2007. évi XXIV. törvény indokolása

egyes iparjogvédelmi törvények módosításáról

-----STARTING---POINT---ALTALANOS--- 

A törvény a találmányok szabadalmi oltalmáról szóló 1995. évi XXXIII. törvényt (a továbbiakban: Szt.), a védjegyek és a földrajzi árujelzők oltalmáról szóló 1997. évi XI. törvényt (a továbbiakban: Vt.) és a formatervezési minták oltalmáról szóló 2001. évi XLVIII. törvényt (a továbbiakban: Fmtv.) módosítja.

1. A Kereskedelmi Világszervezetet (WTO) létrehozó Marrakesh-i Egyezmény részét képező, a szellemi tulajdonjogok kereskedelmi vonatkozásairól szóló megállapodás, amelyet az 1998. évi IX. törvény (a továbbiakban: TRIPS-megállapodás) hirdetett ki, a szellemi tulajdonjogok oltalmának legátfogóbb nemzetközi egyezményévé vált. A TRIPS-megállapodás 31. cikke tartalmazza azokat a feltételeket, amelyek teljesítése esetén valamely szabadalom hasznosítására kényszerengedély adható, azaz valamely szabadalmazott találmány a jogosult hozzájárulása nélkül - hatósági, illetve bírósági döntés alapján - hasznosítható. A kényszerengedélyezésben rejlő lehetőségeket ugyanakkor - közegészségügyi problémáik kezelése érdekében - a legtöbb fejlődő ország, illetve a legkevésbé fejlett országok gyakorlatilag nem tudták igénybe venni. Az említett országok külföldi gyártók kényszerengedély alapján gyártott gyógyszertermékeire sem számíthattak, hiszen a TRIPS-megállapodás 31. cikkének f) pontja értelmében kényszerengedély túlnyomórészt csak a belföldi kereslet kielégítésére - vagyis főként export céljára nem - engedélyezhető.

E problémák nemzetközi szintű megoldásának első lépése az volt, hogy a WTO 2001. november 14-én, negyedik miniszteri konferenciáján elfogadta a TRIPS-megállapodás és a közegészségügy kapcsolatáról szóló dohai nyilatkozatot (a továbbiakban: dohai nyilatkozat). A dohai nyilatkozatban megerősítést nyert, hogy a TRIPS-megállapodást úgy kell értelmezni és végrehajtani, hogy a WTO tagjai teljes körűen gyakorolhassák a közegészségügy megóvásával kapcsolatos jogaikat, így különösen azt, hogy a gyógyszerekhez történő hozzáférést mindenki számára biztosítsák.

A dohai nyilatkozat 6. pontja elismeri, hogy a gyógyszeripari kapacitással nem vagy csak nem kielégítő mértékben rendelkező WTO-tagok jelentős nehézségekbe ütközhetnek a TRIPS-megállapodás kényszerengedélyekre vonatkozó rendelkezéseinek alkalmazásakor, és ezek a nehézségek az érintett országokban a gyógyszerekhez való hozzájutás akadályát képezhetik. Ezen túl a miniszteri konferencia a dohai nyilatkozat 6. pontjában felhívta a WTO illetékes testületeit, az Általános Tanácsot, valamint a TRIPS Tanácsot, hogy találjanak gyors és eredményes megoldást a problémára.

A dohai nyilatkozat 6. pontjának végrehajtására született meg a WTO Általános Tanácsának 2003. augusztus 30-i határozata, amely egy új kényszerengedélyezési rendszer kereteinek meghatározásával egyensúlyt kívánt teremteni két alapvető cél: a szellemi tulajdonjogok megfelelő védelme és a gyógyszerekhez való hozzáférés biztosítása között. A határozat lényegében a TRIPS-megállapodás 31. cikkének f) pontjában foglalt korlátozás feloldását jelenti, lehetővé téve a WTO tagjainak, hogy kényszerengedély alatt előállított gyógyszeripari termékeket exportáljanak gyógyszeripari kapacitással nem vagy csak nem kielégítő mértékben rendelkező harmadik országoknak.

Az Európai Közösség a határozat elfogadását megelőző egyeztetések során igen aktív szerepet vállalt, továbbá elkötelezte magát a végrehajtásban való teljes körű együttműködésre. Az Európai Bizottság (a továbbiakban: Bizottság) a határozat rendelkezéseinek átültetésére vonatkozó kötelezettség tudatában, illetve annak érdekében, hogy a kivitelre szánt gyógyszeripari termékek előállítására és forgalmazására vonatkozó kényszerengedélyek megadásának feltételei valamennyi európai uniós tagállamban azonosak legyenek, dolgozta ki a 816/2006/EK rendelet tervezetét, amelyet 2004. október 29-én nyújtott be.

Az Európai Parlament 2005. december 1-jén elfogadta - már első olvasatban - a közegészségügyi problémákkal küzdő országokba történő kivitelre szánt gyógyszeripari termékek előállításával kapcsolatos szabadalmak kényszerengedélyezéséről szóló, 2006. május 17-i 816/2006/EK európai parlamenti és tanácsi rendelet (a továbbiakban: 816/2006/EK rendelet) tervezetét, amelynek tartalma megfelelt a Tanács, az Európai Parlament és a Bizottság között létrejött kompromisszumnak. A 816/2006/EK rendelet 2006. június 29-én lépett hatályba.

A 816/2006/EK rendelet által létrehozott kényszerengedélyezési rendszer egy széles körű - többek között a HIV/AIDS, a malária és a tuberkulózis betegségek elleni küzdelmet magában foglaló - cselekvési program része. A 816/2006/EK rendelet preambuluma előírja, elvárja a rendszer jóhiszemű alkalmazását, illetve alapelvként rögzíti az ipar- és kereskedelempolitikai célok érdekében történő felhasználás tilalmát.

A 816/2006/EK rendelet olyan gyógyszeripari termékek előállítására és értékesítésére vonatkozó, szabadalmi vagy kiegészítő oltalmi tanúsítványokkal kapcsolatos kényszerengedélyek megadásának eljárását szabályozza, amely termékeket a jogosult importáló országok közegészségügyi problémák kezelése céljából igényelnek.

A 816/2006/EK rendelet a gyógyszeripari termék fogalmát az emberi felhasználásra szánt gyógyszerek közösségi kódexéről szóló 2001/83/EK európai parlamenti és tanácsi irányelv 1. cikkének 2. pontjára történő utalással határozza meg, kiterjesztve azt a hatóanyagokra és az ex vivo diagnosztikai készletekre.

A jogosult importáló országok körét a 816/2006/EK rendelet 4. cikke határozza meg. Ennek értelmében jogosult importáló országnak a következők minősülnek:

- az ENSZ vonatkozó listáján legkevésbé fejlett országként feltüntetett országok;

- a WTO bármely tagja;

- azok a nem WTO-tag országok, akik az OECD Fejlesztéstámogatási Bizottságának az alacsony jövedelmű országokat tartalmazó listáján szerepelnek (azaz, ahol az egy főre jutó bruttó nemzeti össztermék nem éri el a 745 USA-dollárt).

Az utóbbi két kategóriába tartozó országok esetében további alapfeltétel, hogy a WTO-tagoknak a TRIPS Tanácsot, a nem WTO-tag országoknak pedig a Bizottságot kell értesíteniük arról, hogy a kényszerengedélyezési rendszert - egészében vagy csak korlátozott mértékben - importálóként igénybe kívánják venni.

A 816/2006/EK rendelet 3. cikke értelmében a kényszerengedélyek megadása kapcsán a tagállamok azon hatóságai járnak el, amelyek a nemzeti szabadalmi jog szerint a kényszerengedélyek megadására jogosultak, azonban a tagállamok ettől eltérve más hatóságot is kijelölhetnek e feladatra.

Az illetékes tagállami hatóságoknak a benyújtott kérelmekről haladéktalanul értesíteniük kell a jogosultat (azaz bármely olyan szabadalom vagy kiegészítő oltalmi tanúsítvány jogosultját, amellyel kapcsolatban a 816/2006/EK rendelet alapján kényszerengedélyt kértek). Fontos garanciális szabályt tartalmaz a 7. cikk: az illetékes tagállami hatóságok kötelesek lehetőséget biztosítani a jogosultnak arra, hogy a kényszerengedély megadása előtt a kérelemmel kapcsolatban nyilatkozatot tegyen, és a kérelem kapcsán minden lényeges információt a hatóság rendelkezésére bocsásson.

Az illetékes hatóságokra fontos ellenőrzési feladatokat ró a 816/2006/EK rendelet 8. cikke. Az ellenőrzés kiterjed arra, hogy a kényszerengedély iránti kérelemben megjelölt WTO-tag importáló országok, illetve nem WTO-tag importáló országok értesítést küldtek-e a WTO-nak, illetve a Bizottságnak. Az ellenőrzés kiterjed továbbá arra is, hogy a kérelemben megjelölt termék mennyisége nem haladja-e meg a WTO-tag importáló országok által a WTO-nak, vagy egy nem WTO-tag importáló ország által a Bizottságnak bejelentett mennyiséget, valamint arra, hogy az egy importáló ország számára történő előállításra engedélyezett termék teljes mennyisége nem haladja-e meg jelentősen az importáló WTO-tag által a WTO-nak, vagy az importáló nem WTO-tag által a Bizottságnak bejelentett mennyiséget.

A tagállami hatóságoknak a kényszerengedély megadásáról - az engedélyre vonatkozó legfontosabb adatok megadásával -, valamint az ahhoz kapcsolódó különleges feltételekről a Bizottságon keresztül értesíteniük kell a TRIPS Tanácsot (12. cikk). Ugyanilyen értesítési kötelezettség áll fenn arra az esetre, ha az illetékes hatóság vagy a másodfokon eljáró szerv - az engedélyben foglalt feltételek be nem tartása miatt - jogerősen dönt a kényszerengedély visszavonásáról. A kényszerengedély felülvizsgálatát az illetékes hatóság mind a jogosult, mind a kényszerengedélyes kérelmére elvégezheti (16. cikk).

A kényszerengedély feltételeit az illetékes tagállami hatóságok a kényszerengedélyes kérelmére módosíthatják, amennyiben az importáló ország értesítésében megfogalmazott igény alapján úgy ítélik meg, hogy a gyógyszeripari termék előállításának és exportjának további mennyiségben történő engedélyezésére van szükség. Ilyen esetekben a kényszerengedélyes kérelmét egyszerűsített és gyorsított eljárásban kell elbírálni. Az egyszerűsített és gyorsított eljárásban nem kell bizonyítani a jogosulttal folytatott előzetes tárgyalásokat, ha a kérelmezett további mennyiség nem haladja meg az eredeti engedélyben megadott mennyiség 25%-át, illetve, ha nemzeti szükséghelyzet vagy egyéb súlyos veszélyhelyzet áll fenn, vagy ha a TRIPS-megállapodás 31. cikkének b) pontja szerinti nem kereskedelmi jellegű közérdekű hasznosítás történik.

Az illetékes hatóság a kényszerengedélyezési feltételek teljesítésének ellenőrzése céljából betekinthet a kényszerengedélyes könyveibe és nyilvántartásaiba.

A 816/2006/EK rendelet - azon túl, hogy viszonylag részletesen szabályozza a kényszerengedély iránti kérelem benyújtásának feltételeit, illetve a kérelem tartalmára vonatkozó követelményeket - a kérelmező kötelezettségeként írja elő annak bizonyítását, hogy a kérelem benyújtását megelőzően tárgyalásokat folytatott a jogosulttal a hasznosítás engedélyezése érdekében, és e tárgyalások a kérelem benyújtását megelőző harminc napon belül nem vezettek eredményre (9. cikk).

A megadott kényszerengedélyek a 816/2006/EK rendelet értelmében nem ruházhatók át - a vállalkozás vagy a vállalkozás értéke azon részének átruházását kivéve, amelyre az engedély vonatkozik - és nem biztosítanak kizárólagos jogot [10. cikk (1) bek.]. Az engedély alapján gyártott gyógyszertermékek mennyisége nem haladhatja meg az importáló országnak a kényszerengedély iránti kérelemben megjelölt szükségleteit. A 816/2006/EK rendelet főszabályként kizárja a kényszerengedély alapján gyártott termékeknek a kérelemben megjelölt országokon kívüli államokba történő kivitelét [10. cikk (2) bek.], valamint az Európai Közösség területére történő behozatalát [13. cikk (1) bek.].

A 10. cikk (4) bekezdése értelmében az engedély kizárólag az adott termék előállítása céljából szükséges tevékenységekre, a kérelemben megjelölt országba vagy országokba történő kivitelre és az ott történő forgalmazásra biztosít jogot. A 816/2006/EK rendelet tiltja, hogy a termékeket a kérelemben megjelölt országtól eltérő országban ajánlják fel értékesítésre vagy hozzák forgalomba. Kivétel ez alól az az eset, ha az importáló ország az adott közegészségügyi problémával ugyanúgy küzdő, regionális kereskedelmi megállapodásban részes partnerállamokba exportál.

Fontos szabály, hogy a kényszerengedély alapján gyártott terméknek egyedi csomagolás, illetve egyedi színek, formák alapján megkülönböztethetőnek kell lennie azoktól a termékektől, amelyeket a jogosult vagy az ő hozzájárulásával más állít elő. A termékek csomagolásán jelezni kell továbbá, hogy az adott terméket a 816/2006/EK rendelet szerint kiadott kényszerengedély alapján gyártották, feltüntetve az engedélyt kiadó hatóságot és az azonosítószámot, valamint azt, hogy a termék kizárólag meghatározott országokba történő kivitel és forgalmazás céljára készült.

A 816/2006/EK rendelet 10. cikkének (6) bekezdése arra kötelezi a kényszerengedélyest, hogy a kérelemben megjelölt importáló országba vagy országokba történő szállítást megelőzően egy - az illetékes tagállami hatóságnak bejelentett - honlapon tegye közzé az engedély alapján szállított mennyiséget, az érintett importáló országok nevét, valamint a terméket megkülönböztető jellemzőket.

A kényszerengedélyes a jogosultnak az illetékes hatóság által megállapított díjat köteles fizetni. A díj mértéke nemzeti szükséghelyzet vagy egyéb súlyos veszélyhelyzet fennállásakor, illetve a TRIPS-megállapodás 31. cikkének b) pontja szerinti, nem kereskedelmi jellegű közérdekű hasznosítás esetén nem haladhatja meg az importáló ország által vagy nevében fizetendő teljes ár 4%-át. A díjat minden egyéb esetben a kényszerengedély alapján engedélyezett hasznosításnak az érintett importáló ország vagy országok számára nyújtott gazdasági értéke, valamint az engedélyhez kapcsolódó humanitárius vagy nem kereskedelmi jellegű körülmények figyelembevételével kell megállapítani.

Az engedély visszavonása esetén a kényszerengedélyesnek - a tagállami hatóság vagy más kijelölt szerv által megjelölt ésszerű időtartamon belül - saját költségén kell intézkednie a birtokában, a nála letétben lévő vagy jogosultságába tartozó, illetve ellenőrzése alatt álló termékeknek azokba a jogosult importáló ország kritériumának megfelelő országokba történő átirányításáról, amelyeknek azokra szükségük van, vagy az illetékes hatóság vagy a tagállam által kijelölt más szerv által a jogosulttal folytatott konzultációnak megfelelően kell eljárnia [16. cikk (3) bek.].

A törvény a fentiekben bemutatott 816/2006/EK rendelet végrehajtásához szükséges szabályokat vezeti be.

2. A mezőgazdasági termékek és az élelmiszerek európai közösségi oltalmát a mezőgazdasági termékek és az élelmiszerek földrajzi jelzéseinek és eredetmegjelöléseinek oltalmáról szóló, 1992. július 14-i 2081/92/EGK tanácsi rendelet (a továbbiakban: 2081/92/EGK rendelet) teremtette meg. A 2081/92/EGK rendelet helyébe lépő, a mezőgazdasági termékek és élelmiszerek földrajzi jelzéseinek és eredetmegjelöléseinek oltalmáról szóló, 2006. március 20-i 510/2006/EK tanácsi rendelet (a továbbiakban: 510/2006/EK rendelet) megalkotásának elsődleges célja az Európai Közösség TRIPS-megállapodásból folyó kötelezettségeinek maradéktalan teljesítése volt, figyelemmel a WTO vitarendező testülete által 2005. április 20-án hozott döntésre. A 2081/92/EGK rendelet TRIPS-megállapodásnak megfelelő felülvizsgálata módot adott a több mint tíz éve működő közösségi földrajziárujelző-oltalmi rendszer gyakorlati tapasztalatok alapján történő korszerűsítésére is. A megújult szabályozás végrehajtásáról az időközben megszületett rendelet: a mezőgazdasági termékek és élelmiszerek földrajzi jelzéseinek és eredetmegjelöléseinek oltalmáról szóló 510/2006/EK tanácsi rendelet végrehajtására vonatkozó részletes szabályok megállapításáról szóló, 2006. december 14-i 1898/2006/EK bizottsági rendelet (a továbbiakban: 1898/2006/EK rendelet) gondoskodik.

A 2081/92/EGK rendelet végrehajtásához szükséges (ún. illeszkedési) szabályokat az egyes iparjogvédelmi és szerzői jogi törvények módosításáról szóló 2003. évi CII. törvény iktatta be a Vt.-be; a módosítás 2004. május 1-jén, hazánk Európai Unióhoz való csatlakozásának napján lépett hatályba. E módosításhoz kapcsolódott a mezőgazdasági termékek és az élelmiszerek földrajzi árujelzőinek oltalmára vonatkozó részletes szabályokról szóló 78/2004. (IV. 19.) Korm. rendelet. A közösségi földrajziárujelző-oltalmi rendszert és annak működését a 2003. évi CII. törvényhez fűzött indokolás részletesen bemutatta, így a következőkben az indokolás az 510/2006/EK rendeletnek a 2081/92/EGK rendelethez képest új, illetve attól eltérő rendelkezéseire összpontosít.

Az 510/2006/EK rendelet legfontosabb újdonságai a következőkben foglalhatók össze:

a) Az 510/2006/EK rendelet alapján benyújtott kérelem (a továbbiakban: közösségi kérelem) kellékeire részletesebb szabályok vonatkoznak: a kérelemnek tartalmaznia kell a termékleírásban szereplő alapvető adatokat, valamint a termék és a földrajzi származás közötti kapcsolat bemutatását [5. cikk (3) bek.].

b) Az 510/2006/EK rendelet 5. cikkének (5) bekezdése ún. nemzeti kifogásolási eljárást vezet be, amelynek lefolytatása feltétele annak, hogy a közösségi kérelembe foglalt adatok alapján a Bizottság a földrajzi árujelzőt lajstromozza. A nemzeti kifogásolási eljárásra a közösségi kérelem tagállam általi vizsgálatának folyamatában kerül sor. A tagállam a benyújtott közösségi kérelmet közzéteszi, amellyel szemben a szóban forgó tagállamban székhellyel vagy lakóhellyel rendelkező, jogos érdeket igazoló személyek nyújthatnak be kifogást. A tagállamok 2007. március 31-ig kaptak határidőt a kifogásolási eljárás bevezetésére. Az 510/2006/EK rendelet végrehajtása kapcsán meg kell jegyezni, hogy a 78/2004. (IV. 19.) Korm. rendelet alapján már a 2081/92/EGK tanácsi rendelet hatálya alá tartozó eljárásoknak is a részét képezte a Földművelésügyi és Vidékfejlesztési Minisztérium által lefolytatott kifogásolási eljárás, amelyet a 78/2004. (IV. 19.) Korm. rendelet helyébe lépő, szabályaiban az 510/2006/EK rendelethez és a Vt. arra tekintettel történő módosításához igazított, előkészítés alatt álló új kormányrendelet is tartalmazni fog.

c) A közösségi kérelem tárgyában hozott kedvező tagállami határozatot a tagállam köteles közzétenni, és az annak alapjául szolgáló termékleíráshoz elektronikus hozzáférést is biztosítani. A Bizottsághoz azonban nem magát a kérelmet, hanem a kérelem lényeges adatait tartalmazó egységes dokumentumot és a termékleírás közzétételére, illetve az ahhoz való elektronikus hozzáférésre vonatkozó adatokat kell továbbítani [5. cikk (5) és (7) bek.].

d) Harmadik országokból származó kérelmek esetében - a TRIPS-megállapodásnak való megfelelés igényével - az 510/2006/EK rendelet nem ír elő a harmadik államok tekintetében kölcsönösségi és egyenértékűségi szabályokat, és nem kívánja meg a harmadik országok kormányainak közreműködését az ilyen országokból származó földrajzi árujelzőkre kért oltalom kapcsán.

e) A Bizottság naprakész nyilvántartást vezet az oltalom alatt álló földrajzi árujelzőkről [7. cikk (6) bek.].

f) A tagállamok az 510/2006/EK rendelet alapján lefolytatott eljárásokért a felmerült költségeik fedezésére díjakat állapíthatnak meg (18. cikk).

g) A termékleírás módosítására - attól függően, hogy a módosítás érinti-e az egységes dokumentumot, illetve az egységes dokumentumot érintő módosítás kisebb jelentőségű-e - többféle eljárás került bevezetésre (9. cikk).

h) Az 510/2006/EK rendelet végrehajtására komitológiai eljárásban megalkotandó bizottsági rendelet szabályainak témaköreire részletes iránymutatást ad maga az 510/2006/EK rendelet (16. cikk).

A törvény a Vt. módosítása útján új szabályokat vezet be az 510/2006/EK rendelet végrehajtása érdekében.

3. A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvényben (a továbbiakban: Ksztv.) foglaltakra is figyelemmel - a Ksztv.-ből következő változásoknak az azzal érintett törvényekben történő átvezetése céljából - született meg a kormányzati szervezetalakítással összefüggő törvénymódosításokról szóló 2006. évi CIX. törvény. E törvény 1. §-ának (5) bekezdése - a Ksztv. 1. §-ának (4) bekezdését kiegészítve - a kormányhivatalok közé sorolta a Magyar Szabadalmi Hivatalt (a továbbiakban: MSZH). Az Szt. 44. §-a (1) bekezdésének ehhez elengedhetetlenül szükséges kiigazítását szintén a 2006. évi CIX. törvény végezte el [ld. a törvény 3. §-ának (5) bekezdését]. Az MSZH kormányhivatali besorolása - figyelemmel a többi kormányhivatal jogállását szabályozó törvényekre és a Ksztv. 71-72. §-aiban foglaltakra - törvényi szintű szabályozást tesz szükségessé. Szintén a szabályozás törvényi szintje mellett szól az a körülmény is, hogy az MSZH iparjogvédelmi és szerzői jogi hatósági feladatait a szellemi tulajdon védelmére vonatkozó külön törvények vagy az ilyen törvényekben adott felhatalmazáson alapuló jogszabályok állapítják meg és szabályozzák, összhangban a jogalkotásról szóló 1987. évi XI. törvény 5. §-ának f) pontjával is.

Az MSZH feladatairól, hatásköréről, szervezetéről és működéséről ugyanakkor jelenleg a 86/2000. (VI. 15.) Korm. rendelet (a továbbiakban: R.) rendelkezik. Az R.-t - ez év január 1-jei hatállyal - módosította a 300/2006. (XII. 23.) Korm. rendelet, ez a módosítás azonban csupán az annak elkerüléséhez szükséges kiigazításokra szorítkozott, hogy az R. szabályai ellentétbe kerüljenek a Ksztv.-ben és az Szt.-ben foglalt új rendelkezésekkel.

A törvény mindazonáltal az MSZH jogállásának szabályozása kapcsán nem szorítkozik az R. megmaradt rendelkezéseinek egyszerű átvételére és törvényi szintre emelésére. A hatályos szabályozáshoz képest a törvény szerinti változások a következő két fő célt szolgálják:

- az MSZH jogállását hozzá kell igazítani a közigazgatási reform követelményeihez, illetve a kormányhivatali működés ismérveihez, anélkül természetesen, hogy a törvény - szükségtelenül - megismételné a Ksztv. és az egyéb jogszabályok kormányhivatalokra vonatkozó általános rendelkezéseit;

- az R. megalkotása óta az iparjogvédelmi és a szerzői jogi jogszabályokban bekövetkezett változásokat, valamint az európai szervezetekhez [az Európai Szabadalmi Szervezethez (az ESZSZ-hez) és az Európai Unióhoz] való csatlakozás következményeit az MSZH jogállására, illetve feladat- és hatáskörére vonatkozó szabályokban is tükröztetni kell.

Sem a Ksztv., sem a 2006. évi CIX. törvény nem célozta a szellemi tulajdonnal összefüggő feladat- és hatáskörök átrendezését; a törvény ennek megfelelően szintén nem arra irányul, hogy az MSZH feladatain és hatáskörén érdemben változtasson. Az MSZH valamennyi alapvető hatósági feladatát törvény szabja meg; szintén törvények - az iparjogvédelmi tárgyú törvények - szabályozzák az MSZH előtt folyó hatósági eljárást és az MSZH döntéseivel kapcsolatos jogorvoslati rendet. Az említett törvények - összhangban az európai szervezetek (EU, ESZSZ) követelményeivel - döntési önállóságot, függetlenséget biztosítanak az MSZH-nak az iparjogvédelmi hatósági ügyekben, kizárva az államigazgatási irányítás körébe tartozó egyedi utasítási, illetve a döntések megsemmisítésére, valamint előzetes vagy utólagos jóváhagyására vonatkozó jogkörök gyakorlását az MSZH hatósági döntései kapcsán.

Az MSZH statútumának hatályos szabályozása, vagyis az R. az elmúlt hat évben megfelelőnek bizonyult, kiállta az idő próbáját. Az MSZH-ra vonatkozó - törvényi szintű - rendelkezések megalkotásakor ezért célszerű az R.-t alapul venni, és az abban foglalt szabályokon csak az időközben bekövetkezett jogszabály-változások megjelenítése, valamint a Ksztv.-hez és a kormányhivatali működéshez való igazodás érdekében kell változtatni.

4. Az egyes iparjogvédelmi törvények alkalmazása során kialakult gyakorlat, illetve szerzett tapasztalatok, valamint az egyes iparjogvédelmi bejelentések elektronikus úton való benyújtására történő felkészülés szükségessé teszik e törvények kisebb módosítását is. Erre figyelemmel a törvény - többek között - felemeli az írásos véleménnyel kiegészített újdonságkutatási jelentésre irányuló kérelem benyújtásának határidejét egy hónapról két hónapra, szabályozza a szolgálati találmány, illetve minta feltalálójának, illetve szerzőjének ügyféli jogait a szabadalom, illetve a mintaoltalom megsemmisítésére irányuló eljárásban, pontosítja a használati mintaoltalmi bejelentésből való származtatás szabályait, ez év július 1-jétől lehetővé teszi a védjegyoltalom megújítására irányuló kérelmek elektronikus úton történő benyújtását, továbbá kiigazítja és kiegészíti az Szt., a Vt. és az Fmtv. jogharmonizációs záradékait.

-----STARTING---POINT---RESZLETES---

Az 1-4. §-hoz

Az Szt. IV. fejezete (31-33. §-aiban) rögzíti a kényszerengedélyekre vonatkozó hazai szabályokat. Kényszerengedély - mint a találmány hasznosításának kivételes formája - a hatályos szabályok szerint a hasznosítás elmulasztása, illetve a szabadalmak függősége miatt adható. Az Szt. lehetőséget ad szabadalmi kényszerengedély adására függő növényfajta-oltalom alapján is, továbbá a szabadalom és a növényfajta-oltalom közötti kényszer-keresztengedély esetét is szabályozza (Szt. 114/B. §). Meg kell jegyezni, hogy kényszerengedély adására viszonylag ritkán kerül sor: az új Szt. alapján például még nem adtak kényszerengedélyt, és a találmányok szabadalmi oltalmáról szóló 1969. évi II. törvény alapján is csak egyetlen ilyen eljárás lefolytatása ismert. A kényszerengedélyezést illetően tehát gyakorlat, tapasztalat egyelőre nem halmozódott fel. Mindazonáltal a jogintézmény betölti rendeltetését azzal, hogy alkalmazásának lehetősége fennáll, és ez a jogosultakat a szabadalmazott találmány hasznosítására, illetve a hasznosítás engedélyezésére (licenciaadásra) szorítja.

A 816/2006/EK rendelet végrehajtása kapcsán mindenekelőtt azt a kérdést kell rendezni, hogy melyik szerv, hatóság járjon el a 816/2006/EK rendelet hatálya alá tartozó kényszerengedélyek kapcsán. A 816/2006/EK rendelet 3. cikke értelmében illetékes hatóságnak azt kell tekinteni, amely a nemzeti jogszabályok alapján hatáskörrel rendelkezik a kényszerengedélyek megadására, de az említett cikk lehetővé teszi azt is, hogy a tagállamok ettől eltérve más hatóságot jelöljenek ki e feladatra. Az Szt. 33. §-ában foglaltak értelmében a kényszerengedélyekkel kapcsolatos eljárások - az Szt. 104. §-ának (1) bekezdése alapján a Fővárosi Bíróság kizárólagos illetékességével - bírósági hatáskörbe tartoznak. Az Szt. e szabályaiból következhetne, hogy a 816/2006/EK rendelet szerinti kényszerengedélyek megadására irányuló eljárások is bírósági hatáskörbe tartozzanak. Ezzel szemben azonban számos érv szól a 816/2006/EK rendelet szerinti eljárások közigazgatási hatósági eljárásként történő szabályozása mellett. Ezek a következőkben foglalhatók össze.

a) Az eljárásrend kidolgozásánál különös figyelmet kell fordítani arra, hogy a 816/2006/EK rendelet által létrehozott rendszer működését biztosító tagállami feladatok, a kényszerengedélyekkel kapcsolatos eljárások nem pusztán két fél jogvitájában értelmezhetők és értelmezendők, hanem azok egy nemzetközi - az egész WTO vonatkozásában érvényesülő - adminisztratív együttműködés részét képezik. Egy ilyen kormányközi adminisztratív együttműködésben való részvétel leginkább egy olyan tagállami hatóság kijelölését feltételezi, amely a központi közigazgatási struktúrához kapcsolódik. Ezt alátámasztja, hogy az MSZH már a 816/2006/EK rendelet tervezetének tagállamok közötti vitájában is szakmailag hozzájárult a magyar álláspont kidolgozásához és képviseletéhez, továbbá az is, hogy a TRIPS Tanácsban ellátott kormányzati képviselet nyomán olyan tapasztalatok halmozódtak fel az MSZH-nál, amelyek elősegíthetik a 816/2006/EK rendelet által előirányzott rendszer hatékony működtetését hazánkban.

b) Az MSZH illetékes hatóságként történő kijelölése mellett szól továbbá, hogy - figyelembe véve a 816/2006/EK rendelet szerinti kényszerengedélyek megadására irányuló eljárás kontradiktórius jellegét is - jelenleg is az MSZH hatáskörébe tartozik egyes iparjogvédelmi jogviták elbírálása. Ilyen kontradiktórius eljárásnak a következők minősülnek: a szabadalom megsemmisítése és a nemleges megállapítás, a kiegészítő oltalmi tanúsítvány érvénytelenségének megállapítása és a nemleges megállapítás, a növényfajta-oltalom megsemmisítése és megszüntetése, a használati mintaoltalom megsemmisítése és a nemleges megállapítás, a védjegy törlése és a védjegyoltalom megszűnésének megállapítása, a földrajzi árujelző törlése és az oltalom megszűnésének megállapítása, a formatervezési mintaoltalom megsemmisítése és a nemleges megállapítás, a topográfia-oltalom megsemmisítése és a nemleges megállapítás. Az MSZH ezekben az eljárásokban háromtagú tanácsban jár el a tárgyaláson, illetve hoz határozatot.

c) Fontos szempont, hogy a 816/2006/EK rendelet 8. cikkének (1) és (2) bekezdése a WTO-nak megküldött értesítések, illetve a bejelentett mennyiségek kapcsán ellenőrzési kötelezettséget ró a tagállamok illetékes hatóságaira. A 10. cikk (2) bekezdése pedig úgy rendelkezik, hogy a kényszerengedély alapján előállított termék(ek) mennyisége nem haladhatja meg a kérelemben megjelölt importáló ország vagy országok igényeinek kielégítéséhez szükséges mennyiséget, figyelembe véve a máshol megadott kényszerengedélyek alapján előállított termék(ek) mennyiségét is. A 816/2006/EK rendeletnek ezek a rendelkezései olyan hatósági típusú feladatokat írnak elő a tagállamoknak, amelyeket hivatalból kell elvégezni, és ennek az MSZH előtti eljárásban inkább helye van, mint a polgári peres eljárás keretei között.

d) Ugyancsak az MSZH előtti eljárás mellett szól, hogy a tagállami hatóságnak a Bizottsággal is folyamatos kapcsolatot kell tartania a 816/2006/EK rendeletben előírt értesítési kötelezettségek [12. cikk, 16. cikk (2) bek.] teljesítése végett.

e) A 816/2006/EK rendeletből származó feladatok ellátásának a polgári peres eljárás rendjébe történő illesztése sem tűnik zökkenőmentesnek. A polgári per kapcsán felmerülnek azok a kérdések, hogy szükség lehet-e ilyen esetekben bizonyítási eljárás lefolytatására, szakértő kirendelésére, milyen adatbázisból szerez tudomást a bíróság a máshol megadott kényszerengedélyek alapján előállított termékek mennyiségéről, illetve, hogy az esetleges bizonyítási eljárás mennyiben növeli az eljárás költségeit és annak időtartamát.

f) A hazai tapasztalatok alapján kétséges, hogy a bírósági útra terelés biztosítja-e a megfelelően rugalmas és gyors eljárás lebonyolítását. Mindennek azért is van rendkívüli jelentősége, mert az esetleges „késlekedés” következtében a más országokban benyújtott kérelmek alapján hamarabb születhet döntés egy kényszerengedély megadásáról, kimerítve az igényelt mennyiséget és okafogyottá téve a Magyarországon benyújtott kérelmet. A hazai bírósági ügymenet időtényezői különösen a 816/2006/EK rendelet 16. cikkének (4) bekezdésében előírt egyszerűsített és gyorsított eljárás kapcsán jelenthetnek problémát.

Mindezekből következik, hogy a 816/2006/EK rendelet szerinti kényszerengedélyek megadására irányuló eljárások sommás intézése - legalábbis első fokon - az MSZH előtt hatékonyabban biztosítható, mint a peres eljárásban. Ráadásul az eljárási garanciák is minden további nélkül érvényesülhetnek, hiszen az MSZH döntéseivel szemben - megváltoztatási kérelem útján - biztosított a közvetlen bírósági jogorvoslat.

A fentiekre tekintettel a törvény 1. §-a révén az Szt. IV. fejezete új alcímmel és új 33/A. §-sal egészül ki. E szabály értelmében az MSZH jár el a 816/2006/EK rendelet szerinti kényszerengedélyek megadása kapcsán. A kényszerengedélyezés jelenlegi jogcímei alapján indult eljárások továbbra is bírósági hatáskörben maradnak. A törvény 1. §-ának (1) bekezdése az egyértelműség érdekében módosítja az Szt. 33. §-át megelőző alcímet, 1. §-ának (2) bekezdése pedig - a hatásköri kérdés rendezése, valamint a kényszerengedély megadásának a 816/2006/EK rendeletben foglalt alapvető feltételeire történő visszautalás mellett - olyan garanciális szabályokat is kimond, amelyek az Szt. kényszerengedélyekre vonatkozó közös szabályai között jelenleg is megtalálhatók (a 816/2006/EK rendelet szerinti kényszerengedély jogosultja nem adhat hasznosítási engedélyt; a kényszerengedély az MSZH által megszabott időtartamig, illetve a szabadalmi oltalom megszűnéséig állhat fenn, kivéve - értelemszerűen - a lemondás és a visszavonás esetét).

Tekintettel arra, hogy az MSZH-nak új feladatot kell majd ellátnia, a törvény 2. §-a kiegészíti az Szt.-nek az MSZH hatáskörébe tartozó szabadalmi ügyeket rögzítő 44. §-át, ide sorolva a 816/2006/EK rendelet hatálya alá tartozó kényszerengedélyekkel összefüggő ügyeket.

A törvény 3-4. §-ai az MSZH előtti szabadalmi eljárások általános szabályait igazítják ki a 816/2006/EK rendelet hatálya alá tartozó kényszerengedélyekkel összefüggő ügyek kapcsán. A törvény 3. §-a rögzíti a tárgyaláson háromtagú tanácsban történő eljárás követelményét a 816/2006/EK rendelet hatálya alá tartozó kényszerengedélyekkel összefüggő eljárásokban. A törvény 4. §-a pedig előírja, hogy a kényszerengedélyes könyveibe és nyilvántartásaiba történő betekintésre irányuló eljárásban, a kényszerengedély felülvizsgálatára irányuló eljárásban és a kényszerengedély módosítására irányuló eljárásban az MSZH a tényeket a kérelem keretei között, az ügyfelek nyilatkozatai és állításai alapján vizsgálja.

Az 5. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény hatálybalépésével összefüggő egyes törvények módosításáról szóló 2005. évi LXXXIII. törvény (a továbbiakban: Ketvhtv.) 203. §-a vezette be a szabadalom megadására irányuló eljárásba az írásos véleménnyel kiegészített újdonságkutatási jelentést. Ez az eljárási újdonság elsősorban a hazai bejelentők oltalomszerzési esélyeit javította, és a költségekkel való takarékoskodást segítette elő. Írásos véleménnyel kiegészített újdonságkutatási jelentés 2005. november 1-je óta kérhető az MSZH-tól. Az intézmény bevezetése óta eltelt időszak tapasztalatai azt mutatták, hogy az ilyen kérelmek MSZH általi hatékony feldolgozása következtében nem indokolt a kérelem benyújtását az elismert bejelentési naptól számított - igen szűk - egy hónapos határidőn belül megkövetelni. Erre figyelemmel - az ügyfelek érdekében - a törvény 10. §-a módosítja az Szt. 69/A. §-ának (3) bekezdését, és az írásos véleménnyel kiegészített újdonságkutatási jelentésre irányuló kérelem benyújtásának határidejét egy hónapról két hónapra emeli fel. Ez a módosítás szükségessé teszi az igazolás kizárására vonatkozó rendelkezés kiigazítását is, amelyet a törvény 5. §-a végez el.

A 6-7. §-hoz

A törvény 6-7. §-ai - a 3-4. §-okkal együtt - az MSZH szabadalmi ügyekben történő eljárásaira vonatkozó általános szabályokat igazítják ki a 816/2006/EK rendelet hatálya alá tartozó kényszerengedélyekkel összefüggő ügyek kapcsán. A törvény 6. §-a a 816/2006/EK rendelet hatálya alá tartozó kényszerengedély megadása, módosítása és felülvizsgálata, valamint a kényszerengedélyes könyveibe és nyilvántartásaiba történő betekintés tárgyában hozott, eljárást befejező döntések kapcsán is korlátokat állít az MSZH számára a döntés saját hatáskörben történő módosítása és visszavonása - mint jogorvoslati lehetőségek - körében. A törvény 7. §-a pedig - a köz megfelelő tájékoztatása érdekében - előírja, hogy a kényszerengedélyeket is fel kell tüntetni szabadalmi lajstromban.

A 8. §-hoz

A technikai fejlődéssel való lépéstartás igényére tekintettel a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) X. fejezete előírta, hogy a hatóságok a közigazgatási hatósági ügyeket - a hagyományos úton történő ügyintézés mellett - elektronikus úton is intézik. Élve azzal a lehetőséggel, hogy a Ket. 13. §-ának (2) bekezdése értelmében a Ket. rendelkezéseit az iparjogvédelmi eljárásokban csak akkor kell alkalmazni, ha az ügyfajtára vonatkozó törvény eltérő szabályokat nem állapít meg, a Ketvhtv. az elektronikus ügyintézés körében egyes iparjogvédelmi bejelentések elektronikus úton történő fogadásának kötelezettségét írta elő az MSZH számára. Védjegybejelentések 2007. január 1-jétől, szabadalmi, formatervezési mintaoltalmi, használati mintaoltalmi és topográfiaoltalmi bejelentések pedig 2007. július 1-jétől nyújthatók be elektronikus úton az MSZH-hoz. Az elektronikus úton tett bejelentések fogadására való felkészülés során egyértelművé vált, hogy nem indokolt a bejelentőtől megkövetelni, hogy visszaigazolja a szabadalmi bejelentés érkeztetéséről szóló, az MSZH által automatikusan elküldött visszaigazolást. Erre figyelemmel a törvény 8. §-a módosítja az Szt. 2007. július 1-jén hatályba lépő 57/A. §-ának (5) bekezdését. Tekintettel ugyanakkor arra, hogy a Ketvhtv.-nek az Szt. 57/A. §-át megállapító 201. §-a 2007. július 1-jén lépne hatályba, a jogbiztonság alkotmányos követelményének való megfelelés érdekében - a 8/2003. (III. 14.) AB határozatra figyelemmel - a törvény 8. §-a az Szt. - (5) bekezdésében módosított - 57/A. §-át és az azt megelőző alcímet 2007. július 1-jei hatálybalépéssel megismétli, és egyidejűleg a törvény 30. §-ának (6) bekezdése kimondja, hogy a Ketvhtv. 201. §-a nem lép hatályba.

A 9. §-hoz

A törvény 9. §-a az Szt.-nek a származtatást szabályozó 62. §-ában egyértelművé teszi a 2002. évi L. törvénnyel kihirdetett Európai Szabadalmi Egyezményből egyébként következő elvet, hogy nincs helye további származtatásnak akkor, ha a használati mintaoltalmi bejelentést európai szabadalmi bejelentésből vagy európai szabadalomból származtatták.

A 10. §-hoz

Az 5. §-hoz fűzött részletes indokolás mutatja be az írásos véleménnyel kiegészített újdonságkutatási jelentéssel összefüggő módosítások indokait. A törvény 10. §-a erre figyelemmel módosítja az Szt. 69/A. §-ának (3) bekezdését.

A 11-13. §-hoz

A Ketvhtv. 207. §-a - a hatályos szabályozást továbbfejlesztve - az MSZH által a szabadalmi ügyekben hozott döntések felülvizsgálata körében részletesen állapította meg a megváltoztatási kérelmek benyújtásának feltételeit, ugyanakkor elhagyta azt a rendelkezést, amely szerint a szabadalom megsemmisítése tárgyában hozott döntés megváltoztatását a szolgálati találmány feltalálója is kérheti. Ennek oka, hogy - a Ket. 15. §-ában megállapított ügyfél-fogalomra tekintettel - a szolgálati találmány feltalálója az őt e minőségében megillető jogok lehető legteljesebb gyakorolhatóságának érdekében a szabadalom megsemmisítésére irányuló eljárásban ügyféllé vált, így jogorvoslati jogára is az ügyfelekre vonatkozó szabályok irányadók. A szolgálati találmány feltalálóját megillető ügyféli jogok gyakorlásának a szabadalom megsemmisítésére irányuló eljárásban való biztosítása, illetve annak lehetővé tétele érdekében, hogy a szolgálati találmány feltalálója szabadon dönthessen arról, hogy az eljárásban részt kíván-e venni, a törvény 11-13. §-ai kiigazítják az Szt. megsemmisítési eljárásra vonatkozó rendelkezéseit. A törvény előírja a megsemmisítési kérelem kellő példányszámban történő benyújtását abban az esetben, ha szolgálati találmányra adott szabadalom megsemmisítését kérik (11. §); a törvény értelmében az MSZH-nak fel kell hívnia a feltalálót nyilatkozattételre abban a kérdésben, hogy részt kíván-e venni a megsemmisítési eljárásban (12. §), és - a feltaláló igenlő válasza esetén - az MSZH-nak fel kell őt hívnia, hogy nyilatkozzon a megsemmisítési kérelemben foglaltakról, mielőtt az ügy érdemében az MSZH döntést hozna (13. §).

A 14. §-hoz

A 816/2006/EK rendelet hatálya alá tartozó kényszerengedélyekkel összefüggő eljárások végrehajtási szabályainak megállapítása érdekében a törvény 14. §-a az Szt.-t új 83/A-83/H. §-okkal egészíti ki.

A 816/2006/EK rendelet értelmében kényszerengedély nemcsak a szabadalmi oltalom, hanem a kiegészítő oltalom tárgyának hasznosítására is adható. A törvény a kiegészítő oltalom alatt álló termék hasznosítására adható kényszerengedélyekkel összefüggő ügyekre nem állapít meg külön szabályokat, figyelemmel arra, hogy a gyógyszerek kiegészítő oltalmi tanúsítványának bevezetéséről szóló 1768/92/EGK tanácsi rendelet 5. cikkéből következően és az Szt. 22/A. §-ának (3) bekezdése alapján - eltérő rendelkezés hiányában - a kiegészítő oltalmi tanúsítványokkal kapcsolatos ügyekben az Szt. rendelkezéseit kell megfelelően alkalmazni. E rendelkezések alapján tehát a 816/2006/EK rendelet hatálya alá tartozó kényszerengedélyekkel összefüggő eljárások szabályait alkalmazni kell a kiegészítő oltalom tárgyának hasznosítására vonatkozó kényszerengedély esetén is.

(Az Szt. 83/A. §-ához)

A kényszerengedélyek megadásához és feltételeinek betartásához fűződő közérdekre és szabadalmasi érdekekre figyelemmel a törvény az MSZH soron kívüli eljárását írja elő, és - alapul véve a gyorsított megsemmisítési és nemleges megállapítási eljárás szabályait - módot ad arra, hogy az MSZH hiánypótlásra, illetve nyilatkozattételre az általános szabályok szerinti harminc napos határidő helyett legalább tizenöt napos határidőt tűzzön ki, illetve, hogy határidő-hosszabbítást csak különösen indokolt esetben engedélyezzen.

(Az Szt. 83/B-83/D. §-ához)

Az Szt. új 83/B-83/D. §-ai állapítják meg a kényszerengedély megadására irányuló eljárásnak a 816/2006/EK rendelet szabályaihoz kapcsolódó rendelkezéseit. A 816/2006/EK rendelet 6. cikkének (4) bekezdése értelmében a nemzeti jogszabályok előírhatnak a kényszerengedély megadására irányuló kérelem hatékony elintézéséhez szükséges, kizárólag alaki vagy igazgatási követelményeket. Erre figyelemmel az Szt. új 83/B. §-ának (2) bekezdése előírja, hogy a kérelemnek tartalmaznia kell a kényszerengedély alapján hasznosítani kívánt találmányra adott szabadalom lajstromszámát, a 816/2006/EK rendelet 10. cikkének (5) bekezdése értelmében azokat a jellemzőket, amelyek a kényszerengedély alapján gyártani kívánt gyógyszeripari terméket megkülönböztetik a szabadalmas vagy az ő engedélyével más által gyártott ilyen terméktől (pl. egyedi csomagolás, színek vagy formák) és a 816/2006/EK rendelet 10. cikkének (6) bekezdésében említett honlap címét. Ezek az adatok ugyanis a kényszerengedély megadásáról szóló határozat részét képezik, így indokolt, hogy azokat már a kérelemben megadják, és a kérelem MSZH általi vizsgálatakor rendelkezésre álljanak. A 816/2006/EK rendelet értelmében a kényszerengedély iránti kérelem kapcsán hivatalból vizsgálandók a kényszerengedély megadásának feltételéül szolgáló egyes körülmények. Erre tekintettel az MSZH - a kérelem tartalmának vizsgálata mellett - azt is ellenőrzi, hogy teljesülnek-e a 816/2006/EK rendelet 8. cikkében előírt feltételek, a kérelmező bizonyította-e, hogy a 816/2006/EK rendelet 9. cikkének (1) bekezdése értelmében előzetes tárgyalásokat folytatott a szabadalmassal, és a kényszerengedély alapján előállítani kívánt mennyiség megfelel-e a 816/2006/EK rendelet 10. cikke (2) bekezdésében előírt feltételnek.

A törvény kontradiktórius eljárásként szabályozza a kényszerengedély megadására irányuló eljárást. Ennek értelmében - a felek „fegyveregyenlősége” jegyében - mind a kérelmező, mind pedig a szabadalmas ügyfélként vesz részt az eljárásban. Az MSZH a felek megnyilatkoztatását, illetve az írásbeli előkészítést követően szóbeli tárgyalást tart. A szóbeli tárgyalás előírása kielégíti a 816/2006/EK rendelet 11. cikkében foglalt azon követelményt is, hogy az illetékes hatóságnak a kérelem elutasítását megelőzően lehetőséget kell biztosítania a kérelmező számára a személyes meghallgatásra. A 816/2006/EK rendelet 7. cikke pedig a szabadalmas tekintetében írja elő, hogy az illetékes hatóságnak a kényszerengedély megadása előtt lehetőséget kell biztosítania a szabadalmas számára, hogy nyilatkozzék a kérelemről. Ezt a követelményt nemcsak a szabadalmasnak a szóbeli tárgyaláson, ügyféli minőségben történő részvétele elégíti ki, hanem az is, hogy az Szt. új 83/C. §-ának (1) bekezdése értelmében az MSZH - még a tárgyalást megelőzően - nyilatkozattételre hívja fel a szabadalmast a kényszerengedély iránti kérelemmel kapcsolatban.

A 816/2006/EK rendelet 10. cikke tartalmazza a kényszerengedélyre vonatkozó feltételeket. E feltételeket részben maga az illetékes hatóság állapítja meg a kényszerengedély megadásáról hozott határozatában a 816/2006/EK rendelet alapján (pl. a kényszerengedély időtartama vagy a szabadalmasnak fizetendő díj), részben pedig maga a 816/2006/EK rendelet határozza meg a kényszerengedélyest kötelező szabályokat. Ez utóbbi kötelezettségek körében - annak érdekében, hogy a kényszerengedély tartalma és terjedelme egyértelműen meghatározható legyen - egyes feltételeket az MSZH kényszerengedélyt megadó határozata részletez: e körbe tartoznak a 816/2006/EK rendelet 10. cikkének (5) bekezdése értelmében azok a jellemzők, amelyek a kényszerengedély alapján gyártani kívánt gyógyszeripari terméket megkülönböztetik a szabadalmas vagy az ő engedélyével más által gyártott ilyen terméktől (pl. egyedi csomagolás, színek vagy formák), valamint a 816/2006/EK rendelet 10. cikkének (6) bekezdésében említett honlap címe. A kényszerengedélyest kötelező egyéb rendelkezések megtartására az MSZH a kényszerengedélyt megadó határozatában figyelmezteti a kényszerengedélyest [ld. az Szt. új 83/C. §-a (2) bekezdésének c)-e) pontjait].

A 816/2006/EK rendelet 12. cikkében szabályozott értesítési kötelezettséget az MSZH teljesíti, és a kényszerengedély megadásáról szóló határozatot egyidejűleg megküldi a vámhatóságnak és a gyógyszerészeti államigazgatási szervnek. A kormányzati szervezetalakítással összefüggő törvénymódosításokról szóló 2006. évi CIX. törvény a Kormány, a miniszterelnök, a Miniszterelnöki Hivatal, a kormányhivatalok és a rendvédelmi szervek kivételével minden államigazgatási szerv törvényi szinten történő nevesítését megszüntette, a tulajdonnévi megjelölés helyett a feladatkörre utaló köznévi fogalmat állapított meg, és ezzel párhuzamosan felhatalmazta a Kormányt, hogy a feladat- és hatáskört gyakorló államigazgatási szervet (vagy szerveket, a Kormány szándéka szerint) rendeletben jelölje ki. Ennek megfelelően a 2006. évi CIX. törvény 88. §-ának (1) bekezdése értelmében a Vám- és Pénzügyőrségről szóló 2004. évi XIX. törvény egy új 42/A. §-sal egészül ki, amely felhatalmazza a Kormányt, hogy rendeletben jelölje ki a vámhatóságokat. Ezen felhatalmazás alapján a 314/2006. (XII. 23.) Korm. rendelet 5. §-a (2) bekezdésének c) pontja a Vám- és Pénzügyőrség Közép-Magyarországi Regionális Parancsnokság feladat- és hatáskörébe utalja a szellemi tulajdonjogok védelmével kapcsolatos jogszabályokban meghatározott feladatok ellátását. A gyógyszerészeti államigazgatási szervet a 2006. évi CIX. törvény 106. §-ának (1) bekezdésével beiktatott, az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 32. §-a (4) bekezdésének d) pontja értelmében szintén a Kormány jelöli ki. Az Állami Népegészségügyi és Tisztiorvosi Szolgálatról és a gyógyszerészeti államigazgatási szerv kijelöléséről szóló 362/2006. (XII. 28.) Korm. rendelet 19. §-ában a Kormány gyógyszerészeti államigazgatási szervként az Országos Gyógyszerészeti Intézetet (a továbbiakban: OGYI) jelölte ki. A kényszerengedély megadásáról szóló határozatnak az említett szervek részére történő megküldésére a 816/2006/EK rendelet 14. cikkében foglalt tagállami kötelezettségek teljesítése érdekében van szükség, és ugyanezt a célt szolgálja az az előírás is, hogy az MSZH rendszeresen tájékoztatja e két szervet az Európai Unió más tagállamaiban megadott kényszerengedélyeknek a WTO honlapján közölt adatairól, illetve azok változásairól (83/D. §).

A 816/2006/EK rendelet 10. cikkének (5) bekezdése előírja, hogy a kényszerengedély alapján gyártott termék jellemzőivel kapcsolatos részletes adatokat a tagállamok vámhatóságai számára hozzáférhetővé kell tenni. A 816/2006/EK rendelet 14. cikkében foglalt tagállami kötelezettségek teljesítésének előmozdítása is indokolja azt, hogy a kényszerengedélyre vonatkozó adatok és az említett jellemzők a hazai hatóságok mellett a többi tagállam hatóságai számára is rendelkezésre álljanak. A 816/2006/EK rendelet 10. cikkének (6) bekezdése előírja ugyan a kényszerengedélyes számára, hogy az általa megjelölt honlapon helyezze el az említett bekezdésben meghatározott adatokat, ez a honlap azonban feltehetően nem lesz azonos valamennyi kényszerengedélyes esetében. Erre figyelemmel a törvény előírja, hogy a kényszerengedély megadása esetén az MSZH a honlapján közzéteszi a 816/2006/EK rendelet 12. cikkében meghatározott, valamint az azokra a jellemzőkre vonatkozó adatokat, amelyek a kényszerengedély alapján gyártani kívánt gyógyszeripari terméket megkülönböztetik a szabadalmas vagy az ő engedélyével más által gyártott ilyen terméktől.

A 816/2006/EK rendelet 10. cikkének (8) bekezdése értelmében az illetékes hatóság a szabadalmas kérelmére vagy - ha a nemzeti jog lehetővé teszi a hivatalból történő eljárást - hivatalból betekintést kérhet a kényszerengedélyes könyveibe és nyilvántartásaiba kizárólag annak ellenőrzése céljából, hogy az engedélyezés feltételei - különösen a termék végső rendeltetési helyére vonatkozó feltételek - teljesültek-e.

(Az Szt. 83/E. §-ához)

A törvény az Szt. új 83/E. §-ában kizárólag a szabadalmas kérelmére lefolytatható kontradiktórius eljárásként szabályozza a kényszerengedélyes könyveibe és nyilvántartásaiba történő betekintésre irányuló eljárást. Ha az MSZH a kérelemnek helyt ad, a betekintést elrendeli. A betekintés elrendeléséről hozott határozat jogerőre emelkedését követően az MSZH a kényszerengedélyes könyveibe és nyilvántartásaiba történő betekintés eredményéről - a szabadalmas által benyújtott kérelem keretei között - értesíti a szabadalmast. Figyelemmel arra, hogy a betekintés célja annak megállapítása, hogy a kényszerengedélyes betartja-e a kényszerengedélyben meghatározott és az arra irányadó feltételeket, illetve nem ad-e okot a kényszerengedély visszavonására vagy módosítására, a törvény egyértelművé teszi, hogy a betekintés eredményéről szóló értesítés a kényszerengedély felülvizsgálatára irányuló eljárásban bizonyítékként felhasználható.

Az Szt. új 83/E. §-ának (4) bekezdése értelmében a kényszerengedélyes könyveibe és nyilvántartásaiba történő betekintésre irányuló eljárásban az MSZH csak akkor tart szóbeli tárgyalást, ha a tényállás tisztázásához szükség van a felek együttes meghallgatására, vagy bármelyik fél ezt kellő időben kéri.

(Az Szt. 83/F. §-ához)

A 816/2006/EK rendelet 16. cikke rendelkezik a kényszerengedély visszavonásáról vagy felülvizsgálatáról. E cikk (1) bekezdése értelmében a 816/2006/EK rendelet alapján megadott kényszerengedély az illetékes hatóság vagy az illetékes hatóság határozata elleni jogorvoslatot elbíráló szerv döntése alapján visszavonható, ha a kényszerengedélyes nem tartja be a kényszerengedélyben foglalt feltételeket. Az illetékes hatóság - a szabadalmas vagy a kényszerengedélyes kérelme alapján - felülvizsgálhatja továbbá, hogy betartják-e a kényszerengedélyben foglalt feltételeket.

Az Szt.-nek a törvény 14. §-ával megállapított új 83/F. §-a szabályozza a kényszerengedély felülvizsgálatára irányuló eljárást. Ez az eljárás - a kényszerengedély megadására irányuló eljárással azonos módon - kontradiktórius, abban mind a szabadalmas, mind pedig a kényszerengedélyes ügyfélként veszt részt. A kényszerengedély felülvizsgálata iránti eljárás a szabadalmas vagy a kényszerengedélyes indokolt kérelmére indulhat. Az MSZH az eljárás eredményeként a kényszerengedélyt visszavonja, módosítja, vagy a kérelmet elutasítja.

A 816/2006/EK rendelet 16. cikkének (1) bekezdése előírja, hogy - ha ennek helye van - a kényszerengedély felülvizsgálata az importáló országban készített értékelésen alapul. Erre figyelemmel rendelkezik úgy a 83/F. § (1) bekezdése, hogy a kényszerengedély felülvizsgálata iránti kérelemhez az importáló országban készített értékelés is csatolható.

A 816/2006/EK rendelet 16. cikkének (2) bekezdése szerint a kényszerengedély visszavonásáról a Bizottság közvetítésével értesíteni kell a TRIPS Tanácsot. Az Szt. új 83/F. §-ának (7) bekezdése erre figyelemmel írja elő, hogy ez a kötelezettség az MSZH-t terheli.

(Az Szt. 83/G. §-ához)

A kényszerengedély felülvizsgálata körében speciális esetként szabályozza a 816/2006/EK rendelet 16. cikkének (4) bekezdése a kényszerengedély egyszerűsített és gyorsított eljárásban történő módosítását. Ennek feltétele, hogy az importáló ország arról értesítse az illetékes hatóságot, hogy a gyógyszeripari termék mennyisége nem elégíti ki az igényeit. Ebben az esetben a kényszerengedélyes kérelmére módosítható a kényszerengedélyben meghatározott mennyiség olyan mértékben, amely megfelel az érintett importáló ország igényeinek. Az egyszerűsített és gyorsított eljárásban a kényszerengedélyesnek a kérelemben nem kell megadnia a saját nevét és a gyógyszeripari termék szabadnevét, ha megnevezi az eredeti kényszerengedélyt. Ezen felül nincs szükség a szabadalmassal előzetesen folytatott tárgyalások bizonyítására, ha a kérelmezett további mennyiség nem haladja meg az eredetileg engedélyezett mennyiség 25%-át. Az egyszerűsített és gyorsított eljárás végrehajtását szolgáló szabályokat az Szt. új 83/G. §-a állapítja meg. Az egyszerűsített és gyorsított eljárásban az MSZH csak akkor tart szóbeli tárgyalást, ha a tényállás tisztázásához szükség van a felek együttes meghallgatására, vagy bármelyik fél ezt kellő időben kéri.

(Az Szt. 83/H. §-ához)

A 816/2006/EK rendelet 13. cikkének (1) bekezdése megtiltja a rendelet, illetve a WTO Általános Tanácsának 2003. augusztus 30-i határozata alapján megadott kényszerengedély alapján előállított termékek Európai Közösségbe történő behozatalát szabad forgalomba bocsátás, újrakivitel, felfüggesztő eljárás alá helyezés, illetve vámszabad területre vagy szabad vámraktárba helyezés céljából.

A 816/2006/EK rendelet 14. cikke állapítja meg a 13. cikk (1) bekezdésének megsértése esetén alkalmazható vámhatósági intézkedéseket. Ha a 13. cikk (1) bekezdése megsértésének alapos gyanúját észleli, a vámhatóságnak a jogsértően behozott termékek forgalomba bocsátását fel kell függesztenie, vagy a termékeket le kell foglalnia, az értékesítés jellegéről való döntés meghozatalához szükséges időtartamra. A felfüggesztés vagy a lefoglalás időtartama nem haladhatja meg a 10 munkanapot, különleges körülmények fennállása esetén azonban ez az időtartam legfeljebb 10 munkanappal meghosszabbítható. E határidő lejártát követően a termékeket forgalomba kell bocsátani, feltéve, hogy a vámkezelést elvégezték.

A 816/2006/EK rendelet 14. cikkének (2) bekezdése a vámhatóság kötelezettségévé teszi, hogy haladéktalanul értesítse az illetékes hatóságot, az érintett termékek jogosultját és előállítóját, illetve exportálóját a termékek forgalomba bocsátásának felfüggesztéséről vagy a termékek lefoglalásáról, és meg kell küldenie részükre az érintett termékekkel kapcsolatban rendelkezésre álló valamennyi információt. Az importőrnek és adott esetben az exportőrnek megfelelő lehetőséget kell továbbá biztosítani arra, hogy rendelkezésre bocsáthassa a termékekkel kapcsolatosan általa szükségesnek ítélt információkat.

A 816/2006/EK rendelet 14. cikkének (1) bekezdése alapján a tagállamoknak ki kell jelölniük egy hatóságot annak felülvizsgálatára, hogy a kényszerengedély alapján előállított terméket a 13. cikk (1) bekezdésének megsértésével hozták-e be az Európai Közösség területére. A 816/2006/EK rendelet 14. cikkében foglalt rendelkezések mintájául az egyes alapvető gyógyszerek kereskedelmének Európai Unióba történő eltérítésének elkerüléséről szóló 953/2003/EK tanácsi rendelet szolgált, amely szintén nemzeti hatóság kijelölését írja elő a behozatal jogsértő mivoltának megállapítására [ld. a 953/2003/EK rendelet 1. cikke (2) bekezdésének c) pontját]. A gyógyszerekkel folytatott nagykereskedelmi és párhuzamos import tevékenységről szóló 53/2004. (VI. 2.) ESzCsM rendelet 20/A. §-a értelmében a 953/2003/EK rendelet alapján a többszintű árképzés alá vont gyógyszerek Európai Közösségbe történő behozatala esetén a magyarországi illetékes nemzeti hatóságra háruló feladatokat a gyógyszerészeti államigazgatási szerv, azaz az OGYI látja el. A két közösségi rendeletből származó tagállami kötelezettségek nagyfokú hasonlóságára figyelemmel indokolt, hogy az OGYI hatáskörébe tartozzon a 816/2006/EK rendelet 14. cikkének (1) bekezdésében említett feladat is. Erre figyelemmel az Szt. új 83/H. §-ának (1)-(2) bekezdései kimondják, hogy ha a gyógyszerészeti államigazgatási szerv megállapítja, hogy a gyógyszeripari termék behozatala a 816/2006/EK rendelet 13. cikkének (1) bekezdésébe ütközik, megtiltja a gyógyszeripari termék hazai forgalmazását, és az erről hozott jogerős határozatának másolatát megküldi az MSZH-nak. A gyógyszerészeti államigazgatási szerv határozata ellen fellebbezésnek helye nincs, a határozat felülvizsgálata - a polgári perrendtartásról szóló a 1952. évi III. törvény XX. fejezete alapján folyó eljárásban - keresettel kérhető a bíróságtól.

A 816/2006/EK rendelet 14. cikkének (3) bekezdése értelmében, ha megállapítják, hogy azokat a termékeket, amelyek forgalomba bocsátásának felfüggesztését vagy lefoglalását a vámhatóság elrendelte, a 13. cikk (1) bekezdésében foglalt tilalom ellenére az Európai Közösségbe történő behozatalra szánták, a nemzeti jogszabályok szerint kell gondoskodni az ilyen termékek lefoglalásáról és az azokkal való további rendelkezésről. E kötelezettség teljesítése érdekében a törvény előírja, hogy az OGYI hazai forgalmazást megtiltó határozatának jogerőre emelkedését követően a vámhatóság intézkedik a gyógyszeripari termék lefoglalása és az importőr költségén történő megsemmisítése iránt, és erről értesíti az MSZH-t [ld. az Szt. új 83/H. §-ának (4) bekezdését]. Az áruk felfüggesztésével, lefoglalásával és zár alá vételével kapcsolatos eljárás költségei - a 816/2006/EK rendelet 14. cikkének (4) bekezdése értelmében - főszabály szerint az importőrt terhelik. A vámhatóság eljárására a vámigazgatási eljárás általános szabályait kell alkalmazni.

A 816/2006/EK rendelet 14. cikkének (6) bekezdése értelmében az illetékes hatóságnak tájékoztatnia kell a Bizottságot a lefoglalásról vagy a megsemmisítésről hozott döntésekről. A törvény az Szt. új 83/H. §-ának (5) bekezdésében e tájékoztatási kötelezettség teljesítését az MSZH feladatává teszi.

A 15. §-hoz

A törvény 15. §-a az Szt.-nek a Fővárosi Bíróság kizárólagos illetékességébe tartozó szabadalmi pereket meghatározó 104. §-a (1) bekezdésében egyértelművé teszi, hogy a 816/2006/EK rendelet hatálya alá tartozó kényszerengedélyekkel összefüggő ügyek nem tartoznak a Fővárosi Bíróság kizárólagos illetékességébe.

A 16. §-hoz

Az MSZH jogállására vonatkozó jelenlegi - csupán egyetlen bekezdést kitevő - szabályozás még helyet kaphatott az Szt. 44. §-ában. E szakasz azonban az Szt. VII. fejezetének része; a VII. fejezet pedig a szabadalmi eljárások általános szabályait állapítja meg, az Szt. második - tehát a szabadalmi ügyekben történő hatósági eljárást szabályozó - részén belül. Az MSZH statútuma ennél jóval szélesebb kört fog át: nemcsak szabadalmi, hanem más hatósági ügyeket is, nemcsak hatósági ügyeket, hanem egyéb feladatokat is, sőt, az MSZH jogállására vonatkozó szabályok nemcsak a feladat- és hatáskörök rögzítésére hivatottak, hanem egyéb (pl. szervezeti vagy gazdálkodási) kérdések rendezésére is. Nyilvánvaló, hogy mindezen szabályoknak az Szt. VII. fejezetén belül történő megjelenítése szétfeszítené a törvény e szerkezeti egységét és megbontaná az Szt. dogmatikai rendjét, belső - még mindig koherensnek mondható - felépítését. Erre figyelemmel a törvény 16. §-a az MSZH-ra vonatkozó rendelkezéseket az Szt. végén, a záró rendelkezések előtt, önálló - hatodik - részben helyezi el. Ez a szerkezeti megoldás az Szt. 44. §-a (1) bekezdésének hatályon kívül helyezését is lehetővé és szükségessé teszi.

(Az Szt. 115/D. §-ához)

A 115/D. § első két bekezdése az Szt. 44. §-ának a 2006. évi CIX. törvény 3. §-a (5) bekezdésével megállapított (1) bekezdését veszi át tartalmilag, csupán - jogszabály-szerkesztési okból - két bekezdésre osztva.

A törvény az MSZH jelenlegi elnevezését nem változtatja meg, tekintettel a száztíz éves hagyományra (a Magyar Szabadalmi Hivatalt az 1895. évi XXXVII. törvény-czikk 23. §-a hozta létre), a jelenlegi elnevezés „bejáratott” mivoltára, hazai és nemzetközi ismertségére, valamint gyakorlati és takarékossági megfontolásokra. Igaz, hogy már az Szt. 44. §-ának - eredeti - (1) bekezdése is a szellemi tulajdon védelméért (és nem csupán a szabadalmakért vagy az iparjogvédelemért) felelős szervként definiálta az MSZH-t, és hogy a törvény szintén a szellemi tulajdon védelméért felelős kormányhivatalról szól. Ez a szélesebb feladatkör ugyan nem tükröződik az MSZH jelenlegi (és a törvény szerint is megmaradó) elnevezésében, de ez várhatólag a jövőben éppúgy nem okoz félreértést, mint ahogy az elmúlt években sem vezetett semmiféle zavarhoz, gyakorlati problémához.

A törvénynek az MSZH vezetőivel és a munkáltatói jogok gyakorlásával kapcsolatos - a 115/D. § (2) és (3) bekezdésében található - rendelkezésein túl továbbiakra nincs szükség, mivel a többi kérdést a Ksztv., illetve a Ktv. és az Mt. teljes körűen és kielégítően rendezi. Az MSZH szervezetét pedig - a Ksztv. 72. §-ának (1) bekezdésével összhangban kiadott - szervezeti és működési szabályzat (SZMSZ) határozza meg. Az MSZH mint kormányhivatal irányításáról, illetve felügyeletéről a Ksztv. kimerítően rendelkezik; az MSZH felügyeletének ellátására a 8/2006. (XII. 23.) ME rendelet a gazdasági és közlekedési minisztert jelölte ki.

(Az Szt. 115/E. §-ához)

A 115/E. § rendelkezik az MSZH gazdálkodásáról. Ezek a szabályok alapvető - garanciális - jelentőségűek, mivel

- az MSZH hatósági működéséhez megkívánt (kormányhivatali státuszt igénylő) függetlenség és szakmai önállóság pénzügyi, gazdálkodási feltételeit teremtik meg;

- eleget tesznek annak az általános európai és nemzetközi elvárásnak, hogy az iparjogvédelmi (és szerzői jogi) hatósági feladatok ellátása fejében befolyó bevételek az érintett hatóságok működésének fedezetéül szolgáljanak és ezáltal kizárólag a szellemi tulajdon védelmét biztosító tevékenységekre legyenek felhasználhatók, összhangban a jogosultak és a többi érintett érdekeivel;

- közelítik az MSZH gazdálkodására vonatkozó szabályozást a többi kormányhivataléhoz;

- összhangot teremtenek az illetékekről szóló 1990. évi XCIII. törvénynek (a továbbiakban: Itv.) az igazgatási szolgáltatási díjakra vonatkozó - alapelvi jelentőségű - rendelkezéseivel.

A Ksztv. 1. §-ának (4) bekezdésében kormányhivatalként megjelölt szervek esetében e besorolás fő indoka a hatósági jogköreik gyakorlásához szükséges függetlenség, szakmai önállóság (ld. a Ksztv. 71-72. §-aihoz fűzött indokolást). Ezt tükrözi az is, hogy a Ksztv. szerint kormányhivatal törvényben meghatározott feladatkörében nem utasítható [Ksztv. 71. § (3) bek.].

Az MSZH hatósági működésére ugyanez jellemző. Az Szt.-nek a Ket.-tel összhangban megállapított szabályai szerint az MSZH döntései ellen nincs helye - egyebek mellett - fellebbezésnek és felügyeleti eljárásnak; az MSZH döntései kapcsán a Ket. szerinti felügyeleti jogkörök nem gyakorolhatók, az MSZH-nak a hatáskörébe tartozó hatósági ügyekben nincs felügyeleti szerve. Az MSZH-nak a szabadalmi ügyekben hozott döntéseit csak a bíróság vizsgálhatja felül az erre szolgáló nemperes eljárásban (Szt. 53/A. § és XI. fejezet). Ugyanilyen tartalmú rendelkezések érvényesülnek a többi iparjogvédelmi - pl. védjegy- vagy mintaoltalmi - hatósági ügyben (ld. pl. a Vt. 46/A. §-át és XI. fejezetét, az Fmtv. 32/A. §-át). A Ket. 20. §-ának alkalmazásával kapcsolatos bírói gyakorlat is egyöntetű abban, hogy az MSZH-nak iparjogvédelmi hatósági ügyben nincs felügyeleti szerve.

A szellemi tulajdon védelméért felelős nemzetközi és európai szervezetek, illetve jogforrások a nemzeti iparjogvédelmi (illetve szellemitulajdon-védelmi) hatóságokkal szemben ugyancsak a független és pártatlan működés alapkövetelményét támasztják. A TRIPS-megállapodásból szintén ez következik.

Az MSZH hatósági működéséhez megkívánt függetlenség, pártatlanság és szakmai önállóság olyan gazdálkodási szabályokkal garantálható, amelyek kiszámíthatóságot teremtenek, valamint kellő transzparenciát és pénzügyi önállóságot biztosítanak. Ez az elv vezérli az európai iparjogvédelmi hatóságok gazdálkodásának szabályozását is.

Az Európai Szabadalmi Egyezmény (kihirdetéséről ld. a 2002. évi L. törvényt) pénzügyi rendelkezései (37-50. cikkei) egyértelműen kizárják annak lehetőségét, hogy az Európai Szabadalmi Szervezet (ESZSZ) bevételeit a szervezeten kívül használják fel, az ESZSZ céljaival össze nem egyeztethető tevékenységek finanszírozására fordítsák. A 42. cikk (2) bekezdése pedig alapkövetelményként szabja meg, hogy az ESZSZ költségvetésében a bevételeknek és a kiadásoknak egyensúlyban kell lenniük.

A közösségi védjegyről szóló 40/94/EK tanácsi rendelet költségvetési és pénzügyi rendelkezései (133-139. cikkei) szintén az önfenntartó működést és a pénzügyi önállóságot (a közösségi költségvetéstől független költségvetést) biztosítják a közösségi védjegy- és mintaoltalmi ügyek intézéséért felelős Belső Piaci Harmonizációs Hivatal (BPHH) számára, valamint pénzügyi egyensúlyt írnak elő: a BPHH előtti eljárások díjainak összegét úgy kell megállapítani, hogy a belőlük származó bevétel elvben elegendő legyen a BPHH költségvetésének egyensúlyban tartásához [ld. a 139. cikk (2) bekezdését].

A közösségi növényfajta-oltalomról szóló 2100/94/EK tanácsi rendelet költségvetésre és pénzügyi ellenőrzésre vonatkozó szabályai hasonló tartalmúak. A Közösségi Növényfajta-hivatal (CPVO) bevételeit is csak a hatóság, illetve a közösségi növényfajta-oltalmi rendszer működésére lehet felhasználni, és a költségvetésben szereplő bevételeknek és kiadásoknak egyensúlyban kell lenniük [ld. a rendelet 108. cikkének (2) és (4) bekezdését].

Tényként szögezhető le, hogy mindhárom európai iparjogvédelmi hatóság önfinanszírozó, azaz saját bevételeiből gazdálkodik, bevételeik csak az adott hatóság, illetve oltalmi rendszer működtetésére használhatók fel és semmilyen más célra nem vonhatók el, továbbá, hogy költségvetéseikkel szemben elvárás a bevételek és a kiadások egyensúlya. A BPHH-tól annak ellenére nem vont el a Bizottság semmilyen összeget, hogy ez a hivatal az elmúlt esztendők folyamatosan jelentkező költségvetési többletei eredményeképpen jelentős összegű - 2005 végére 132 millió eurót kitevő - készpénztartalékot halmozott fel. A BPHH pénzügyi kilátásaival foglalkozó - a közelmúltban megjelent - bizottsági közlemény [COM(2006) 865 végleges] mindazonáltal nem változtatna a BPHH költségvetési függetlenségén és önfinanszírozó működésén, továbbá azon sem, hogy a BPHH bevételei kizárólag a közösségi védjegy- és mintaoltalmi rendszer működtetésével járó kiadások fedezetéül szolgáljanak és más célokra ne legyenek felhasználhatók. A közlemény alapvetően azt a megközelítést érvényesíti, hogy a közösségi védjegy- és mintaoltalmi rendszer igénybevevőitől származó díjaknak e rendszer működtetését és fejlesztését kell szolgálniuk; a bejelentők, a jogosultak és az egyéb ügyfelek joggal várhatják el, hogy befizetéseiket más célokra ne használják fel.

Az előzőek alapján megállapítható, hogy az iparjogvédelmi hatóságok költségvetési függetlensége, pénzügyi önállósága, önfinanszírozó működése és költségvetési egyensúlya a közösségi jogrend, az acquis communautaire részévé, azaz európai közösségi jogi követelménnyé vált. Emellett az Európai Szabadalmi Szervezet több hivatalos dokumentuma is úgy foglalt állást - a nemzeti iparjogvédelmi hatóságokat illetően -, hogy a szabadalmi díjakat kizárólag a nemzeti szabadalmi rendszer működtetésére szabad fordítani. A védjegyeljárások díjait illetően pedig az európai védjegytulajdonosok - számos nemzetközi vállalatot, valamint kis- és középvállalkozások sokaságát tömörítő - szövetsége (MARQUES, The Association of European Trademark Owners) tiltakozott a közelmúltban az ellen, hogy az e jogcímen szedett díjakat a nemzeti iparjogvédelmi hatóságoktól elvonják és a védjegyeljárások lefolytatásán, illetve a védjegyoltalmi rendszer működtetésén kívüli célokra használják fel.

Az Európai Unió, illetve az Európai Szabadalmi Szervezet tagállamainak a saját bevételből gazdálkodó iparjogvédelmi (szellemitulajdon-védelmi) hatóságainál szintén általános a költségvetési függetlenség, a pénzügyi-gazdálkodási önállóság és a hatósági díjbevételek más célokra történő felhasználásának, elvonásának tilalma. Ez jellemzi - egyebek mellett - az angol, a dán, a finn, az osztrák, a spanyol és a svéd hivatalt is.

A hazai szabályozásban a Ksztv. a kormányhivatalokat mint költségvetési szerveket fejezeti jogosítványokkal hatalmazza fel [Ksztv. 71. § (4) bek.]. A Magyar Köztársaság 2007. évi költségvetéséről szóló 2006. évi CXXVII. törvény már ennek megfelelő szabályokat állapított meg az MSZH-t illetően.

Az egyes kormányhivatalokra vonatkozó külön törvények általában foglalkoznak e szervek gazdálkodásával is. Ez a kormányhivatalokra vonatkozó szabályozás általános ismérve és követelménye: a kormányhivatali működés szakmai önállóságának, hatósági függetlenségének ez a pénzügyi-költségvetési oldala, sőt, garanciája. A törvénynek az MSZH gazdálkodására vonatkozó rendelkezései ezért - ahol ennek helye van - figyelembe veszik, sőt, esetenként követik a Nemzeti Hírközlési Hatóság, a Pénzügyi Szervezetek Állami Felügyelete, a Magyar Energia Hivatal és az Országos Atomenergia Hivatal gazdálkodására vonatkozó törvényi előírásokat.

Az MSZH önfinanszírozó működéséhez tartozó kérdés az is, hogy az Itv. 67. §-ának (3) bekezdése értelmében az igazgatási szolgáltatási díj mértékét úgy kell megállapítani, hogy az az adott eljárással kapcsolatban felmerülő valamennyi költségre fedezetet biztosítson. Ez azt is jelenti, hogy az Itv. értelmében a beszedett igazgatási szolgáltatási díjakat a szolgáltatás költségeire kell fordítani, az más célokra nem használható fel. Ezzel szemben az MSZH 2006-ra tervezett 3,68 Mrd forint összegű bevételéből 1,1 Mrd forint befizetési kötelezettséget kellett teljesíteni a központi költségvetés javára; a 2007. évre pedig a 2006. évi CXXVII. törvény 11. §-ának (6) bekezdése az MSZH számára 502,9 millió forint befizetését írja elő a központi költségvetés javára, 3,47 Mrd forintra tervezett bevétel mellett; ezenkívül az MSZH-t terheli a kincstári vagyon utáni részesedés címén történő befizetés is [ld. a 2006. évi CXXVII. törvény 11. §-ának (1) bekezdését]. A törvény ezen a helyzeten is változtat, nemcsak az Itv. idézett rendelkezésére, hanem a korábban előadott - a hatósági működés függetlenségével, a kormányhivatali státusszal kapcsolatos és az európai követelményekből adódó - szempontokra is figyelemmel.

Az Szt. 115/E. §-ának (1) bekezdése rögzíti, hogy az MSZH önfinanszírozó: működését saját bevételeiből fedezi; ilyen tartalmú szabállyal találkozhatunk a többi kormányhivatal törvényi szabályozásában is (pl. a Magyar Energia Hivatal vagy a Pénzügyi Szervezetek Állami Felügyelete esetében), és - amint erről már szó volt - ez jellemzi az európai iparjogvédelmi hatóságok gazdálkodását is.

Az Szt. 118. §-ának a 2006. évi CIX. törvény 142. §-a (1) bekezdésével megállapított új (6) bekezdése megadja ugyan a szükséges felhatalmazást az MSZH előtti iparjogvédelmi eljárásokban fizetendő igazgatási szolgáltatási díjak mértékének megállapítására (és ehhez még bizonyos szempontokat is meghatároz), mindazonáltal szükségesnek látszik ennek mintegy logikai és jogtechnikai előkérdéseként arról is rendelkezni, hogy az MSZH előtti iparjogvédelmi eljárásokban igazgatási szolgáltatási díjat kell fizetni [ld. a 115/E. § (2) bekezdését]. E rendelkezés szükséges ahhoz is, hogy az MSZH mint kormányhivatal bevételeire vonatkozó szabályozás teljes körű legyen, különös tekintettel arra, hogy az MSZH bevételeinek meghatározó részét - több mint 85%-át - teszik ki az igazgatási szolgáltatási díjak. [A kormányhivatal előtti hatósági eljárásban fizetendő igazgatási szolgáltatási díjra vonatkozó rendelkezést tartalmaz a Pénzügyi Szervezetek Állami Felügyelete esetében az 1999. évi CXXIV. törvény 11. §-a és a Magyar Energia Hivatal esetében a 2001. évi CX. törvény 6. §-ának (2) bekezdése.] A törvény azt is egyértelművé teszi, illetve - a jogértelmezési bizonytalanságok kiküszöbölése érdekében - tisztázza, hogy az Itv. 29. §-ának (4) bekezdése alapján megállapított és az Itv. mellékletében szereplő egyes külön illetékek helyett is igazgatási szolgáltatási díjat kell fizetni az MSZH előtti hatósági eljárásban. [Ugyanez vezethető le abból is, hogy az Itv. 28. §-ának (4) bekezdése szerint nem tárgya az államigazgatási eljárási illetéknek az olyan eljárás, amelyért a 67. §-ban említett módon megállapított - vagyis igazgatási szolgáltatási - díjat kell fizetni.]

Az Szt. 115/E. § (3) bekezdése meghatározza az MSZH bevételeit, megemlítve köztük a Szellemi Tulajdon Világszervezete (WIPO) által igazgatott nemzetközi szerződések alapján az MSZH-nak járó díjat és részesedést is. Az MSZH jelenleg az ipari minták nemzetközi letétbe helyezéséről szóló Hágai Megállapodás (kihirdetéséről ld. a 2004. évi XC. törvényt) alapján egyéni megjelölési díjat, a védjegyek nemzetközi lajstromozására vonatkozó Madridi Megállapodás és Jegyzőkönyv (kihirdetésükről ld. az 1970. évi 18. törvényerejű rendeletet és az 1999. évi LXXXIII. törvényt) alapján pedig egyes díjakból részesedést kap a Nemzetközi Irodától, mindkét esetben az MSZH által elvégzett hatósági tevékenység ellenében. Az Szt. 115/E. § (3) bekezdése rögzíti a költségvetési egyensúly követelményét, összhangban az európai iparjogvédelmi hatóságokra vonatkozó - már ismertetett - szabályozással, illetve figyelemmel a Pénzügyi Szervezetek Állami Felügyeletére és a Nemzeti Hírközlési Hatóságra vonatkozó hasonló tartalmú rendelkezésekre is: az MSZH bevételeinek biztosítaniuk kell az MSZH folyamatos és zavartalan működését. Ebből a követelményből korántsem csak az igazgatási szolgáltatási díjak mértékének emelése, hanem - adott esetben - csökkentése is következhet.

Az Szt. 115/E. § (4) bekezdése az előzőekben kifejtett okokból alapelvként mondja ki: az MSZH önállóan gazdálkodik a bevételeivel, azokat működésének fedezetére használja fel és azok csak az államháztartásról szóló törvényben előre meghatározott mértékben, illetve arányban vonhatók el más célra. Az MSZH önálló gazdálkodásának, kiszámítható működésének elengedhetetlen feltétele, hogy bevételeit saját céljaira fordíthassa. A központi költségvetéshez történő, az elmúlt években az MSZH-t évente terhelő hozzájárulások veszélyeztették - nemcsak a mértékük miatt, hanem azért is, mert nem voltak tervezhetők - az MSZH működéshez szükséges alapvető feltételeket. Ennek elkerülése érdekében indokolt normatívan rögzíteni az elvonás lehetőségét. Az államháztartási törvénybe kell ezért beilleszteni egy olyan rendelkezést, amely egyfelől módot ad annak előírására, hogy az MSZH bevételeiből befizetést kell teljesíteni a központi költségvetés javára, másfelől e befizetési kötelezettség felső határát az MSZH bevételeinek (illetve egyes meghatározott bevételeinek) 10%-ában állapítja meg. Az elvonás tilalmát kimondó szabályt egyebekben a Pénzügyi Szervezetek Állami Felügyelete esetében az 1999. évi CXXIV. törvény 11/B. §-ának (1) és (2) bekezdése, valamint az Országos Atomenergia Hivatal esetében az 1996. évi CXVI. törvény 8. §-ának (2) bekezdése is tartalmaz.

Az Szt. 115/E. § (5) bekezdése - az 1999. évi CXXIV. törvény 11/B. §-ának (3) bekezdésében foglalt szabály analógiájára - felhatalmazza az MSZH-t, hogy bevételeiből tartalékot képezzen és azt a következő években használja fel működésének fedezetére. Ezt indokolja, hogy miközben az iparjogvédelmi ügyforgalom konjunkturális változások szerint ingadozhat, az iparjogvédelmi hatóság folyamatos helytállással tartozik, valamint az a körülmény, hogy - az iparjogvédelmi eljárások és oltalmi formák sajátosságai folytán - az egyes eljárási cselekményekkel járó kiadásokat nem szükségképpen az adott évben beérkező díjbevételek fedezik. A tartalékképzés elősegíti és megkönnyíti továbbá az MSZH részvételét a szellemi tulajdonnal kapcsolatos egyes nemzetközi és európai projektekben, valamint kedvező feltételeket teremt azokhoz az információtechnológiai fejlesztésekhez, amelyektől az iparjogvédelmi eljárások eredményessége, hatékonysága különösképpen függ.

A transzparenciát szolgálja az Szt. 115/E. § (6) bekezdése annak megkövetelésével, hogy az MSZH évente tegye közzé - hivatalos lapjában - a befolyt bevételekről és a felhasználásukról készített kimutatást.

(Az Szt. 115/F. §-ához)

Az R. hozta létre a Magyar Szellemi Tulajdonvédelmi Tanácsot. A Tanács kitöltötte első ötéves mandátumát és részletesen beszámolt ötéves működésének figyelemre méltó eredményeiről; a Tanács felállítása jó döntésnek bizonyult, nagyban elősegítette a szellemi tulajdon védelmével kapcsolatos stratégiai döntések alapos előkészítését. A gazdasági és közlekedési miniszter 2006 februárjában nevezte ki újabb öt évre a - részben megváltozott összetételű - Tanács tagjait. Az Szt. 115/F. §-a ennek megfelelően - kisebb kiigazításokkal - a hatályos szabályozást veszi át.

(Az Szt. 115/G. §-ához)

Az Szt. 115/G. §-a az MSZH feladat- és hatáskörébe tartozó ügyek főbb csoportjait adja meg; e felsoroláson - az R.-hez képest - a törvény csupán annyiban változtat, hogy külön említi meg (figyelemmel az időközben bekövetkezett jogszabály-változásokra is) a szerzői joggal és az ahhoz kapcsolódó jogokkal összefüggő feladatokat. A törvény azt a szabályozási módszert követi, hogy az MSZH feladat- és hatáskörének teljes megjelenítése érdekében „katalógusszerűen” felsorolja az MSZH főbb feladatait, köztük azokat is, amelyeknek a részleteit az Szt. egyéb részei, illetve külön jogszabályok - különösen az Szt.-n kívüli iparjogvédelmi törvények - szabályozzák. Noha az MSZH-ra vonatkozó szabályok az Szt.-ben kaptak helyet, a valamennyi oltalmi formára és az MSZH összes feladatára átfogóan kiterjedő szabályozásra szükség van az ügyfelek és más jogkeresők tájékozódásának előmozdításához, valamint az MSZH nemzetközi kapcsolataiban is. Az Szt.-n kívüli törvényekben szabályozott iparjogvédelmi (pl. védjegy- vagy mintaoltalmi) hatósági feladatoknak az Szt. MSZH-ra vonatkozó részében való feltüntetése pedig elengedhetetlen, hiszen e feladatok ellátása az MSZH alaptevékenységéhez tartozik, és az MSZH-ról az új szabályozás csonka, félrevezető képet adna, ha e feladatokat nem sorolná föl.

(Az Szt. 115/H. §-ához)

Az Szt. 115/H. §-a az MSZH iparjogvédelmi hatósági feladatait azonosítja, alapvetően az R.-ben foglalt szabályozás átvételével, a következő változtatásokkal.

A növényfajta-oltalmat az Szt. 2002. évi módosítása (a 2002. évi XXXIX. törvény) vezette be; a kiegészítő oltalmi tanúsítványokkal kapcsolatos hatósági feladatok az Európai Unióhoz való csatlakozással jelentek meg az irányadó európai közösségi és a végrehajtásukat szolgáló hazai jogszabályok alapján [ld. a Tanács 1768/92/EGK rendeletét, az Európai Parlament és a Tanács 1610/96/EK rendeletét, az Szt. 22/A. §-át és a 26/2004. (II. 26.) Korm. rendeletet]; a formatervezési mintaoltalom elnevezést - a korábbi ipari mintaoltalom helyett - az Fmtv. honosította meg. A 115/H. § (1) bekezdésének a) pontja e változásokat is tükrözi az MSZH által korábban is ellátott iparjogvédelmi hatósági feladatok szerepeltetése mellett.

Az Szt. 115/H. § (1) bekezdésének b) pontja az MSZH nemzetközi és európai eljárásokkal összefüggő hatósági feladatait jelöli meg; a szöveg változásai azt tükrözik, hogy az MSZH ilyen típusú teendői - főként az Európai Szabadalmi Szervezethez és az Európai Unióhoz való csatlakozás folytán - miként bővültek, gazdagodtak az R. megalkotása óta.

A WIPO több olyan nemzetközi szerződés igazgatásáért is felel, amelyek nemzetközi bejelentési vagy lajstromozási rendszereket hoztak létre. E rendszerek működtetésében - a WIPO Nemzetközi Irodája mellett - nagy szerep hárul a nemzeti iparjogvédelmi hatóságokra. Az MSZH a következő nemzetközi szerződések alapján létrehozott globális bejelentési, illetve lajstromozási rendszerek működtetésében működik közre: Szabadalmi Együttműködési Szerződés (PCT), a védjegyek nemzetközi lajstromozásáról szóló Madridi Megállapodás és az ahhoz kapcsolódó Jegyzőkönyv, az ipari minták nemzetközi letétbe helyezéséről szóló Hágai Megállapodás, valamint az eredetmegjelölések oltalmáról és nemzetközi lajstromozásáról szóló Lisszaboni Megállapodás. Magyarország 2003. január 1-jével csatlakozott az Európai Szabadalmi Egyezményhez; azóta az MSZH ellátja az európai szabadalmi rendszer működtetéséből a nemzeti szabadalmi hatóságra háruló feladatokat is.

Az Európai Unióhoz való csatlakozás folytán az MSZH-nak részt kell vállalnia a következő közösségi jogszabályokon alapuló közösségi oltalmi rendszerekkel járó hatósági feladatokból is: a Tanács 40/94/EK rendelete a közösségi védjegyről, a Tanács 6/2002/EK rendelete a közösségi formatervezési mintáról, a Tanács 2100/94/EK rendelete a közösségi növényfajta-oltalomról (az FVM-mel közösen) és az 510/2006/EK rendelet (az FVM-mel közösen).

Iparjogvédelmi jogszabályaink állapítják meg az említett nemzetközi és európai rendszerek hazai működtetéséhez szükséges részletes - ún. illeszkedési - szabályokat.

Szintén európai közösségi jogszabályok (az 1383/2003/EK tanácsi rendelet és az 1891/2004/EK bizottsági rendelet) végrehajtásához járul hozzá az MSZH a 115/H. § (2) bekezdése szerinti - a szellemi tulajdonjogok megsértése miatt indult vámigazgatási eljárásokhoz kapcsolódó [ld. a 371/2004. (XII. 26.) Korm. rendeletet is] - intézkedésekkel.

Az Szt. 115/H. § (3) bekezdése alapján az MSZH továbbra is gondoskodik a megváltozott elnevezésű Iparjogvédelmi Szakértői Testület működtetéséről [ld. az Szt.-nek a törvény szerint 115/M. §-ra változó számozású 115/D. §-át és a 270/2002. (XII. 20.) Korm. rendeletet].

Az Szt. 115/H. § (4) bekezdése az MSZH hatósági természetű szerzői jogi feladatait adja meg - összhangban az időközben bekövetkezett jogszabály-változásokkal. Az önkéntes műnyilvántartás 2006. április 15-ével kezdődött el az MSZH-nál a szerzői jogról szóló 1999. évi LXXVI. törvény (a továbbiakban: Szjt.) 94/B. §-ának (2) bekezdése és a 18/2006. (IV. 12.) IM rendelet alapján. Az MSZH közös jogkezeléssel kapcsolatos feladatai az Szjt. 90. §-ának (2) bekezdésén és 93. §-ának (4) bekezdésén alapulnak; a Szerzői Jogi Szakértő Testület és az Egyeztető Testület működtetése az Szjt. 101-105. §-aiból és a 156/1999. (XI. 3.) Korm. rendeletből következően hárul az MSZH-ra.

Az Szt. 115/H. § (5) bekezdése szól a Magyar Szabadalmi Ügyvivői Kamara felett gyakorolt törvényességi felügyeletről; itt szükség volt a kamarai névváltozás átvezetésére (ld. az 1995. évi XXXII. törvényt).

(Az Szt. 115/I-115/J. §-aihoz)

Kisebb terminológiai pontosítással a törvény a hatályos szabályozást veszi át az R.-ből az MSZH dokumentációs és információs tevékenységét illetően (115/I. §).

A 115/J. § az R. idevágó rendelkezéseiből kiindulva szól az MSZH jogszabály-előkészítési feladatairól. A szellemi tulajdon védelmére vonatkozó hazai jogalkotásban, illetve jogszabály-előkészítésben immár évtizedek óta meghatározó szerepet tölt be az igazságügyi tárca, amit - egyebek mellett - e jogterület polgári jogi (magánjogi) alapjai és egyéb jogági (pl. büntetőjogi, versenyjogi) kötődései, valamint az e témában meghatározó súlyú európai jogharmonizációs szempontok indokolnak. Az igazságügyi tárca és az MSZH között kiváló és hatékony együttműködés alakult ki a szellemi tulajdonnal kapcsolatos kodifikációs munkában, ami - elismerten és igazolhatóan - jó minőségű jogszabály-előkészítést eredményezett. A szellemi tulajdon hazai szabályozását korszerűnek és magas színvonalúnak ismerik el mind a hazai, mind az európai szakmai körök. Az iparjogvédelmi és a szerzői jogi jogszabályok előkészítése során az igazságügyi tárca és az MSZH már hosszabb ideje él a hatásvizsgálat és a széles körű konzultáció korszerű módszereivel.

Immár több évtizedes hagyomány, hogy a Kormány a szellemi tulajdon védelmére vonatkozó törvényjavaslatok előadójának az igazságügyért felelős minisztert jelöli ki, illetve, hogy a szellemi tulajdonra vonatkozó - jogalkotási tárgyú - kormány-előterjesztések ún. első helyi előterjesztője az igazságügyért felelős miniszter. Az Európai Koordinációs Tárcaközi Bizottságnak azt a szakértői csoportját (a vállalati jogért felelős 17. szakértői csoportot), amelyhez a szellemi tulajdon kérdésköre is tartozik, szintén az igazságügyi tárca vezeti évek óta, és ezt legutóbb megerősítette a 1123/2006. (XII. 15.) Korm. határozat 2. számú melléklete is.

Mindezt tükrözi az igazságügyi és rendészeti miniszter feladat- és hatásköréről szóló 164/2006. (VII. 28.) Korm. rendelet 3. §-a (2) bekezdésének i) pontja is, amelynek értelmében e miniszter készíti elő a szerzői jogról és az iparjogvédelemről szóló jogszabályokat, továbbá e tárgykörökben e miniszter ad ki - törvény vagy kormányrendelet felhatalmazása alapján - miniszteri rendeleteket.

Az Szt. 115/J. §-ának (1) bekezdése mindezekre tekintettel állapít meg eltérést a Ksztv. 71. §-a (2) bekezdésének b) és c) pontjában foglalt előírásoktól (élve a Ksztv. e bekezdésében biztosított eltérő törvényi rendelkezés lehetőségével) annyiban, hogy a szellemi tulajdon védelmét érintő kérdésekben - a felügyelő miniszter helyett, pontosabban: függetlenül attól, hogy melyik miniszter kapott kijelölést az MSZH felügyeletének ellátására - az igazságügyért felelős minisztert hatalmazza fel előterjesztés benyújtására és e tárgykörben az MSZH képviseletére a Kormány és az Országgyűlés előtt. Ez egyben eltérést jelent a Kormány ügyrendjének 34. pontjában foglaltaktól is [ld. az 1088/1994. (IX. 20.) Korm. határozat 34. pontjának utolsó mondatát].

A törvény átveszi azokat a hatályos szabályokat, hogy a szellemi tulajdon védelmét érintő jogszabály tervezetének előkészítésébe és véleményezésébe be kell vonni az MSZH-t, illetve, hogy az MSZH vizsgálja és elemzi a szellemi tulajdon védelmére vonatkozó jogszabályok hatályosulását, felméri és értékeli e jogszabályok alkalmazásának hatásait, tapasztalatait [115/J. § (2)-(3) bekezdések].

Az Szt. 115/J. § (4) bekezdésében az európai közösségi jogi kötelezettségekre történő utalás jelent csupán újdonságot a hatályos szabályozáshoz képest.

(Az Szt. 115/K-115/L. §-aihoz)

A szellemi tulajdon védelmére irányuló kormányzati stratégia kidolgozásával és végrehajtásával összefüggő hivatali feladatok listája (115/K. §) az R.-hez képest elsősorban a szellemivagyon-értékelés módszertanának kidolgozásával, valamint a formatervezési kultúra terjesztését és javítását célzó intézkedésekkel bővült. A Magyar Formatervezési Tanácsról - és a működtetésével kapcsolatos hivatali feladatokról - a 266/2001. (XII. 21.) Korm. rendelet szól; a Magyar Formatervezési Díjat pedig a 17/2005. (III. 26.) GKM rendelet szabályozza.

A 115/L. § tükrözi azt a számottevő bővülést, amely az MSZH európai együttműködési feladataiban az elmúlt időszakban bekövetkezett. Figyelemmel arra, hogy a szellemi tulajdon területét rendkívül elmélyült és kiterjedt nemzetközi és európai együttműködés jellemzi, elengedhetetlen, hogy az Szt. külön rendelkezzen a kormányhivatalként működő MSZH ilyen irányú feladatairól is. Meg kell említeni, hogy az MSZH vezetői és szakértői a szóban forgó nemzetközi és európai szervezetekben jelenleg is számos fontos választott tisztséget töltenek be.

Az Európai Unióhoz és az Európai Szabadalmi Szervezethez való csatlakozás óta az MSZH immár nemcsak a WIPO-ban és a WTO TRIPS Tanácsában lát el szakmai együttműködési és képviseleti feladatokat, hanem az Európai Szabadalmi Szervezetben (az Igazgatótanácsban és annak testületeiben), valamint az EU iparjogvédelmi hatóságai - a BPHH és a Közösségi Növényfajta-oltalmi Hivatal - vezető és egyéb testületeiben is. Az EU tagállamaként való működésből adódó új feladatként jeleníti meg a törvény az EU szellemi tulajdonnal kapcsolatos döntéshozatali eljárásaiban történő magyar részvétel szakmai előkészítését, támogatását az erre irányadó hazai kormányzati koordinációs rendben.

A 17. §-hoz

A törvény 17. §-a kiegészíti az Szt.-nek az Európai Unió jogának való megfelelésre vonatkozó szakaszát a 816/2006/EK rendelettel, valamint a közösségi növényfajta-oltalomról szóló, 1994. július 27-i 2100/94/EK tanácsi rendelettel is, figyelemmel arra, hogy az Szt. az ez utóbbi tanácsi rendelet végrehajtásához szükséges rendelkezéseket is megállapítja XIV/B. fejezetében.

A 18-20. §-hoz

A törvény - újdonságként - július 1-jei hatállyal bevezeti annak lehetőségét, hogy a védjegyoltalom megújítására irányuló kérelmeket elektronikus úton is be lehessen nyújtani. E kérelmek viszonylag magas arányt képviselnek az MSZH ügyterhén belül, az egyik leggyakrabban előforduló ügytípust képezik (2005-ben 1729, tavaly 1812 megújítási kérelmet fogadott az MSZH). A védjegybejelentések már ez év január 1-je óta benyújthatók elektronikus úton is [ld. a Vt. 50/A. §-át, valamint a 306/2006. (XII. 23.) Korm. rendeletet]. Mivel a megújítási kérelem kellékei és alakiságai számottevően nem különböznek a védjegybejelentéséitől [a Vt. 65. §-ának (2) bekezdése - kisebb, értelemszerű eltéréssel - a védjegybejelentés kellékeire megállapított rendelkezések megfelelő alkalmazását írja elő a megújítási kérelemre és mellékleteire], a már működő rendszer kisebb kiigazítással alkalmassá tehető a viszonylag nagy számban érkező megújítási kérelmek elektronikus úton való fogadására is. A törvény 18. §-a és 20. §-a gondoskodik a Vt. ehhez szükséges módosításairól.

A törvény 19. §-a a 8. §-hoz fűzött indokolásban kifejtettek miatt módosítja a Vt. 2007. január 1-jén hatályba lépett 50/A. §-ának (5) bekezdését.

A 21. §-hoz

A törvény 21. §-a a Vt. 95. §-a (1) bekezdésének módosítása útján kimondja, hogy a Vt. 14. §-a, illetve 19. §-ának (5) bekezdése alapján a védjegynek a képviselő, illetve az ügynök általi használatától való eltiltás iránt, illetve a védjegyoltalmi igény vagy a védjegyoltalom átruházása iránt indított perekben a Fővárosi Bíróság kizárólagos illetékességgel rendelkezik, figyelemmel arra, hogy az e perekben szükséges különleges szakértelem a Fővárosi Bíróság kizárólagos illetékességébe való utalás útján biztosítható leginkább.

A 22. §-hoz

A Vt. XVII/A. fejezete (116/A. §) tartalmazza azokat a rendelkezéseket, amelyek a 2081/92/EGK rendelet szabályainak végrehajtását törvényi szinten hivatottak biztosítani. A közösségi földrajziárujelző-oltalmi rendszer magyarországi működtetéséhez szükséges részletszabályokat pedig a 78/2004. (IV. 19.) Korm. rendelet írja elő.

A törvény 22. §-a értelmében a Vt. 116/A. §-a helyébe új 116/A. § lép, amely a 2006. március 31-én hatályba lépett 510/2006/EK rendelet új, illetve annak a korábban hatályos közösségi rendelethez képest eltérő szabályaira, valamint az 1898/2006/EK rendeletre tekintettel fogalmazza újra a Vt.-nek a mezőgazdasági termékek és az élelmiszerek földrajzi árujelzőinek közösségi oltalmára vonatkozó rendelkezéseit.

A Vt. új 116/A. §-ának (1) bekezdése - az 510/2006/EK rendeletre és az 1898/2006/EK rendeletre történő hivatkozáson túl változatlanul tartja fenn az 510/2006/EK rendeletből származó tagállami hatásköröknek a Földművelésügyi és Vidékfejlesztési Minisztérium (a továbbiakban: minisztérium), pontosabban - a 2006. évi CIX. törvény alapján - az agrárpolitikáért felelős miniszter (a továbbiakban: miniszter) és az MSZH közötti megosztását.

Az MSZH feladatai nem változnak, így hatásköre továbbra is arra terjed ki, hogy megvizsgálja: a közösségi kérelemben szereplő elnevezés megfelel-e az 510/2006/EK rendeletben az eredetmegjelölés, illetve a földrajzi jelzés fogalmára előírt feltételeknek, továbbá, hogy az elnevezés szokásossá vált-e, ütközik-e valamely növény- vagy állatfajta nevével, védjegyekkel vagy olyan szavakkal, amelyek egy már bejegyzett közösségi földrajzi árujelzővel azonos alakúak. Az MSZH vizsgálatának továbbra sem része annak megállapítása, hogy a mezőgazdasági termék vagy az élelmiszer és a földrajzi elnevezés közötti kapcsolat fennáll-e [ld. a törvény 22. §-ában a Vt. 116/A. §-ának (2) bekezdését].

A Vt. új 116/A. §-ának (4) bekezdése értelmében az MSZH által hozott, a vizsgált követelményeknek megfelelő határozatot meg kell küldeni (elektronikus formában is) a miniszternek, aki e határozatot a termékleírással együtt - az 510/2006/EK rendelet 5. cikke (5) bekezdésének ötödik albekezdésében foglalt kötelezettség alapján - közzéteszi a minisztérium hivatalos lapjában és honlapján.

Változást jelent a hatályos szabályozáshoz képest - a Vt. jelenleg a közösségi kérelem továbbítását írja elő -, hogy az MSZH kedvező határozata alapján a miniszternek az 510/2006/EK rendelet 5. cikkének (7) bekezdése értelmében a következő adatokat kell továbbítania a Bizottsághoz: a kérelmező csoportosulás neve és címe; az egységes dokumentum; a tagállam nyilatkozata arról, hogy a közösségi kérelem valamennyi vizsgált feltételnek megfelel; továbbá a termékleírás közzétételére és az ahhoz történő elektronikus hozzáférésre vonatkozó adatok.

Szintén változást jelent, hogy az 510/2006/EK rendelet 5. cikke (6) bekezdésének első albekezdése értelmében a tagállam által biztosított átmeneti (ideiglenes) oltalom a kérelemnek a Bizottsághoz történő benyújtása napjától kezdődhet. Az oltalom érvényesíthetősége érdekében a törvény előírja, hogy a benyújtás napjáról a miniszter értesíti a kérelmezőt [ld. a törvény 22. §-ában a Vt. 116/A. §-ának (6) bekezdését].

A Vt. új 116/A. §-ának (7) bekezdése - a hatályos szabályoktól eltérően - törvényi szinten rögzíti a más tagállamokból, illetve harmadik országokból a Bizottsághoz érkezett és a Bizottság vizsgálatának eredménye értelmében az 510/2006/EK rendelet feltételeinek megfelelő kérelmekkel szembeni kifogások benyújtására nyitva álló határidőt. Ennek értelmében a jogos érdeket igazoló, Magyarország területén lakóhellyel rendelkező természetes, illetve székhellyel rendelkező jogi személyek az 510/2006/EK rendelet 6. cikke (2) bekezdésének első albekezdése szerinti adatnak, illetve iratnak az Európai Unió Hivatalos Lapjában történő közzétételétől számított négy hónapon belül nyújthatnak be kifogást a miniszterhez. E határidő lehetővé teszi, hogy az 510/2006/EK rendelet 7. cikkének (1) bekezdésében a kifogással kapcsolatos tagállami feladatok elvégzésére előírt hat hónapos határidő tartható legyen.

A Vt.-nek a törvény 22. §-ával módosított 116/A. §-a (3) és (8)-(11) bekezdései lényegében a hatályos rendelkezéseket ismétlik meg, egyfelől azzal a kiegészítéssel, hogy a törvény lehetőséget biztosít a Vt. 116/A. §-ában foglaltak végrehajtását szolgáló kormányrendelet számára, hogy előírja: a termékleírásnak való megfelelést az 510/2006/EK rendelet 11. cikkének (1) bekezdésében említett terméktanúsító szervezetek is ellenőrizhetik, másfelől pedig azzal, hogy a törvény a Vt. 116/A. §-ának (10) bekezdésében - a 78/2004. (IV. 19.) Korm. rendelet 2. §-ának (2) bekezdéséből kiindulva - törvényi szinten rendelkezik a közösségi oltalom bitorlása esetén alkalmazható jogkövetkezményekről.

A 23-24. §-hoz

A törvény 18-20. §-aihoz fűzött részletes indokolás szól a védjegyoltalom megújítására irányuló kérelmek elektronikus úton történő benyújtásának lehetőségéről. A törvény 23. §-a erre figyelemmel adja meg a felhatalmazást a Kormány részére, hogy rendelettel megállapítsa az e kérelmek elektronikus úton történő benyújtására vonatkozó részletes szabályokat.

A törvény 24. §-a kiegészíti a Vt.-nek az Európai Unió jogának való megfelelésre vonatkozó szakaszát az 510/2006/EK rendelettel, az 1898/2006/EK rendelettel, továbbá a közösségi védjegyről szóló, 1993. december 20-i 40/94/EK tanácsi rendelettel is, figyelemmel arra, hogy a Vt. az ez utóbbi tanácsi rendelet végrehajtásához szükséges rendelkezéseket is megállapítja.

A 25-29. §-hoz

A törvény 25. §-a a 8. §-hoz fűzött részletes indokolásban foglaltak alapján és jogtechnikai megoldással módosítja az Fmtv. 2007. július 1-jén hatályba lépő 36/A. §-ának (5) bekezdését.

A törvény 26-28. §-ai a 11-13. §-okhoz fűzött részletes indokolásban kifejtettek alapján igazítják ki az Fmtv.-nek a formatervezési mintaoltalom megsemmisítésére irányuló eljárásra vonatkozó rendelkezéseit.

A törvény 29. §-a módosítja az Fmtv.-nek az Európai Unió jogának való megfelelésre vonatkozó szakaszát a közösségi formatervezési mintáról szóló, 2001. december 12-i 6/2002/EK tanácsi rendeletre való hivatkozás beillesztése útján, figyelemmel arra, hogy az Fmtv. az e tanácsi rendelet végrehajtásához szükséges rendelkezéseket is megállapítja.

-----STARTING---POINT---VEGE---

A 30-31. §-hoz

A törvény 30. §-a állapítja meg a záró rendelkezéseket. A 30. § (1) bekezdése értelmében a törvény - a 8. §, a 18. §, a 20. §, a 23. § és a 25. §, valamint a 30. § (4) bekezdése kivételével - 2007. május 1-jén lép hatályba [a törvény 30. §-ának (2) és (6) bekezdéséhez ld. a 8. §-hoz és a 25. §-hoz fűzött részletes indokolást]. A törvény 30. §-ának (5) bekezdése hatályon kívül helyező és deregulációs természetű rendelkezéseket tartalmaz, 31. §-a pedig a 816/2006/EK, az 510/2006/EK és az 1898/2006/EK rendeletekre utaló jogharmonizációs záradékot állapítja meg.