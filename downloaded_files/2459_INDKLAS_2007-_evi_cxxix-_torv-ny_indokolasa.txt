2007. évi CXXIX. törvény indokolása

a termőföld védelméről

-----STARTING---POINT---ALTALANOS--- 

A törvény tartalmazza a termőföldről szóló 1994. évi LV. törvényből (a továbbiakban: Tft.) kiemelésre kerülő, a termőföld hasznosításával, a földvédelemmel, a talaj védelmével, és a gyümölcsültetvény telepítésének engedélyezésével, nyilvántartásával kapcsolatos rendelkezéseket (a hatályos Tft. V. és VI. fejezetének szabályait).

A két önálló törvényben való szabályozást az indokolja, hogy a termőföld védelmével kapcsolatos kérdések önálló törvényben történő szabályozása nagyobb teret enged annak, hogy idővel sor kerülhessen a szakmai szempontokból történő jogszabályi felülvizsgálatokra. Önmagában abból a tényből, hogy a Tft. szűkebb értelemben vett tárgyi hatálya a termőföldre, mint jogilag körülhatárolt, specifikus ingatlanra terjed ki, nem következik az, hogy a termőfölddel kapcsolatos jogszabályi rendelkezések egy törvényen belül kapjanak helyet.

A törvény öt fejezetre tagolódik. Az I. fejezet a törvény hatályáról rendelkezik, és a fogalom-meghatározásokat tartalmazza. A II. fejezet a termőföld hasznosítására, a termőföld mennyiségi védelmére (földvédelemre), és a földminősítésre vonatkozó szabályokat rögzíti. A III. fejezet a termőföld minőségi védelmére, azaz a talaj védelmére vonatkozó rendelkezéseket tartalmazza. A IV. fejezet a gyümölcsültetvény telepítés engedélyezésének, nyilvántartásának szabályait foglalja magában. Az V. fejezet a hatályba lépést, az átmeneti és a felhatalmazó rendelkezéseket tartalmazza.

A törvény a termőföld hasznosításával, a földvédelemmel, a talaj védelmével, és a gyümölcsültetvény telepítés engedélyezésével, nyilvántartásával kapcsolatos szabályokat kizárólag szakmai indokok alapján módosítja.

A földhasznosításról, a földvédelemről és a földminősítésről szóló rendelkezések módosításának célja, hogy a termőföldek - s ezen belül is elsősorban a jó minőségű földek - termőképességének, és mennyiségének fenntartása biztosított legyen, és hogy az előírásoknak a földhivatalok a hatósági eljárásuk során kellően érvényt tudjanak szerezni.

A termőföld talaj védelmével kapcsolatos szabályozás Tft.-ből való kiemelésével a talaj, mint természeti erőforrás hosszú távú védelme, a talaj minőségének, termékenységének megóvása - élelmiszer biztonsági, fenntartható gazdálkodási, élelmiszertermelési, vidékfejlesztési szempontból - még hatékonyabbá válik.

A gyümölcsültetvény telepítés engedélyezésével, nyilvántartásával kapcsolatos szabályokat a szőlő- és gyümölcstermesztésről, valamint a borgazdálkodásról szóló 1970. évi 36. törvényerejű rendelet tartalmazta.

A kormányzati szervezetalakítással összefüggő törvénymódosításokról szóló 2006. évi CIX. törvény (a továbbiakban: Ksztv.) 60. § (1) bekezdése a Tft.-t kiegészítette a gyümölcstermesztési célú hasznosításról szóló rendelkezésekkel (új 40/A-40/F. §-okkal), egyúttal a Ksztv. 60. § (4) bekezdésének b) pontja hatályon kívül helyezte a szőlő- és gyümölcstermesztésről, valamint a borgazdálkodásról szóló 1970. évi 36. törvényerejű rendeletet.

A módosítás célja az volt, hogy a törvényerejű rendeleti szinten történő szabályozás törvényben kerüljön elhelyezésre.

A törvény a gyümölcsültetvény telepítés engedélyezésével, nyilvántartásával kapcsolatos rendelkezéseket szakmai szempontok alapján pontosítja. A törvény a gyümölcsültetvények telepítésének engedélyezési rendjét, az engedélyező hatóság feladatait, az engedélyezési eljárásba bevonandó szakhatóságokat, az ültetvény kivágások bejelentési rendjét, az ültetvénykataszterrel kapcsolatos teendőket tartalmazza, továbbá a jogsértőkkel szemben szankciókat helyez kilátásba.

-----STARTING---POINT---RESZLETES---

I. Fejezet

Bevezető rendelkezések

A törvény hatálya

Az 1-2. §-hoz

A törvény megállapítja a törvény hatályát, továbbá rögzíti a törvény alkalmazásában használt fogalom-meghatározásokat. A hatályos szabályozáshoz képest új definícióként jelenik meg - többek között - a földvédelmi eljárás, az igénybevevő, az átlagos minőségű termőföld fogalma.

II. Fejezet

A földhasznosítás, a földvédelem és a földminősítés

A termőföld hasznosítása

A 3-4. §-hoz

A törvény - a hatályos szabályozással egyezően - a termőföld művelési ága megváltoztatásának az ingatlanügyi hatósághoz történő bejelentése vonatkozásában külön jogszabály alkalmazására utal. A művelési ág változás bejelentésére vonatkozó eljárásjogi szabályokat az ingatlan-nyilvántartásról szóló 1997. évi CXLI. törvény (a továbbiakban: Inytv.), valamint az Inytv. végrehajtására kiadott 109/1999. (XII. 29.) FVM rendelet tartalmazza.

A törvény a termőföld művelési ágának megváltoztatására vonatkozó bejelentés elmulasztását szankcionálja a közhiteles ingatlan-nyilvántartásnak a természetbeni állapottal való egyezősége biztosítása érdekében. A művelési ág változás bejelentésének elmulasztása esetén az ingatlanügyi hatóság földvédelmi bírsággal sújtja a földhasználót. A földhasználó személyének megállapítása az ingatlanügyi hatóság által vezetett földhasználati nyilvántartásból történik. Amennyiben a földhasználati nyilvántartásban nincs bejegyzett földhasználó, a törvény kimondja a földtulajdonos mögöttes felelősségét, vagyis az ingatlanügyi hatóság ez esetben a tulajdonost bírságolja.

A művelési ág változás bejelentésének elmulasztása esetén kiszabandó földvédelmi bírság esetében előírásra kerül az egyetemleges felelősség, amennyiben az érintett földrészletnek a földhasználati nyilvántartás szerint több földhasználója van, illetőleg az érintett földrészlet közös tulajdonban áll.

Az 5-6. §-hoz

A törvény - a hatályos szabályozáshoz hasonló módon - tartalmazza a hasznosítási kötelezettségre, ideiglenes hasznosításra, mellékhasznosításra és az újrahasznosításra vonatkozó előírásokat, az előírások megsértésére vonatkozó szankcionálást, és eljárási szabályokat. Az előírások elmulasztása esetén kiszabandó földvédelmi bírságnál is megjelenik az egyetemleges felelősség.

A termőföld védelme

A 7-8. §-hoz

A törvény a termőföld mennyiségi védelmének, azaz a földvédelmi eljárásnak az általános szabályait határozza meg. Rögzítésre kerül, hogy az ingatlanügyi hatóság a földvédelmi eljárás során minden esetben helyszíni szemle alapján dönt.

A földvédelmi eljárás során az ingatlanügyi hatóság a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szerint jár el. A Ket. lehetőséget ad arra, hogy törvény vagy kormányrendelet a Ket.-ben felsoroltakon kívül egyéb eljárási költséget határozzon meg. A Ket. alapján a hivatalból indított eljárásban az egyéb eljárási költséget a hatóság előlegezi meg. Ha az eljárás eredményeként hozott határozat az ügyfél részére kötelezettséget állapít meg, a felmerült költség viselésére az ügyfelet kell kötelezni. A törvény alapján a hivatalból indult, illetőleg folytatott földvédelmi eljárás során (ilyen eset az, ha termőföldet engedély nélkül vesznek igénybe) a helyszíni szemle és a műszeres vizsgálatok költségei, továbbá a tényállás tisztázása során felmerült személyi és dologi költségek egyéb eljárási költségnek minősülnek.

A hatályos szabályozás hiányosságát küszöböli ki a törvény azzal, hogy külön szabályokat állapít meg arra az esetre, amikor a földvédelem szempontjait a földhivatal nem ügydöntő hatóságként, hanem más hatóságok előtt folyó eljárásokban szakhatóságként érvényesíti.

A 9-13. §-hoz

A törvény a termőföld időleges és végleges más célú hasznosítására vonatkozó közös szabályokat állapítja meg. A hatályos szabályozáshoz hasonló módon rögzíti a törvény, hogy milyen tevékenységek minősülnek a termőföld más célú hasznosításának, s hogy csak az ingatlanügyi hatóság előzetes engedélyével lehet termőföldet más célra hasznosítani. A törvény kimondja, hogy az ingatlanügyi hatóság engedélyének hiánya esetén a más hatóságok által kiadott engedélyek nem mentesítik az igénybevevőt az e törvényben foglalt jogkövetkezmények alól, továbbá más hatóságok a termőföldet érintő engedélyezési eljárásuk során kötelesek meggyőződni arról, hogy rendelkezésre áll-e a termőföld más célú hasznosításának engedélyezéséről szóló ingatlanügyi hatósági határozat.

Amennyiben a termőföld más célú hasznosításának engedélyezéséről szóló ingatlanügyi hatósági határozat nem áll rendelkezésre, a hatóságnak az eljárását fel kell függesztenie. Ezen előírást az - a gyakorlatban számtalanszor előforduló eset - indokolja, hogy a termőföld igénybevételével járó engedélyköteles beruházások alkalmával a beruházók arra való hivatkozással kérik a földvédelmi eljárás lefolytatásának mellőzését, hogy más hatóság (pl. az építésügyi hatóság) megadta számára az engedélyt, így jóhiszeműen járt el akkor, amikor a termőföldet más célra hasznosította. Ugyanakkor földvédelmi hatáskörrel kizárólag az ingatlanügyi hatóság rendelkezik, így más hatóság a földvédelem szempontjait nem érvényesítheti a saját engedélyezési eljárásában.

Annak érdekében, hogy az ingatlanügyi hatóság tudomást szerezzen a termőföld tényleges igénybevételéről, a törvény előírja, hogy a más célú hasznosítás megkezdésének napját az igénybevevő köteles előzetesen az ingatlanügyi hatóságnak bejelenteni. Ezen előírást az indokolja, hogy a termőföld végleges más célú hasznosításáért fizetendő földvédelmi járulék esedékességének időpontja - főszabály szerint - a tényleges igénybevétel megkezdéséhez fűződik, másrészt az ingatlanügyi hatóság engedélye csak korlátozott ideig (négy évig) érvényes. A törvény alapján a bejelentés elmulasztása esetén az ingatlanügyi hatóság az igénybevevőt földvédelmi bírsággal sújtja.

A törvény tartalmazza azokat a garanciális szempontokat, amelyeket az engedélyezési eljárás során az ingatlanügyi hatóság köteles figyelembe venni az átlagosnál jobb minőségű termőföldeknek a mezőgazdaság számára történő megóvása érdekében.

Meghatározásra kerül a kérelemre induló földvédelmi eljárás esetén a kérelem tartalma, és a kérelemhez csatolandó mellékletek köre.

A más célú hasznosítás engedélyezéséről szóló határozat öt éves érvényességi ideje lecsökkentésre kerül négy évre. Ugyanakkor új szabályként a törvény kimondja azt is, hogy az engedély jogosultjának írásbeli lemondó nyilatkozata esetén is érvényét veszti a határozat, mely érvénytelenítésről külön határozatot kell hozni. Ennek az az indoka, hogy az esetek döntő többségében a beruházónak több engedélyt kell beszereznie a termőföld igénybevételével járó beruházások megvalósításához. Az egymásra épülő engedélyezési eljárások nem mindegyike eredményes a beruházó számára, így előfordul, hogy például az ingatlanügyi hatóság engedélyezi a termőföld más célú hasznosítását, de az építésügyi hatóság elutasítja az építési engedély iránti kérelmet, így a beruházás jogszerűen nem tud megvalósulni. Ebben az esetben lehetőséget kell adni a beruházónak arra, hogy amennyiben úgy dönt, miszerint eláll a termőföld igénybevételével járó beruházás megvalósításának szándékától, írásban lemondjon a termőföld más célú hasznosításáról szóló engedélyben foglalt jogosultságáról. Ennek hiányában az ingatlanügyi hatóság az engedély négy éves érvényességi idején belül nem tud más személy kérelméről dönteni, hiszen azonos földterület más célú hasznosítását nem lehet többször engedélyezni.

A 14-15. §-hoz

A hatályos szabályozáshoz képest egyértelművé teszi a törvény a termőföld időleges és végleges más célú hasznosításának eseteit. A hatályos szabályozáshoz hasonlóan került meghatározásra az időleges más célú hasznosítás engedélyezésére vonatkozó eljárás. Új szabályok kerültek megalkotásra a havaria miatt történő azonnali termőföld-igénybevételre.

A földvédelmi eljárás keretében külön szabályok kerültek megállapításra a végleges más célú hasznosítás egyik speciális esetére, a külterületi termőföldek belterületbe vonására. A törvény kimondja, hogy belterületbe vonás iránti kérelmet kizárólag önkormányzat terjeszthet elő, s meghatározza a kérelem tartalmi elemeit, továbbá megállapítja azokat az eseteket, amikor az ingatlanügyi hatóság köteles a belterületbe vonás iránti kérelmet elutasítani. A törvény külön rendelkezéseket állapít meg az új község alakítása, a településegyesítés megszüntetése esetén történő belterületbe vonásra. A törvény ezzel pótolja a hatályos szabályozásnak a termőföldek belterületbe vonására vonatkozó hiányosságait.

A 16-17. §-hoz

A törvény meghatározza, hogy mi minősül termőföld engedély nélküli más célú hasznosításának, ebben az esetben kivel szemben kell lefolytatni hivatalból az eljárást, milyen döntéshozatali módok vannak (eredeti állapot helyreállításának elrendelése, avagy a más célú hasznosítás folytatásához való hozzájárulás megadása), továbbá, hogy a más célú hasznosítás folytatásához való hozzájárulás iránti kérelmet meddig lehet előterjeszteni.

Új szabály, hogy mellőzni kell a hivatalbóli eljárás lefolytatását, ha az engedély nélküli más célú hasznosítás 10 éve bekövetkezett. Ebben az esetben a bizonyítási teher elsődlegesen az igénybevevőt, mögöttesen a tulajdonost (haszonélvezőt) terheli.

A 18-20. §-hoz

A kérelemre indult földvédelmi eljárásban az illetéket igazgatási szolgáltatási díj váltja fel, mely az ingatlanügyi hatóság bevételét képezi.

A törvény tartalmazza a díjfizetés módját, a díj visszatérítésének esetét, továbbá rögzíti, hogy amennyiben a díjfizetés hiányában az ingatlanügyi hatóság mégis lefolytatja az eljárást, a meg nem fizetett díj adók módjára behajtandó köztartozásnak minősül. Ennek szabályozására azért van szükség, mert a földvédelmi eljárásra is a Ket. rendelkezései az irányadóak. A Ket. pedig úgy rendelkezik, hogy az igazgatási szolgáltatási díj meg nem fizetése esetén a hatóság csak megszüntetheti, de nem köteles megszüntetni az eljárását.

A földvédelmi járulék és bírság

A 21-23. §-hoz

A hatályos szabályozáshoz képest a földvédelmi járulékmentes esetek köre csekély mértékben megváltozik.

Kikerül a járulékmentes körből a fokozottan védett természeti terület kialakítása céljából történő más célú hasznosítás esete, tekintettel arra, hogy az Inytv. végrehajtásáról szóló 109/1999. (XII. 29.) FVM rendelet alapján 2006. január 1-jével már nem minősül művelés alól kivett területnek a fokozottan védett terület.

Szintén kikerül a járulékmentes körből az a hatályos rendelkezés, miszerint a saját célra történő lakásépítés esetén nem kell földvédelmi járulékot fizetni. Ennek oka, hogy a hatályos - területi korlátozás nélküli - rendelkezést az ügyfelek előszeretettel kívánták alkalmazni több ezer négyzetméteres termőföld-igénybevételek esetén is, jóllehet az ilyen igénybevétel célja nem kizárólag lakásépítés volt. Felülvizsgálva a szabályozást, a lakásépítés céljára történő termőföld-igénybevétel külön nevesített járulékmentes esete megszüntetésre kerül, mivel ez az eset beleértendő abba az esetbe, ha a magánszemély tulajdonos (haszonélvező) 400 négyzetméternél nem nagyobb területre vesz igénybe járulékmentesen termőföldet.

A járulékmentes más célú hasznosítások köre bővül azzal az esettel, amikor belterületbe vonásra területszervezési eljárás, nevezetesen új község alakítása, településegyesítés megszüntetése miatt kerül sor. A járulékmentességet ebben az esetben az indokolja, hogy a területszervezési eljárás során az önkormányzatoknak törvényi előírás alapján kötelességük belterületet és külterületet kialakítani az új település vonatkozásában. Bővül továbbá a járulékmentes más célú hasznosítások köre a vízkárelhárítási létesítmények céljából történő termőföld igénybevétellel.

A járulékmentesség igénybevételének kijátszása elkerülése érdekében garanciális rendelkezéseket is tartalmaz a törvény.

A törvény meghatározza a földvédelmi járulék megfizetésére köteles személyt, a fizetési kötelezettség teljesítésének esedékességét, a csökkentett és emelt összegű járulékfizetési kötelezettség eseteit.

A járulék kiszámítási módját a törvény 1. számú melléklete tartalmazza, mely - a halastó esetét kivéve - megegyezik a hatályos szabályozással. Mivel a halastónak nincs - a földvédelmi járulék számításának alapját szolgáló - aranykorona értéke, a halastó esetében konkrét összeg került megállapításra. A melléklet ezen túl rögzíti, hogy a járulék legkisebb mértéke 10 000 forint.

A 24-25. §-hoz

A törvény meghatározza a földvédelmi bírság kiszabásának eseteit. A földvédelmi bírság mértékét a törvény 2. számú melléklete tartalmazza. A földvédelmi bírság esetében is 10 000 forint a minimálisan kiszabható összeg.

A hatályos szabályozáshoz képest csak a termőföld hasznosításával kapcsolatos kötelezettség, az ideiglenes, mellékhasznosítás felróható elmulasztása, továbbá az újrahasznosítás elmulasztása esetében emelkedik a bírság összege, mivel bebizonyosodott, hogy a jelenlegi mértéknek nincs visszatartó ereje.

A 26. §-hoz

A törvény nem változtat azon a szabályozáson, miszerint a földvédelmi járulék és bírság a központi költségvetést illeti meg, továbbá a határidőre meg nem fizetett járulék és bírság adók módjára behajtandó köztartozásnak minősül.

Földminősítés

A 27-30. §-hoz

A törvény a földminősítési eljárás vonatkozásában a hatályos szabályokon nem változtat.

III. Fejezet

A talajvédelem

A 31. §-hoz

A törvény a 2. §-ban foglalt fogalom-meghatározásokon túl kiegészítést tartalmaz a földhasználó, a beruházás valamint a beruházó fogalmának egyértelművé tétele érdekében. A Talajvédelem fejezetben (31-58. §) foglalt előírások kötelezettje egyrészt a földhasználó, másrészt a termőföldön megvalósuló, illetve arra hatást gyakorló beruházási tevékenység engedélyese, majd a megvalósulást követően annak üzemeltetője. A talajvédelmi hatóság számára nyilvánvalóvá kell válni annak, hogy a termőföldön a talaj minőségére hatást gyakorló tevékenységek engedélyezése, továbbá az engedélyben foglalt talajvédelmi előírások betartásának ellenőrzése során jogi értelemben ki a talajvédelmi szempontból vizsgált tevékenység felelőse.

A 32-33. §-hoz

A törvény meghatározza a talajvédelem állami feladatait, melyeket a földügyért felelős miniszter a talajvédelmi hatóság útján lát el. Meghatározza azokat a feladatokat, amelyek ellátásáról az államnak kell gondoskodnia annak érdekében, hogy a talajokról megfelelő mennyiségű adat, információ, szakszerűen feldolgozott és nyilvántartott térképanyag, stb. álljon rendelkezésre, továbbá a talajok állapotáról rendszeres mérés, megfigyelés (monitorozás) működjön. Ennek érdekében Talajvédelmi Információs és Monitoring rendszer működtetését írja elő. A talajvédelem eszközrendszerének fejlesztése, a közvélemény tájékoztatása, informálása, a talajvédelmi adatok nyilvánossága elősegíti össztársadalmi szinten a talajvédelem jelentőségének felértékelődését és a talajvédő gazdálkodás elterjedését. A talajvédelmi hatóság naprakész működéséhez szükséges talajvédelmi hatósági adatbázis kialakítását írja elő a törvény, amely a jelenleg lokálisan működő hatósági adatbázisok helyett egységes szerkezetű rendszer létrehozását eredményezi. A hatósági adatbázis a hatósági eljárások során szükséges ügyfél-azonosítások érdekében személyes adatokat is tartalmaz.

A 34. §-hoz

Magyarország talajkészlete a nemzeti vagyon részét képezi, ezért az államnak kiemelten kell kezelnie a termőföld talaját veszélyeztető és a földhasználó erejét legtöbb esetben meghaladó talajdegradációs folyamatok (pl. erózió, talaj-savanyodás, szikesedés, szervesanyag-fogyás) megelőzésével, illetve a kedvezőtlen talajállapot megszüntetésével összefüggő tevékenység anyagi ösztönzését. Az állam feladata ezzel együtt, hogy a talajokat veszélyeztető folyamatok kedvezőtlen hatásának megelőzését, a talajminőség javítását szolgáló technológiák kidolgozását, megújítását elősegítse, az ezekkel kapcsolatos információkról a tudatos talajvédő földhasználat elterjesztése érdekében a földhasználókat és a beruházókat rendszeresen, széles körben tájékoztassa.

A 35. §-hoz

Arra figyelemmel, hogy a gazdálkodás során a termőföld ökológiai adottságaihoz nem igazodó helytelen technológia megválasztásával, az ebben megnyilvánuló rövidtávú szemlélettel tartósan károsodhat a talaj termékenysége, biológiai aktivitása, a törvény előírja a földhasználónak a talajvédő földhasználat folytatását.

A 36. §-hoz

Magyarországon mintegy 2.3 millió ha termőföld terület veszélyeztetett víz- és szélerózióval. Tekintettel arra, hogy az erózió nem csupán az adott földhasználó földterületének termékenységét veszélyezteti, hanem igen káros következményeket jelenthet a környező földterületek talajára is, a törvény részletesen meghatározza művelési áganként (szántó-, ültetvény- és legelő területeken) a talajvédő földhasználat követendő szabályait. Ha az előírások az adott területen nem alkalmasak a talaj erózió elleni védelméhez, művelésiág-váltással, gyep-, cserje-, erdősáv telepítéssel, vagy műszaki beavatkozással kell a kedvezőtlen folyamat ellen védekezni.

A 37-38. §-hoz

A talajok termékenységét kedvezőtlenül befolyásoló folyamat a savanyodás és a szikesedés. A savanyodás Magyarországon e termőföld területek közel 50%-át érinti különböző mértékben. Ezeken a talajokon az esetleges nehézfém szennyezések is mobilizálódhatnak és fennáll a veszélye azok táplálékláncba kerülésének. Igen káros talajdegradációs folyamat az ún. másodlagos szikesedés, amelyet az öntözővíz kedvezőtlen minősége idézhet elő. Fentiek megelőzése, illetve a káros folyamatok csökkentése érdekében tartalmaz előírásokat a törvény.

A 39-40. §-hoz

A talaj termékenységét, kedvező biológiai aktivitását leginkább kedvezőtlenül befolyásoló folyamat a talaj szerves anyagának folyamatos csökkenése. A talaj szerves anyaga csupán a helytelen talajművelés következtében is csökkenhet, amennyiben nem gondoskodik a földhasználó annak pótlásáról. Figyelembe véve, hogy Magyarországon az állatállomány jelentős mértékben lecsökkent, ezzel lényegesen kevesebb a képződő és kijuttatható szervestrágya, valamennyi olyan technológiai elemet alkalmazni kell, amellyel a fogyó szervesanyag pótolható. A talaj szervesanyagának „természetes” fogyásán túl nem egyszer előfordul a termőföld humuszos termőrétegének tudatos letermelése haszonszerzés céljából. Ezt a tevékenységet tiltja a törvény. A talaj tömörödésének megelőzése az utóbbi évek gyakori belvizeinek kialakulását is csökkenti.

A 41-42. §-hoz

A földhasználó általában tudatosan nem szennyezi talaját, ott hulladékot, ún. talajidegen anyagot nem helyez el, azonban felelős azért, hogy az általa használt termőföldön illegális hulladéklerakás ne történjen. A mezőgazdasági földhasználat során a szakszerűtlen tápanyag-gazdálkodás a környezet terhelését eredményezheti azáltal, hogy a növény által fel nem vett tápanyag a talajban feleslegben maradva bemosódik a csapadékkal és szennyezi a vizeket, vagy erózióval hozzájárulhat a felszíni vizek eutrofizációjához.

A 43-44. §-hoz

Napjainkban a talajvédelem szempontjából egyik leginkább problémás terület az ország infrastrukturális, kommunális fejlődésével, továbbá az urbanizációval együtt járó beruházások során a termőföld területek talajának megóvása, az ország „humuszvagyonának” megőrzése. Az elmúlt években a nagyberuházásokkal összefüggésben tapasztalt visszásságok (pl. termőföld területekről a talaj letermelése mezőgazdasági tereprendezésnek álcázva) indokolják, hogy a beruházásokkal kapcsolatos szabályok minden résztvevő számára átláthatóak és egyértelműek legyenek.

A termőföld igénybevételével, valamint a termőföldre hatással bíró különböző beruházások - útépítési, ipari, településfejlesztési, mezőgazdasági, stb. - megvalósítása és üzemeltetése során teljesítendő talajvédelmi előírásokkal ezért részletesen foglalkozik a törvény. Fontos szabály, hogy egy beruházás során az építés megvalósításához letermelt humuszos termőréteget teljes mennyiségében csak eredeti funkciójának megfelelően a talaj felső talajrétegeként, vagy termesztőközeg előállítására lehet felhasználni. Ha a letermelt termőréteg felhasználását a beruházás helyszínén, illetve annak környezetében az adott körülmények nem teszik lehetővé, az értékesíthető, elszállítható. A megvalósítás során feleslegessé vált, mentett humuszos termőréteg mennyiségéről és felhasználásáról a beruházónak nyilvántartást kell vezetnie.

A 45-48. §-hoz

A törvény a termőföld területek talajvédelme érdekében a földhasználó, illetve a beruházó kötelezettségein túl is meghatároz általános kötelezettségeket és ezáltal kiterjeszti azokat a társadalom valamennyi szereplőjére annak érdekében, hogy a kialakulóban lévő környezettudatos szemlélet a termőföldek talajvédelmét segítse elő.

A 49. §-hoz

A talajvédelmi hatóság a törvényben előírt talajvédelmi kötelezettségek közül néhányat hatósági engedélyhez köt. Az engedélyezési eljárást az indokolja, hogy ezen tevékenységek folytatásához meghatározott vizsgálatokra alapozott ún. talajvédelmi tervet vagy laboratóriumi vizsgálatokra alapozott számításokat kell a kérelmezőnek benyújtania annak igazolásához, hogy az adott tevékenység a talaj minőségében nem okoz kárt, vagy a jelentős forrás felhasználásával végrehajtott beavatkozás megfelelően hasznosul. Ha a termőföld tulajdonosa és használója nem egyezik meg, ezen beavatkozások közül a mezőgazdasági célú tereprendezés, erózió elleni védelemhez szükséges műszaki beavatkozás, létesítmények elhelyezésének engedélyezéséhez, továbbá szennyvíz, szennyvíziszap felhasználásának, illetve nem mezőgazdasági eredetű nem veszélyes hulladékok felhasználásának engedélyezéséhez be kell szerezni a tulajdonos vagy a termőföld használójának hozzájárulását. Erre azért van szükség, mivel ezen beavatkozásokkal együtt az adott földrészleten alkalmazható technológiát szükségszerűen módosítani kell (pl. bizonyos növények nem termelhetők meghatározott időtartamig). A törvény alapján hígtrágya, szennyvíz, szennyvíziszap és bármilyen nem veszélyes hulladék termőföldön történő felhasználása csak öt évre engedélyezhető. Ha öt év letelte után ellenőrző talajvizsgálat igazolja, hogy ezek az anyagok nincsenek káros hatással a talajra, a tevékenység ismételten öt évre engedélyezhető.

Az 50-51. §-hoz

A talajvédelmi hatóság egyes földvédelmi eljárásokban, illetve más engedélyezési eljárásokban szakhatóságként közreműködik annak érdekében, hogy az engedélyhez kötött tevékenység során a talaj védelmével összefüggő előírásokat meghatározza. A törvény meghatározza azokat a tevékenységeket, melyek engedélyezése során a talajvédelmi hatóság szakhatósági állásfoglalásához talajvédelmi tervet kell benyújtani.

Az 52-54. §-hoz

A törvény keretjelleggel határozza meg a talajvédelmi hatóság tevékenységét, mely szerint egyes termőföldön folytatott tevékenységeket kérelemre engedélyez, illetve külön jogszabály szerint szakhatóságként vesz részt egyéb engedélyezési eljárásokban. A törvény kimondja, hogy a talajvédelmi hatósági eljárások lefolytatásáért igazgatási szolgáltatási díjat kell fizetni. Az engedélyekben előírt talajvédelmi követelmények betartását a hatóság az arcképes igazolvánnyal rendelkező talajvédelmi felügyelő útján ellenőrzi, illetve jogsértés esetén intézkedik.

Az 55. §-hoz

A törvény bevezeti a talajvédelmi járulék jogintézményét. A talajvédelmi járulékot a beruházások során letermelt és mentett humuszos termőréteg helyben felhasználásra nem kerülő része után a beruházó fizeti meg annak m3-ben meghatározott mennyisége után. A törvény szerint a járulék egységnyi mértéke a letermelt termőréteg humusztartalmától függ. A talajvédelmi járulék mértékét a talajvédelmi hatóság állapítja meg a beruházás engedélyezéséhez benyújtott dokumentumok alapján. A talajvédelmi járulékot annak is meg kell fizetnie, aki engedély nélkül távolítja el egy adott termőföld területről a termőréteget. Ebben az esetben a talajvédelmi hatóság az érintett termőföld területe alapján állapítja meg a fizetendő talajvédelmi járulékot.

Az 56-57. §-hoz

A termőtalaj minőségében okozott károk az esetek jelentős részében maradandóak, ezért a talajvédelmi hatóság eljárásai során jogsértés esetén nem lehet eltekinteni a bírság kiszabásától. Ennek szellemében tehát a törvény a 3. számú mellékletben rendelkezik a talajvédelmi bírság tényállásairól és az azokhoz tartozó bírság mértékekről. A bírság mértéke arányos a talajkárosítással érintett területtel. A kis területet érintő, de jelentős kárt okozó tevékenység esetére a törvény megadja a kiszabásra kerülő legkisebb bírságösszeget. A legsúlyosabb bírsággal a törvény a talajvédelmi szempontból legsúlyosabbnak ítélt vétséget, a talaj felső termőrétegének eltávolítását, azaz felső humuszos termőrétegének indokolatlan és engedély nélküli letermelését bünteti. A törvény szerint ha a jogsértő tevékenységgel érintett földrészletnek több földhasználója vagy több tulajdonosa van, a talajvédelmi bírság a földhasználókat vagy tulajdonosokat egyetemlegesen terheli, tekintettel arra, hogy a talajvédelmi járulék nem szankció jellegű befizetés, ezért a talajvédelmi bírság megfizetése nem mentesít a járulék megfizetése alól.

Az 58. §-hoz

A törvény szerint a talajvédelmi járulék, a talajvédelmi bírság, valamint a talajvédelmi szakigazgatási szolgáltatási díjak együtt a talajvédelmi szakigazgatás bevételét képezik. Ezt a bevételt - elkülönítetten kezelve a talajvédelmi hatósági feladatokat ellátó intézmény beszámolási kötelezettségének előírása mellett - csak a törvényben meghatározott feladatokhoz (monitorozáshoz, információs rendszerek létrehozásához, tájékoztatáshoz, stb.) lehet felhasználni.

IV. Fejezet

A gyümölcsültetvény telepítésének engedélyezése, nyilvántartása

Az 59. §-hoz

A törvény meghatározza, hogy milyen gyümölcsültetvény telepítéséhez kell engedély. A növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvényre és annak végrehajtási rendeleteire hivatkozva - mint külön jogszabály - meghatározza a telepíthető fajtákat.

Az 59. § (2) bekezdése meghatározza a telepítési engedélykérelem tartalmát, míg a (3) bekezdés rögzíti a telepítési hatóság feladatát. A nagy értékű beruházások miatt fontos a szakhatósági vélemények előzetes beszerzése, valamint a terméktanács piac orientáló szerepe, ezért rögzíti a törvény közreműködésüket.

A 60. §-hoz

Az ültetvényt telepítő bejelentési kötelezettségét írja elő, amely alapján a mezőgazdasági igazgatási szerv (MVH) rögzíteni tudja a telepítési, illetve ültetvény kivágási adatokat. A termőre fordulást a növénytermesztési hatóság (MgSzH) által kiadott hatósági bizonyítvánnyal kell igazolni, annak érdelében, hogy az adatbázisba valós tények kerüljenek.

A 61-63. §-hoz

A törvény tartalmazza a gyümölcsültetvény-kataszter adattartalmát, az adatok kezelését, esetleges hiánypótlásokat, a változások bejelentését. A katasztert vezető intézményként a mezőgazdasági igazgatási szervet (MVH) jelöli meg.

A 64. §-hoz

Az (1) bekezdés a mezőgazdasági igazgatási szerv (MVH) ellenőrzési jogkörét, és az ellenőrzéshez igénybe vehető, a földmérési és térinformatikai államigazgatási szerv (FÖMI) közreműködését rögzíti.

A (2) bekezdés a jogsértőkkel szembeni szankcióról rendelkezik.

-----STARTING---POINT---VEGE---

V. Fejezet

Hatályba lépés, átmeneti és felhatalmazó rendelkezések

A 65-66. §-hoz

A törvény rendelkezései a kihirdetést követő 46. napon lépnek hatályba. A törvény 18-20. §-ai, melyek a kérelemre indult földvédelmi eljárásban az illetéket felváltó igazgatási szolgáltatási díjról rendelkeznek, 2008. január 1-jén lépnek hatályba.

A 66. § a felhatalmazó rendelkezéseket tartalmazza egyrészt a Kormány részére az eljáró hatóságok kijelölésére, másrészt a földügyért felelős miniszter részére rendeletek megállapítására.

A 67. §-hoz

A törvény miniszteri rendeletek kiadása érdekében módosítja a környezet védelmének általános szabályairól szóló 1995. évi LIII. törvény 110. § (14) bekezdésének felhatalmazó rendelkezését. E szerint felhatalmazást kap az agrárpolitikáért felelős miniszter, hogy a környezetvédelemért felelős miniszterrel egyetértésben rendeletben tegye közzé a külön jogszabály szerinti nitrátérzékeny területeket a MePAR szerinti blokkok szintjén, valamint meghatározza a vizek mezőgazdasági eredetű nitrátszennyezéssel szembeni védelméhez szükséges cselekvési program részletes szabályait és az ezzel összefüggő adatszolgáltatás és nyilvántartás rendjét.

A törvény kiegészíti a kisajátításról szóló 1976. évi 24. törvényerejű rendelet végrehajtásáról szóló 33/1976. (IX. 5.) MT rendelet 32. § (1) bekezdését.

A módosítás indoka az, hogy a 33/1976. (IX. 5.) MT rendelet 32. § (1) bekezdése alapján „Mezőgazdasági rendeltetésű vagy mezőgazdaságilag hasznosítható föld kisajátítására akkor kerülhet sor, ha a földnek a mezőgazdasági termelésből való kivonását, illetőleg a művelési ág megváltoztatását - a külön jogszabályok rendelkezéseinek megfelelően - engedélyezték. Az engedélyezést tartalmazó jogerős határozatot - nyomvonalas létesítmény céljára történő kisajátítás esetében a helyszíni bejárásról felvett jegyzőkönyvet - mellékelni kell a kisajátítási kérelemhez.”

A törvény alapján a fenti rendelkezés alkalmazásának nincs helye a termőföld földhivatali engedély nélküli más célú hasznosítása esetén.

A törvény tehát akként módosítja a 33/1976. (IX. 5.) MT rendelet hivatkozott bekezdését, hogy a kisajátítási hatóság döntéséhez ne legyen szükség a földhivatali döntésre, amennyiben földhivatali engedély nélkül vesznek igénybe magántulajdonban álló termőföldet.