2017. évi LXXVI. törvény indokolása

a külföldről támogatott szervezetek átláthatóságáról

-----STARTING---POINT---ALTALANOS--- 

Magyarország - nemzetközi jogi kötelezettségeivel összhangban - magas szinten biztosítja a civil társadalom önszerveződésének feltételeit. Mind a jogalkotás, mind a jogalkalmazás tekintettel van arra, hogy az egyesülési jog, mint a kommunikációs alapjogokkal szoros összefüggésben álló, kollektív módon gyakorolható szabadságjog a demokratikus társadalmi berendezkedés szempontjából kiemelt jelentőséggel bír. A civil szervezetek és alapítványok az általuk ellátott tevékenységek, illetve az alapítóik által kitűzött célok megvalósításán keresztül a demokratikus ellenőrzésben és a közvélemény-formálásban fontos szerephez jutnak. Ezért alapvető közérdek fűződik ahhoz, hogy a társadalom egésze és az egyes állampolgárok számára egyértelmű legyen, e szervezetek milyen érdekeket képviselnek.

Az elmúlt évtizedekben megjelent, - elsősorban a transznacionális pénzügyi folyamatok rohamos bővüléséhez, kiterjedéséhez kapcsolódó -, és nemzetközi fórumok által is reálisnak ítélt veszély, hogy a civil társadalom szerveződéseit külföldi érdekcsoportok felhasználni törekszenek. Ennek gyakori eszközei a különböző jogcímeken juttatott támogatások, amely közvetlenül vagy áttételesen alkalmasak lehetnek a civil szervezet működésének befolyásolására, akár oly mértékben is, hogy az a civil szervezet alapvető céljait is érdemben átalakítja. Az ilyen juttatások célja, hogy az abban részesülő civil szervezetek társadalmi befolyásán keresztül a támogató érdekcsoportok saját érdekeiket érvényesítsék Magyarország politikai és társadalmi életében. Ez a befolyás irányulhat valamely konkrét politikai, gazdasági döntés meghozatalára, egyes szakpolitikák irányainak meghatározására, vagy legtágabb értelemben akár a demokratikus állami intézményrendszer működésére is. Ezek a folyamatok fokozottan veszélyeztethetik Magyarország nemzetbiztonságát és szuverenitását.

Figyelemmel kell lenni továbbá azokra a kihívásokra, amelyeket a pénzmosás és a terrorizmus finanszírozásával összefüggésben az átláthatatlan eredetű pénzmozgások jelentenek. Nem hagyható figyelmen kívül, hogy az ebből fakadó veszély nem csak a profitorientált szektort fenyegeti, hanem a civil szférában is megjelenhet. A nemzetközi közösség erőfeszítéseire is tekintettel jelen törvény kiteljesíti a pénzmosás és a terrorizmus finanszírozásával összefüggő ellenőrzési mechanizmusokat, biztosítja a külföldi finanszírozás átláthatóságát a civil társadalom szervezeteivel kapcsolatban, és így hozzájárul e szervezetek vonatkozásában is a közbizalom fenntartásához.

Jelen törvény célja, látni és láttatni tudni azt, hogy mely szervezetek tekinthetők külföldről támogatott szervezetnek. A törvény megfelelő egyensúlyt teremt az egyesületek és alapítványok szabad működése és a transzparencia, mint társadalmi elvárás között. A törvényben foglalt bejelentési és beszámoló-készítési mechanizmus erre teljes mértékben alkalmas; a bírósági nyilvántartás és a Civil Információs Portál meglévő rendszereivel összekapcsolódó szabályozás megteremti a külföldi finanszírozással kapcsolatos adattartalom hatékony társadalmi kontrollját. A törvény az egyesülési jog gyakorlásában nem idéz elő korlátozást, de megteremti annak lehetőségét, hogy a nyilvánosság számára egyértelmű legyen, milyen szervezetek, milyen érdekek mentén kívánnak hatni a magyar állam és egyes polgárai véleményére, magatartására.

-----STARTING---POINT---RESZLETES---

Az 1. §-hoz

A törvény kifejezetten csak az egyesületként vagy alapítványként nyilvántartott, az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (a továbbiakban: Ectv.) alapján civil szervezetként nyilvántartott azon szervezetre terjed ki, amely olyan külföldről származó támogatásban részesül, amely egy adóévre számolva egyenként vagy összesítve eléri a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) 6. § (1) bekezdés b) pontjában meghatározott összeg kétszeresét, azaz 7 200 000 forintot.

Jogcímétől függetlenül minden olyan juttatást bele kell számítani a támogatás összegének meghatározásába, amely akár közvetlenül, akár közvetett módon kerül az adott egyesület vagy alapítvány birtokába, ide értve minden pénzbeli vagy egyéb vagyoni jellegű juttatást.

Nem kell viszont beszámítani a támogatás összegébe mindazt a támogatást, amelyet az egyesület vagy alapítvány külön jogszabály szerint az Európai Uniótól származó forrásként költségvetési szerven keresztül kap, hiszen az - bekerülve az állami elosztó mechanizmusba - már fogalmilag nem minősülhet külföldinek.

A törvény hatálya nem terjed ki a felsorolt szervezetekre, tekintettel arra, hogy azok vagy eleve sem minősülnek civil szervezetnek, vagy pedig működésük más alapjogok gyakorlásához kötődik.

A 2. §-hoz

A törvény meghatározza a támogatott szervezetté válásból fakadó kötelezettségeket; az egyesület vagy alapítvány 15 napon belül köteles bejelenteni külföldről támogatott szervezetté válását, amint a tárgyévi támogatás összege eléri a Pmt. 6. § (1) bekezdés b) pontjában meghatározott összeg kétszeresét, azaz 7 200 000 forintot. A bejelentést a támogatott szervezetnek a székhelye szerint illetékes törvényszéknél (a továbbiakban: nyilvántartó bíróság) az 1. melléklet szerinti adattartalommal kell megtennie. A nyilvántartó bíróság ezt a tényt a civil és egyéb cégnek nem minősülő szervezetek nyilvántartásában (a továbbiakban: Nyilvántartás) rögzíti, és az egyesület vagy alapítvány már meglévő adatai között feltünteti: a szervezetet támogatott szervezetként rögzíti.

Az egy adóévben egy támogatóra számított, 500 ezer forintot el nem érő támogatási összeg alatti támogató személyes adatait nem kell nyilvánosságra hoznia a külföldről támogatott szervezetnek, ezért az ezen összeghatár alatti támogatók a beszámolóban sem kerülnek név szerint feltüntetésre. Ugyanakkor az 500 ezer forintot elérő támogatási összeg esetén az átláthatóság biztosításához fűződő érdek erősebb, mint a személyes adat megőrzéséhez fűződő magánérdek.

A nyilvántartó bíróság tájékoztatása alapján a Civil Információs Portál vezetéséért felelős miniszter bárki számára ingyenesen elérhető módon haladéktalanul közzéteszi az e célra kialakított elektronikus felületen az egyesület vagy alapítvány nevét, székhelyét és adószámát.

A külföldről támogatott szervezet ezt követően kiadványaiban (pl. szórólapjaiban, nyomtatott és elektronikus sajtótermékeiben) feltünteti, hogy e törvény alapján külföldről támogatott szervezetnek minősül.

A 3. §-hoz

A törvényben foglalt kötelezettségek megsértésére a törvény fokozatos és arányos szankciórendszert irányoz elő. Az ügyész szerepe itt fokozott felelősséggel jár. Kétlépcsős felhívást alkalmazó ügyészi eljárást követően a nyilvántartó bíróság az Cnytv. általános szabályainak megfelelően bírságolhat.

A 4. §-hoz

A törvény a külföldről támogatott szervezet e minőségének megszűnésére vonatkozó szabályainak garanciáit is tartalmazza. Ez akkor következhet be, ha a támogatott szervezet által kapott pénzbeli vagy egyéb vagyoni jellegű juttatás egymást követő két adóév egyikében sem éri el a Pmt. 6. § (1) bekezdés b) pontjában meghatározott összeg kétszeresét. Ezt a tényt az egyesület vagy alapítvány a nyilvántartó bíróságnak, annak az éves beszámolónak az elfogadásától számított 30 napon belül bejelenti, amikor e körülmény bekövetkezik.

Garanciális rendelkezés, hogy a nyilvántartó bíróság e bejelentést követően a Nyilvántartásból haladéktalanul törli az egyesület vagy alapítvány külföldről támogatott szervezetkénti feltüntetését.

-----STARTING---POINT---VEGE---

Az 5. §-hoz

Hatályba léptető rendelkezés.

A 6-7. §-hoz

A kapcsolódó törvényeken a törvénnyel összefüggésben szükséges módosítások átvezetése.