2006. évi LXV. törvény indokolása

az államháztartásról szóló 1992. évi XXXVIII. törvény és egyes kapcsolódó törvények módosításáról

-----STARTING---POINT---ALTALANOS--- 

A törvény első része önálló rendelkezéseket tartalmaz, a további része pedig egyes, az állam gazdálkodásával összefüggő törvények módosításait foglalja magába.

A törvény a hatálybalépését követő időszakra vonatkozóan megtiltja a közalapítványok alapítását. A már működő közalapítványok alapítói pedig alapítói jogukkal élve eldönthetik, hogy élnek-e a közalapítvány megszüntetésének lehetőségével vagy továbbra is működtetik a közalapítványt.

Ezzel összefüggésben az államháztartási törvény módosítása bevezeti az ún. támogatási célú fejezeti kezelésű előirányzat intézményét. A támogatási célú fejezeti kezelésű előirányzat konstrukciója teljes mértékben képes helyettesíteni a közalapítvány intézményét. Az ilyen speciális előirányzatra vonatkozó előírások lehetővé teszik a közpénzek átláthatóbb, hatékonyabb, olcsóbb felhasználását, továbbá lehetővé teszik a „civilszféra” szakértőinek bevonását és érdemi hatáskörrel való felruházását a költségvetési támogatások döntés-előkészítésében.

Az államháztartásról szóló 1992. évi XXXVIII. törvény (a továbbiakban: Áht.) módosításával megteremtődik az összhang az 1995. évi XXXIX. törvény (a továbbiakban: Privtv.) tekintetében az ÁPV Rt. a Kincstárban vezetheti a számlát. Ezen kívül egy olyan fiskális szabály is megfogalmazásra kerül, mely szerint a szakminisztereknek negyedévenként jelentést kell készíteniük a Kormány részére tárcájuk költségvetési helyzetéről, és javaslatot kell tenniük az éves várható alakulásáról is.

Az államháztartási törvény módosítása a rendezett munkaügyi kapcsolatok igazolásával összefüggésben is szükségessé vált. A feladat ellátásának feltételei a rendezett munkaügyi kapcsolatok feltételeinek igazolására alkalmas iratokról szóló 1/2006. (II. 2.) FMM rendelet módosításáról szóló 8/2006. (V. 22.) FMM rendelet kiadásával, eljárásjogi eszközökkel biztosítására kerültek, azonban a feladat még hatékonyabb ellátása úgy biztosítható, ha létrejön a törvényi alapja egy olyan informatikai adatbázis létrehozásának, amelyhez a támogatást nyújtó szervek részéről a közvetlen hozzáférés lehetősége biztosított. Az erre alkalmas informatikai rendszer kialakításáig is szükséges lehetővé tenni azt, hogy a kiállított hatósági bizonyítványok ne csak egy adott eljárásban, hanem meghatározott érvényességi időn belül akár különböző támogatást nyújtó szervek előtt folyamatban lévő eljárásokban is felhasználhatóak legyenek. Ezen túlmenően a jogalkalmazási gyakorlat egyértelművé tétele érdekében indokolt kiegészíteni az Áht. 15. §-ának (2) bekezdését a rendezett munkaügyi kapcsolatok követelménye alóli további kivételekkel, figyelemmel arra, hogy a rendezett munkaügyi kapcsolatok követelménye a határon túli szervezetek esetében nem értelmezhető, mivel azok nem tartoznak a magyar munkajogi szabályok hatálya alá. Szükséges egyebekben meghatározni, hogy az önkormányzatok számára nyújtott támogatások esetében az önkormányzatra vagy az önkormányzat mely intézményére vonatkozóan kell a rendezett munkaügyi kapcsolatok követelményének teljesülnie.

A felsőoktatási törvény módosítása a közvagyon, illetve a közpénzek átlátható, hatékony kezelése, felhasználása érdekében az államháztartási törvénnyel való összhang megteremtését szolgálja. Megszűnik az indokolatlan különbségtétel az államháztartási és a felsőoktatási törvény között a kincstári szolgáltatások térítése tekintetében, valamint - más (központi) költségvetési szervhez hasonlóan - állami felsőoktatási intézmény is alapíthatna gazdálkodó szervezetet, illetve szerezhetne ilyen szervezetben részesedést.

A koncessziós törvény módosítására a Privtv.-vel összefüggésben van szükség. A többségi állami tulajdonú társaságok a koncessziós törvény értelmében pályáztatás nélkül is végezhetnek koncessziós tevékenységet. Privatizáció esetén e társaságok elveszítenék koncessziós jogukat, ezért a törvény a koncessziós törvény módosításával új pályázati konstrukciót vezet be: a koncessziós és a privatizációs pályázat összekapcsolásával a koncessziós jog és a tulajdonosi jog egy kézbe kerül.

A Privtv. módosítása több, egymástól független okból szükséges:

Az Állami Autópálya Kezelő Zrt. részleges privatizációját teszi lehetővé a törvényben előírt minimális állami tulajdoni hányad 100%-ról 25%+1 szavazatra csökkentése.

Az ÁPV Zrt. hozzárendelt vagyonának és privatizációs tartalékának számláját a továbbiakban nem a jegybank, hanem a Kincstár vezeti. E pénzeszközöket a jegybanktörvény alapján jelenleg is be kell számítani a kincstári egységes számla egyenlegébe, az új megoldás egyértelművé teszi a helyzetet. E rendelkezéshez csatlakozik az államháztartási törvény módosítása, amely megjeleníti az ÁPV Zrt. kincstárnál történő számlavezetési kötelezettségét.

A 2001. évi XX. törvény (a továbbiakban: MFB tv.) módosításával összhangban a Privtv. mellékletében meg kell határozni azon társaságok körét, amelyek esetében a tulajdonosi jogokat az MFB Zrt gyakorolja.

Az MFB tv. módosításának célja a vállalkozói banki feladatok kialakítása, a kis- és középvállalkozás-fejlesztési intézményrendszer hatékonyabbá tétele, továbbá a vállalkozások hitelhez jutásának, valamint a hazai és európai közösségi források felhasználásának elősegítése.

A munkaügyi ellenőrzésről szóló törvény módosítása olyan rendelkezéseket tartalmaz, amely megteremti a jogi hátterét az Országos Munkabizottsági és Munkaügyi Főfelügyelőség által az egyes munkaügyi ellenőrzéssel összefüggésben hozott határozatok, illetve az abban foglalt adatok nyilvántartásának, valamint az ezen nyilvántartásból adatoknak jogszabályban meghatározott szervek és személyek részére történő átadását.

Az egyenlő bánásmódról szóló törvény módosítása az Egyenlő Bánásmód Hatóság által a munkaügyi ellenőrzések során hozott határozatok, illetve a határozatokban foglalt adatok nyilvántartásának jogszabályban meghatározott szervek és személyek részére történő átadását szabályozza.

-----STARTING---POINT---RESZLETES---

Az 1. §-hoz

E § a közalapítvány - mint szervezettípus - perspektivikus megszüntetését célozza. Erre vonatkozóan módosítja a Polgári Törvénykönyvről szóló 1959. évi IV. törvényt (a továbbiakban: Ptk.), és átmeneti szabályokat hoz. A törvénymódosítás hatályba lépésekor már bejegyzett közalapítványokra - azok megszüntetéséig - az itt meghatározott, a Ptk.-ból már ismert egyes jogszabályi előírásokat továbbra is alkalmazni kell, kiegészítve néhány új korlátozó rendelkezéssel.

A már működő közalapítványok alapítói élhetnek a megszüntetés lehetőségével, ha a közalapítvány által ellátott közfeladat más módon vagy más szervezeti formában hatékonyabban megvalósítható.

A 2. §-hoz

A lóversenyzés helyzetének a rendezésével kapcsolatos hosszabb távú koncepció kidolgozása kapcsán felmerült problémák, valamint az Állami Autópálya Kezelő Zrt. (ÁAK Zrt.) esetleges többségi privatizációja egyaránt felvetik azt a szakmai hiányosságot, hogy a többségi állami tulajdonú társaságok tevékenysége − azok privatizációja esetén − kényszerűen megszakadna, mert a koncessziós tevékenységet alanyi jogon (külön szerződés nélkül) végzik.

E tekintetben a koncessziós törvény módosítása szükséges, amely által − ezen speciális esetekben − a privatizációs eljárással összekötve bonyolítja le az állam a koncessziós pályázatot.

A 3. §-hoz

Az (1)-(3) bekezdésekhez

Az Áht. 15. §-ának (2) bekezdése sorolja fel azokat a támogatás típusokat, amelyek esetében a rendezett munkaügyi kapcsolatok követelményének teljesülését nem kell vizsgálni. A kivételek körét ki kell egészíteni az Mt. hatálya alá nem tartozó határokon túli szervezetek részére folyósított támogatások körével, mivel e szervezeteknek nincsen a magyar munkajogi szabályok betartására vonatkozó kötelme. Szükséges egyebekben kiegészíteni a szabályrendszert az önkormányzatok által igényelhető támogatások esetében olyan szabállyal is, amelyek egyértelműen meghatározzák, hogy ilyen esetben a rendezett munkaügyi kapcsolatok követelménye az önkormányzattal, illetőleg az önkormányzat valamely intézményével szemben áll fenn.

Az (4) bekezdéshez

Az ÁPV Zrt. a hozzárendelt állami vagyonnal és a privatizációs tartalékkal történő gazdálkodás során tartalmilag állami pénzeket kezel. E pénzeszközöket a jegybanktörvény alapján jelenleg is be kell számítani a kincstári egységes számla egyenlegébe, ám e számlák vezetésének a Kincstárhoz történő telepítése egyértelműbb helyzetet teremt. Az ÁPV Zrt., mint gazdasági társaság számláját továbbra is az MNB-nél vezetheti. E módosítás megteremti az államháztartásról szóló 1992. évi XXXVIII. törvény és az állam tulajdonában lévő vállalkozói vagyon értékesítéséről szóló 1995. évi  XXXIX. törvény módosítása közötti összhangot.

A (5) bekezdéshez

A felügyelő bizottság a jegybankhoz hasonlóan az ÁKK Zrt., mint gazdasági társaság működését vizsgálja.

A (6) bekezdéshez

E bekezdés alapján az egyes megszűnő államháztartáson kívüli szervezetek (pl. az 1. § alapján a közalapítványok) révén adott támogatások kisebb személyi és dologi költséggel, nagyobb szakszerűséggel és átláthatósággal való nyújtásához szükséges szabályozási konstrukciót állapít meg. További indok az Áht. ezen módosítására, hogy az államháztartásban az egyes költségvetési fejezetet felügyelők a forrásaik egyre nagyobb részét (összességében mintegy felét) nem (költségvetési) intézményrendszeren keresztül használják fel, hanem általuk központosítottan kezelt előirányzat elosztásáról döntenek közfeladatok támogatása céljából. A törvény lehetővé és szabályozottá teszi, hogy az ilyen támogatási célú előirányzat elosztásában „civil” jellegű testület döntés-előkészítő szerepet tölthet be. E bekezdés nem fedi le a fejezeti kezelésű előirányzatok teljes körét és működését, csak egy sajátos döntés-előkészítési rendszert ír le. A törvényi szabályozást tárca-rendelet részletezné, a kormányrendeleti szabályozás alapján, melyre vonatkozó felhatalmazással ugyancsak kiegészülne az Áht.

A (7) bekezdéshez

A törvény a költségvetési egyensúly megtartását biztosítja.

A (8) bekezdéshez

A törvény a költségvetési egyensúly megtartását biztosítja.

A (9) bekezdéshez

Az Áht. ezen módosítása alapján a központi és a társadalombiztosítási költségvetési szervek a hatályba lépést követően gazdálkodó szervezetet csak akkor hozhatnak létre, illetve szerezhetnek abban részesedést, ha ezt külön törvény egyedi jelleggel (társaságonként) lehetővé teszi, meghatározva ezen szervezet jogszabályi feladatát (rendeltetését), székhelyét, tevékenységi körét stb. is. A már meglévő gazdálkodó szervezeteket 2007. október 31-ig felül kell vizsgálni, és 2007. december 31-ig azok megszüntetését kell kezdeményezni, kivéve azokat, amelyekről utóbb az itt említett tartalmú törvényi szabályozás születik.

A (10) bekezdéshez

Az Áht. 109/G. § (8) bekezdésének módosítása technikai jellegű, eddig itt jelent meg először az ÁPV Zrt.

A (11)-(12) bekezdésekhez

Kiegészítésre kerülnek az Áht.-nek a felhatalmazó rendelkezései, részben a rendezett munkaügyi kapcsolatok, valamint adatközlési és számviteli felhatalmazások miatt.

A 4. §-hoz

Az (1) és (2) bekezdéshez

Az ÁPV Zrt. a hozzárendelt állami vagyonnal és a privatizációs tartalékkal történő gazdálkodás során tartalmilag állami pénzeket kezel. E pénzeszközöket a jegybanktörvény alapján jelenleg is be kell számítani a kincstári egységes számla egyenlegébe, ám e számlák vezetésének a Kincstárhoz történő telepítése egyértelműbb helyzetet teremt. Az ÁPV Zrt. - mint gazdasági társaság - a saját vagyonával összefüggő valamennyi pénzeszközét érintően ugyanakkor továbbra is az MNB-nél vezetheti számláját. Az Áht. és a Privtv. közötti összhang megteremtése érdekében a Privtv.-t is módosítani kell.

A (3) bekezdéshez

Az MFB tv. módosításával összefüggésben módosítani kell a Privtv. mellékletét is annak érdekében, hogy a tulajdonosi jogokat gyakorló szerv a Magyar Fejlesztési Bank legyen a Hitelgarancia Zrt. (50%+1 szavazat), a Regionális Fejlesztési Holding Zrt. (100%), a Kisvállalkozás-fejlesztő Pénzügyi Zrt. (50%+1 szavazat) esetében.

A Privtv. mellékletében több - az Országos Foglalkoztatási Közalapítvány tulajdonosi joggyakorlása alá tartozó - társaság szerepel, melyek esetében az érvényes társasági forma, illetve a társaság és a tulajdonosi joggyakorló nevének pontos megjelölése érdekében pontosítani kell a Privtv. előírásait.

Az 5. §-hoz

A munkaügyi ellenőrzésről szóló 1996. évi LXXV. törvénybe olyan rendelkezések épülnek be, amelyek megteremtik a jogi hátterét az Országos Munkabiztonsági és Munkaügyi Főfelügyelőség által az egyes munkaügyi ellenőrzéssel összefüggésben hozott határozatok, illetve az abban foglalt adatok nyilvántartásának, illetve az ezen nyilvántartásból adatoknak jogszabályban meghatározott szervek és személyek részére történő átadásának, illetve nyilvánosságra hozatalának.

A 6. §-hoz

Az (1) bekezdéshez

A törvény pontosítja az MFB feladatait, így lehetővé válik a beruházások mellett a kísérleti fejlesztések finanszírozásában történő szerepvállalás.

A (2) és (3) bekezdéshez

A törvény pontosítja, hogy az MFB az Európai Közösség pénzeszközeinek igénybevételéhez kapcsolódó feladatok ellátása során közreműködő szervezetként vesz részt. A törvény lehetővé teszi, hogy az MFB a külön törvényben meghatározott gazdálkodó szervezet esetében a Magyar Állam nevében tulajdonosi jogokat gyakoroljon, valamint az MFB tv. 2. számú mellékletben meghatározott gazdálkodó szervezet esetében vagyonkezelői tevékenységet folytathasson.

A (4)-(6) bekezdéshez

A törvény pontosítja a 8. § (3) bekezdés c) pontjában a melléklet jelölését, továbbá megteremti az összhangot a gazdasági társaságokról szóló 2006. évi IV. törvény által használt terminológiával és rendelkezik az MFB közvetlen és közvetett társasági részesedés szerzéséről, vagyonkezelői tevékenységéről.

A 7. §-hoz

Az egyenlő bánásmódról és az esélyegyenlőség előmozdításáról szóló 2003. évi CXXV. törvénybe- hasonlóan a Met.-hez - olyan rendelkezések épülnek be, amelyek megteremtik a jogi hátterét az Egyenlő Bánásmód Hatóság által az egyes munkaügyi ellenőrzéssel összefüggésben hozott határozatok, illetve az abban foglalt adatok nyilvántartásának, illetve az ezen nyilvántartásból adatoknak jogszabályban meghatározott szervek és személyek részére történő átadásának, illetve nyilvánosságra hozatalának.

A 8. §-hoz

A módosítás foglalkozik a rendezett munkaügyi kapcsolatok közbeszerzési eljárásokban is figyelembe veendő szempontjainak az ajánlatkérők által a hatóságok (Országos Munkabiztonsági és Munkaügyi Főfelügyelőség, valamint az Egyenlő Bánásmód Hatóság) nyilvántartásából történő közvetlen „lekérdezésével”. A rendezett munkaügyi kapcsolatos igazolásának egységes rendszerét indokolt megteremteni, ezért elengedhetetlen a közbeszerzésekről szóló 2003. évi CXXIX. törvény (a továbbiakban: Kbt.) szabályainak módosítása. E szabályok biztosítják, hogy a közbeszerzési eljárásokban az ajánlatkérők az Országos Munkabiztonsági és Munkaügyi Főfelügyelőség, valamint az Egyenlő Bánásmód Hatóság nyilvántartása alapján nyilvánosságra hozott adatokból állapíthassák meg a Kbt. 60. §-a (1) bekezdésének g) pontja szerinti kizáró okot, illetve annak hiányát. A módosítás eredményeként az Országos Munkabiztonsági és Munkaügyi Főfelügyelőség, valamint az Egyenlő Bánásmód Hatóság munkaterhe tovább csökken, továbbá a hatósági bizonyítvány megkérése szempontjából az ajánlatkérőt sem terheli felesleges adminisztrációs kötelezettség. Ezáltal a rendezett munkaügyi kapcsolatok igazolásának egységes rendszere alakul ki, mely ügyfélbarát módon, indokolatlan adminisztrációs terheket nem okozva, hatékony, költségtakarékos ügyintézést valósít meg.

A 9. §-hoz

A közvagyon, illetve a közpénzek átlátható, hatékony kezelése, felhasználása céljából a § nagyobb összhangot teremt az Áht. és a felsőoktatásról szóló törvény között. E szerint megszűnik az indokolatlan különbségtétel a kincstári szolgáltatások térítése tekintetében, valamint más (központi) költségvetési szervhez hasonlóan alapíthat gazdálkodó szervezetet, illetve szerezhet ilyen szervezetben részesedést az állami felsőoktatási intézmény is, de a létesítést csak a korlátolt felelősségű társaságok tekintetében engedi, nem alkalmazva az államháztartási törvény szigorodó engedélyezési szabályait, ugyanakkor kikötve a gazdasági tanács tagjai többségének támogatását.

A 10. §-hoz

A módosítás a családok támogatásról szóló 1998. évi LXXXIV. törvény (a továbbiakban: Cst.) két, jelenleg ellentétes értelmű törvényi rendelkezés közötti összhang megteremtését szolgálja.

Az 1993. évi III. törvény 42. §-a (1) bekezdésének b) pontja, illetőleg 44. §-ának (2) bekezdése alapján ápolási díj annak a személynek is megállapítható, aki egyéb rendszeres pénzellátásban, így például gyermekgondozási segélyben vagy gyermeknevelési támogatásban részesül, és a rendszeres pénzellátás összege kisebb, mint az ápolási díj összege. A Cst. gyermekgondozási támogatásokra vonatkozó rendelkezései viszont kizárják ezen támogatások megállapíthatóságát, ha a jogosult ápolási díjban részesül [Cst. 27. § (1) bekezdés].

A módosítás a Cst. olyan kiegészítését tartalmazza, mely megengedi az ápolási díj megállapítását, és folyósítását (a gyermekgondozási támogatás összegét meghaladó összegben) a gyermekgondozási támogatások mellett, megteremtve ezzel - 2005. szeptember 1-jére, azaz az ún. emelt összegű ápolási díjra vonatkozó szabályozás hatálybalépésének időpontjára visszaható hatállyal - a két törvény összhangját.

A 11-12. §-hoz

A szövetkezetekről szóló 2006. évi X. törvény 2006. július l-jén történt hatálybalépése indokolttá teszi a szociális igazgatásról és a szociális ellátásokról szóló 1993. évi III. törvény és a gyermekek védelméről és a gyámügyi igazgatásról szóló 1997. évi XXXI. törvény az ellátórendszerben részt vevő szereplők helyzetét szabályozó rendelkezéseinek módosítását, mivel a magyar jogban intézményesült a szociális szövetkezet.

-----STARTING---POINT---VEGE---

A 13-17. §-hoz

Záró és átmeneti rendelkezéseket tartalmazza.