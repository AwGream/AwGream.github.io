2007. évi XLV. törvény indokolása

a közlekedéssel összefüggő egyes törvények módosításáról

-----STARTING---POINT---ALTALANOS--- 

Az államháztartás hatékony működését elősegítő szervezeti átalakításokról és az azokat megalapozó intézkedésekről szóló 2118/2006. (VI. 30.) Korm. határozat rendelkezik a Katonai Légügyi Hivatal beolvadásáról a Nemzeti Közlekedési Hatóság részét képező polgári légiközlekedési hatóságba, amely az egységes közlekedési hatóság létrehozásának utolsó fázisát jelenti. A Katonai Légügyi Hivatal jelenleg egyidejűleg látja el a légi közlekedésről szóló 1995. évi XCVII. törvényben meghatározott katonai légügyi hatósági feladatokat, valamint az állami közlekedésbiztonsági szerv feladatait.

Tekintettel arra, hogy a polgári légiközlekedési balesetek és repülőesemények vizsgálatának alapvető elveiről szóló 1994. november 21-ei 94/56/EK tanácsi irányelvnek (a továbbiakban: Irányelv) megfelelően a légiközlekedési balesetek, repülőesemények és légiközlekedési rendellenességek szakmai kivizsgálása a polgári légiközlekedési hatóságtól független szerv feladata, ezért az Irányelvnek megfelelő függetlenség biztosítása érdekében gondoskodni kell arról, hogy az újonnan beolvadó hatóság se lásson el azonos szervezet keretében hatósági és közlekedésbiztonsági feladatokat.

A Nemzeti Közlekedési Hatóság megalapításáról szóló 2213/2006. (XII. 7.) Korm. határozat 4. pontja oly módon írja elő a Katonai Légügyi Hivatal integrációját a Nemzeti Közlekedési Hatóságba, hogy a szakmai kivizsgálással kapcsolatos feladat- és hatáskör a kifejezetten balesetvizsgálati célra törvénnyel létrehozott Közlekedésbiztonsági Szervezethez kerüljön. A szervezeti átalakítás kormányrendeleti szintű jogalkotás révén abban az esetben hajtható végre maradéktalanul, ha a - nemzetközi kötelezettségek alapján - független szakmai kivizsgálás garanciáit tartalmazó törvényi szabályozás összhangja is megvalósul. A szakmai kivizsgálásnak a továbbiakban polgári és katonai területen egységes szabályozását valósítja meg a törvény.

A légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény a Közlekedésbiztonsági Szervezet hatáskörébe utalja valamennyi, nem kizárólag állami légijárművel bekövetkezett baleseti esemény és rendellenesség szakmai vizsgálatát, amelynek célja az esemény okának megállapítása a jövőbeni közlekedési balesetek megelőzése érdekében és - az Irányelvnek megfelelően - a vétkesség vagy felelősség megállapítása nélkül.

A közösségi szabályozás nem terjed ki az állami légijárművekkel bekövetkezett balesetek és események szakmai vizsgálatára, azonban a hazai gyakorlat alapján e tevékenység hasonló alapelvek szerint zajlott a Magyar Honvédségnél azzal a különbséggel, hogy e feladat ellátására nem jött létre a katonai légügyi hatóságtól elkülönült szervezet. A hasonló működési elvek alapján megvalósítható a polgári és katonai közlekedésbiztonsági szervezet integrációja a Közlekedésbiztonsági Szervezet bázisán, amely felkészült az állami légijárművekkel bekövetkező események szakmai kivizsgálásának saját feladatkörébe történő beillesztésére, különös tekintettel arra, hogy a polgári és állami légijárműveket együttesen érintő események kivizsgálása már a hatályos szabályozás alapján is e szerv hatáskörébe tartozik.

A törvény az egységes közlekedésbiztonsági szerv működéséhez szükséges módosításokat tartalmazza, kiterjeszti a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény hatályát minden légiközlekedési balesetre, repülőeseményre és légiközlekedési rendellenességre. A szervezeti átalakítás az egységes szemléletű szakmai kivizsgálás megteremtésének előfeltétele. A módosítás megteremti a törvényi feltételeket ahhoz, hogy 2007. július 1-jétől minden esetben a Közlekedésbiztonsági Szervezet járjon el a balesetek vizsgálata során.

A Közlekedésbiztonsági Szervezet eljárására vonatkozó szabályozás módosításával párhuzamosan biztosítani kell, hogy a légiközlekedési hatósági feladatokat a közlekedésért felelős miniszter irányítása alatt működő légiközlekedési hatóság maradéktalanul el tudja látni a légi közlekedésről szóló 1995. évi XCVII. törvény által meghatározott keretek között. Ennek érdekében a törvény módosításának a közlekedésért felelős miniszter irányítása alatt működő hatóság eljárása során alkalmazott, de a honvédelemért felelős miniszter által meghatározott szakmai szabályokat tartalmazó rendeletek kiadásához szükséges felhatalmazásokat kell tartalmaznia.

A közösségi belvízi közlekedésre vonatkozó harmonizált folyami információs szolgáltatásokról (RIS) szóló 2005/44/EK európai parlamenti és tanácsi irányelv rendelkezéseinek a hazai jogba történő átültetése és az irányelvben meghatározott folyami információs szolgáltatások létrehozatala kapcsán - a belvízi hajózási tevékenységhez kapcsolódóan - személyes adatok kezelésére is sor kerül. A törvényben foglalt rendelkezések értelmében a folyami információs szolgáltatások központ a személyes adatok vonatkozásában kizárólag adatfeldolgozó tevékenységet végezhet, egyfajta „csatornaként” működik, amelyen keresztül az egyes adatkezelők kicserélik a személyes adatokat. A törvény alapján nincs mód arra, hogy a folyami információs szolgáltatások központ olyan adatbázisként működjön, amellyel közölni kell bizonyos személyes adatokat. Kizárólag erre irányuló igény esetén adja át a személyes adatokat az adatkérőnek. A törvényben foglalt, a vízi közlekedésről szóló 2000. évi XLII. törvény (a továbbiakban: Vkt.) módosítására irányuló rendelkezések a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseire figyelemmel biztosítják a személyes adatok védelmét.

-----STARTING---POINT---RESZLETES---

Az 1. §-hoz

A rendelkezés lehetőséget teremt a közösségi szabályozás által csupán a polgári légiközlekedési balesettel, repülőeseménnyel, valamint a légiközlekedési rendellenességgel összefüggésben előírt tájékoztatás, adatszolgáltatás mellőzésére - a felmerülő honvédelmi érdekekre tekintettel - a kizárólag állami légijárművel bekövetkezett események tekintetében.

A 2. §-hoz

A törvény légiközlekedési balesetre vonatkozó értelmező rendelkezése kiegészül az állami légijármű sajátosságaira figyelemmel szükséges meghatározással.

A 3. §-hoz

A kivizsgáló szervezetek integrációját követően a szolgálati viszonyban maradó vezényelt állomány a tevékenységét a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény köztisztviselőkre vonatkozó rendelkezéseinek a közszolgálati jogviszonyra történő kiterjesztésével tudja ellátni. A vezényelt állomány tagja a törvény hatályos rendelkezése alapján nem jelölhető ki a vizsgálóbizottság vezetőjeként még az állami légijárművekkel összefüggő vizsgálat során sem, ez azonban szakmailag nem indokolható. A módosítás - többek között - biztosítja, hogy a továbbiakban minden, a közlekedésbiztonsági szervvel közszolgálati jogviszonyban álló személy szakmai vizsgálatot végezhessen.

A 4. §-hoz

A tagoltabbá váló rendelkezésben a közlekedésbiztonsági szerv által megtehető biztonsági ajánlások címzettjeinek köre kiegészül az állami légijármű üzemeltetőjével és üzemben tartójával.

Az 5. §-hoz

A légiközlekedési balesettel összefüggésben a kivizsgáló szerv a rendelkezésére álló legfontosabb információk alapján - a szükséges gyors intézkedések biztosítása érdekében - tájékoztatást ad a honvédelemért felelős, illetve egyéb illetékes miniszter részére az állami légijárművek érintettsége esetén.

A 6. §-hoz

A közlekedésbiztonsági szerv eddigi működése során nyert tapasztalatok alapján szükséges annak rendezése, hogy a baleset, illetve esemény helyszínén maradt személyes vagyontárgyak, eszközök, valamint rakomány elszállítása kinek a felelőssége. A kiegészítés alapján e feladatot a jármű üzemben tartója, illetve üzemeltetője köteles elvégezni a vizsgálóbizottság vezetőjének engedélye alapján, figyelemmel arra, hogy az elszállítás sem a szakmai vizsgálatot, sem a közigazgatási hatósági vagy büntetőeljárást ne akadályozza.

A 7. §-hoz

Az állami légijárművekkel összefüggő szakmai vizsgálatra vonatkozó külön szabályok keretében szükséges rendelkezni a fegyverzeti, titkosító berendezések honvédelmi érdekek figyelembevételével történő kezeléséről.

A 8. §-hoz

A törvénymódosítás egyrészt biztosítja, hogy a közösségi szabályok által a polgári légiközlekedést érintő szakmai vizsgálatokra előírt tájékoztatási kötelezettség nem terjed ki a kizárólag állami légijárművekkel összefüggő balesetekre és eseményekre, ugyanakkor e rendelkezés meghatározza azon szervezetek körét, amelyek tájékoztatása kifejezetten az állami légijárművek vonatkozásában szükséges.

A 9. §-hoz

A törvény a szakmai vizsgálat szabályozása keretében számos eljárás tekintetében garantálja azok zavartalanságát, illetve más állami érdekek együttes érvényesülését. A módosítás ennek megfelelően deklarálja az állami légijárművekkel bekövetkezett légiközlekedési balesetek, illetve repülőesemények vonatkozásában felmerülő nemzetbiztonsági és honvédelmi érdekek figyelembevételét a sajtó tájékoztatása során.

A 10. §-hoz

A jövőben az állami közlekedésbiztonsági szerv feladatait is ellátó Közlekedésbiztonsági Szervezet állami légijárművekkel kapcsolatos szakmai vizsgálatának részletes szabályait - tekintettel arra, hogy a Szervezet a közlekedésért felelős miniszter irányítása alatt működik - az összes érintett miniszter által együttesen kiadott rendeletben indokolt megállapítani. A hatályos rendelkezés e tárgykörben eddig csak a közlekedésért felelős miniszter egyetértését írta elő a rendelet kiadásához.

A 11. §-hoz

Az egységes szervezetben működő légközlekedési hatóság eljárásáért fizetendő hatósági eljárási díj mértékét és a fizetés módját a továbbiakban - a légiközlekedési és a katonai légügyi hatóság vonatkozásában is - a hatóság irányítását ellátó közlekedésért felelős miniszter határozza meg.

A 12. §-hoz

Tekintettel az államtitokról és a szolgálati titokról szóló 1995. évi LXV. törvény 6. § (1) bekezdésének z) pontjában biztosított felhatalmazásra, indokolt a légiközlekedési hatóság és a katonai légügyi hatóság vezetőjét törvényi szinten feljogosítani államtitok és szolgálati titok minősítésére, hiszen az állami célú légiközlekedéssel kapcsolatos hatósági feladatok ellátása során államtitoknak, illetve szolgálati titoknak minősülő adat, tény, információ keletkezhet, amelynek minősítéséhez állami érdek fűződik.

A 13. §-hoz

A rendelkezés kiemelten biztosítja a környezetvédelemért felelős miniszter számára, hogy a környezetvédelmi szempontból korlátozott légterek kijelölésére a közlekedésért felelős miniszter rendeletéhez javaslatot tegyen.

A 14-24. §-hoz

A hatályos törvényi rendelkezések alapján a honvédelemért felelős miniszter az állami célú légiközlekedés tekintetében miniszteri rendeletek kiadására jogosult, amelyek a jelenleg az irányítása alá tartozó katonai légügyi hatóság számára feladatokat határoznak meg. A törvény elfogadását követően a szakmai feltételeket továbbra is a honvédelemért felelős miniszter által kiadott rendeletek állapítják meg és határoznak meg feladatokat az egységes közlekedési hatóság részére. Emiatt szükséges a részletszabályokra utaló rendelkezések kiegészítése a közlekedésért felelős miniszter együttes, egyetértői jogalkotói hatáskörére történő utalással.

A 25. §-hoz

Az állami közlekedésbiztonsági szerv eljárásával összefüggésben a légi közlekedésről szóló 1995. évi XCVII. törvény külön szabályokat tartalmaz, amelyeket hatályon kívül kell helyezni a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény hatályának kiterjesztésével egyidejűleg, illetve a továbbiakban mind a polgári, mind az állami közlekedésbiztonsági szerv által folytatott szakmai vizsgálattal összefüggésben a külön törvényre szükséges utalni.

A 26. §-hoz

A törvény állami légijárművekre vonatkozó fogalom-meghatározásai - a kormányzati szervezetalakítással összefüggő jogszabály-módosítások következtében - pontosításra szorulnak, ezért a rendelkezés az 1971. évi 25. törvényerejű rendelettel kihirdetett, a nemzetközi polgári repülésről Chicagóban, az 1944. évi december hó 7. napján aláírt Egyezmény meghatározásának megfelelő módosítást tartalmaz.

A 27. §-hoz

A légi közlekedésről szóló 1995. évi XCVII. törvény 74. §-ának c) pontja alapján a miniszter rendeletben állapítja meg a tagállamok és harmadik országok közötti légiközlekedési szolgáltatásokra vonatkozó megállapodások tárgyalásáról és végrehajtásáról szóló, 2004. április 29-i 847/2004/EK európai parlamenti és tanácsi rendelet 5. cikke szerinti elosztási eljárás szabályait.

A közösségi iránymutatások szerint kidolgozott rendelettervezetben szereplő eljárás a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatálya alá tartozik, az eljárás sajátos volta miatt azonban a Ket.-hez képest hosszabb ügyintézési és egyéb határidők megállapítása szükséges.

A törvény jelen módosításával lehetőség nyílik külön szabályokat megállapító kormányrendelet megalkotására, teljesítve ezzel jogharmonizációs kötelezettségünket, valamint harmadik országok tekintetében a légiközlekedési szolgáltatás színvonalának verseny általi javítását.

A 28. §-hoz

A rendelkezés a légiközlekedési hatóságok átalakításával összefüggésben változó miniszteri rendeletekre vonatkozó jogalkotási felhatalmazásokat tartalmazza.

A 29. §-hoz

A Vkt. 21. §-ának (2) bekezdésében a 20 tengeri mérföldnél hosszabb utakon közlekedő tengeri személyhajó és tengeri gyorsjáratú vízijármű, illetve az államhatárt átlépő belvízi személyhajó üzemben tartója számára kötelezettségként szerepel, hogy a hajón utazó személyek nevét, életkorát, nemét és állampolgárságát tartalmazó utasnyilvántartást kell vezetnie, és azt szükség esetén a felkutató és mentőszolgálatok részére köteles a felkutatási és mentési műveletek végrehajtása céljára átadni. A víziközlekedés hatékony és biztonságos működése érdekében létrehozandó folyami információs szolgáltatások használata kapcsán lehetővé és szükségessé válik, hogy - a felkutatási és mentési műveletek végrehajtása céljából történő adatátadás mellett - személyes adatok a hajók közlekedésével és más szükségletekkel összefüggő hatósági intézkedések céljára is megadhatók legyenek. A jelzett (2) bekezdés rendelkezésének helyébe lépő rendelkezés szerint a hatósági feladatok végrehajtását biztosító célokra a hajón utazó személyek személyes adatait - a hatóság adatkérése esetén - a 48/A. § (1) bekezdésében megjelölt hatóságok rendelkezésére lehet bocsátani.

A 30. §-hoz

A törvény szerinti folyami információs szolgáltatásoknak a hatóság kérésére történő adatátadásban való hasznosítása hozzájárul a határátmenetek esetén szükséges vizsgálatok gyorsításához. A rendelkezések alapján tehát az adatfeldolgozó központ az adatokat nem kezelheti, és nincs mód arra sem, hogy azokat megismerje.

A 31. §-hoz

A Vkt. 87. §-a értelmező rendelkezéssel egészül ki, amely a folyami információs szolgáltatások központ mibenlétét, rendeltetését tisztázza. A központ a folyami információs szolgáltatásokkal kapcsolatos adatok - informatikai és távközlési berendezések útján történő - továbbítására szolgáló, a hajózási hatóság által működtetett központ.

A 32. §-hoz

A szakasz a Vkt. módosuló jogharmonizációs záradékát tartalmazza.

A 33. §-hoz

A Kormány és a reprezentatív vasutas szakszervezetek között a vasútegészségügy egyes kérdéseiről kötött megállapodásnak megfelelően a vasút-egészségügyi szervezetnek és az Állami Egészségügyi Központnak mint a vasutasok egészségügyi szolgáltatását biztosító intézménynek a vasúti törvényben való nevesítése szükséges.

-----STARTING---POINT---VEGE---

A 34. §-hoz

A szakasz a hatálybalépésre és az egyes rendelkezések hatályon kívül helyezésére vonatkozó rendelkezéseket tartalmazza.

A 35. §-hoz

A szakasz a törvény által megvalósított, uniós jogi aktusoknak való megfelelést tartalmazó rendelkezésről szól.