2005. évi CLXXIII. törvény indokolása

a nyugdíjak korrekciós célú emeléséről

-----STARTING---POINT---ALTALANOS--- 

A korábban megállapított nyugdíjak egyes nagyobb csoportjainak korrekciós emelésére a jelenlegi nyugdíjas állományon belüli aránytalanságok mérséklése, az elmúlt évek, évtizedek során a különböző nyugdíjakat eltérő mértékben ért értékvesztés, aránytorzulás enyhítése érdekében van szükség. Ezeket az aránytalanságokat a rendes éves nyugdíjemelés rendszerén keresztül nem lehet mérsékelni, az csak külön intézkedés, korrekciós emelések útján valósítható meg, amely megtervezett, előre meghirdetett, egymásra szervesen épülő intézkedésekből álló folyamat lehet. A korrekciós intézkedések hozzájárulnak a reálnyugdíj-színvonal emelkedéséhez is.

Ez a törvény a fentieknek megfelelően - részletes tényfeltáró és modellezési munka eredményeire építve - vonatkozik a korrekció szempontjaira, tartalmára, mértékeire és a korrekciós intézkedések sorrendjére.

A nyugdíjak aránytorzulását, értékvesztését illetően alapkritérium: a nyugdíjak indokolatlan elmaradásának az a mércéje, hogy a nyugdíj mennyivel kisebb annál, mint amennyinek az aktív életút jogszerzése alapján, a magyarországi aktuális nyugdíjszínvonalat tekintve lennie kellene. Ez a kritérium közvetlenül következik a biztosítási elvből. A nyugdíj biztosítási alapú ellátás, amelyet a járulékfizetéssel történő jogosultságvásárlás hoz létre, s az ellátás összegét a járulékfizetés (szolgálati idő) időtartama és az ellátási alapot képező járulékköteles jövedelmek nagysága határozza meg. A nyugdíjak egymáshoz viszonyított arányainak a biztosítási teljesítményt kell visszatükrözniük: a hosszabb idejű és (vagy) magasabb kereset utáni járulékfizetés ezzel arányosan nagyobb nyugdíjat kell, hogy eredményezzen. Ezért az alacsony összegű nyugdíj nem feltétlenül értékvesztett (nem eleve pótlásra, kiegészítésre szoruló), a magas nyugdíj pedig nem feltétlenül túlértékelt.

A nyugdíjak egymáshoz viszonyított aránytalanságait egymással szoros összefüggésben ható tényezők alakították ki. A legfontosabb ilyen tényezők: a nyugdíjrendszernek az objektív gazdasági körülményekhez való korlátozott, esetenként elégtelen alkalmazkodóképessége; a nyugdíj-megállapítási rendszer, a nyugdíjszabályok gyakori változása; a nyugdíjindexálás (amely hosszú időn keresztül az alacsonyabb összegű nyugdíjakat preferálta a hosszabb szolgálati idő és magasabb kereset alapján megállapított nyugdíjakkal szemben); egyéb, a nyugdíjra ható tényezők és beavatkozások.

A nyugdíjaránytalanságok kimutatásának és mérséklésének a gyakorlatban alkalmazható módszere a nyugdíjas állomány különböző (például a nyugdíjazás időpontja, a megszerzett szolgálati idő és más jellemzők szerinti) csoportjai adott időpontban megfigyelhető átlagos jellemzőinek (például átlagnyugdíj, átlagos szolgálati idő) összehasonlításán alapulhat. Ez a módszer a vizsgált csoportok egészére vonatkozóan értékeli az állomány nyugdíjait az arányok (elmaradások, előnyök) szempontjából és az azonos csoportba tartozók jelenlegi nyugdíjátlagainak eltérése szerint korrigálja a nyugdíjarányokat. A nyugdíjarányokban jelentkező torzulások, az indokolatlan elmaradások feltárása 2005-ös tényadatok, a Nyugdíjfolyósító Igazgatóság folyósítási adatbázisát leképező reprezentatív nyugdíjas adatbázis alapján történt. A számítások a saját jogú nyugdíjasok állományában a nyugdíj-megállapítás időpontja és a szolgálati idő szerinti, biztosításilag nem megalapozott nyugdíjeltérések kimutatására koncentráltak.

A törvény a feltárt elmaradások alapján olyan, nyolc lépésre bontott nyugdíjkorrekciós intézkedést rendel, amely mérsékli a nyugdíjak aránytalanságait, enyhíti jelentősebb elmaradásaikat. A korrekció több lépésre való felbontása azt a célt szolgálja, hogy a program ne terhelje aránytalanul a gazdaságot, illetve az államháztartást. A lépésekben történő megvalósítás egyben lehetőséget ad differenciáltabb eszközrendszer alkalmazására is.

Természetesen minden szempontot kielégítő megoldás elméletileg sem képzelhető el, ezért a korrekciónál alkalmazott kritériumok, a mértékek, az egyes lépések sorrendje csak az előnyök és hátrányok mérlegelésén alapuló, a szempontok között egyensúlyt teremtő szakmai kompromisszumok eredménye lehetett. A törvény végső tartalmának kialakításában fontos szerepe volt az Idősügyi Tanácsnak.

A korrekciók a saját jogú nyugdíjakon túl kiterjednek az 50%-os özvegyi nyugdíjakra is. Ezen nyugdíjak mértékének két lépésben történő, 60%-osra való emelése folytatja az özvegyi nyugdíjak színvonalának emelésére irányuló intézkedéseket, melyek keretében korábban (2003-ban és 2004-ben) ugyancsak két lépésben sor került a saját jogú nyugdíjak mellett folyósított 20%-os özvegyi nyugdíjak 30%-os mértékűre történő (vagyis 50%-os) emelésére. A 2006-2007-ben megvalósuló intézkedés elsősorban a saját jogú nyugellátással nem rendelkező, zömében idősebb korú személyek (főként egyedülálló nők) szociális biztonsági helyzetén javít.

A törvény a saját jogú nyugdíjak tekintetében a nyugdíjazás ideje és a megszerzett szolgálati idő szerint ad korrekciós jellegű nyugdíjemelést. E fő szempontokat esetenként egyéb tényezőkre is építő differenciálás egészíti ki, hogy a korrekció minél inkább célzottan valósuljon meg. A nyugdíjazás éve csak az alapmértékben jelent megkülönböztetést és csak a jellemző időszakokat választja el egymástól. (Évenként különböző mértékű, a nyugdíjazás évétől az elfogadottnál erőteljesebben függő korrekcióra a vizsgálatok alapján nincs szükség.) Jelentős differenciálás szükséges a szolgálati idő szerint, az egyes időszakokban eltérő feltételek alapján kialakuló, de jellemzően és egészében mindig túlzottan nivellált nyugdíjarányok korrekciója érdekében. A nyugdíjazás éve szerinti emelés minden, az aktuális időszakban saját jogon nyugdíjazottnak jár, míg a szolgálati idő szerinti csak a magasabb szolgálati idővel rendelkezőknek adna többlet-emelést.

A nyolc lépéses intézkedés 2006-tal kezdődően, egymást követő 5 évben valósulna meg. A 2006-os intézkedés (az 50%-os özvegyi nyugdíjak mértékének 55%-ra való emelése) viszonylag kisebb forrásigényű. A jelentősebb kihatású lépések 2007-tel kezdődnek. Ezt az indokolja, hogy a 13. havi nyugdíj fokozatos bevezetése 2006-ban zárul, vagyis a 2007-es évben már nem jelentkezik az egy-egy újabb negyedhavi rész 2003 és 2006 közötti többletkiadása; a nyugdíjkorrekciós intézkedés forrásigénye ennek a „helyébe léphet”.

Az intézkedéssorozat összességében - a 2010-es korrekciós lépés külön jogszabályban meghatározandó, a megváltozott munkaképességűek és rokkantak átalakítandó társadalombiztosítási és szociális ellátórendszeréhez igazodó konkrét tartalmától függően - a jelenlegi saját jogú nyugdíjas állomány egészére vonatkozóan mintegy 7%-os nyugdíjszínvonal-növekedést eredményez. Ezen átlag körül jelentős mértékű a differenciálódás, amely a szolgálati idő szerint, évjáratonként és nyugdíjnemenként jóval rendezettebb nyugdíjarányokat hoz létre. Emellett 20%-kal emelkednek az 50%-os mértékű özvegyi nyugdíjak.

-----STARTING---POINT---RESZLETES---

Az 1. §-hoz

A nyolc lépésből álló intézkedéssorozat első két lépése 2006-ban és 2007-ben az 50%-os özvegyi nyugdíjakat érinti. Ezek mértéke 2006. január 1-jével 55%-ra, 2007. január 1-jével pedig 60%-ra emelkedik. Az intézkedés kiterjed mind a már állományban levő nyugdíjakra, mind pedig a jövőben megállapítandó özvegyi nyugdíjakra (ld. 8. §). A 2006. január 1-jét megelőzően megállapított 50%-os özvegyi nyugdíjakat 2006. január 1-jétől 10%-kal kell emelni. Ez összhangban van azzal, hogy 2006-ban az újonnan megállapítandó ilyen özvegyi nyugdíjak mértéke már 55%-os. 2007. január 1-jétől kell végrehajtani az emelés második lépését, olyan mértékben, hogy az az előző évi emeléssel együtt biztosítsa az összességében 20%-os emelést. Ez a 20%-os emelés megfelel annak, hogy a 2007-ben újonnan megállapítandó ilyen özvegyi nyugdíjak már 60%-os mértékűek. A 2006-ban 55%-os mértékben megállapított özvegyi nyugdíjak értelemszerűen szintén részesülnek a 2007. január 1-jei emelésben. Az özvegyi nyugdíjak kétlépcsős emelése kiterjed a szülői nyugdíjakra is.

A 2. §-hoz

Harmadik lépésként, 2007-ben az 1988. előtt megállapított saját jogú nyugdíjak kerülnek módosításra. Bár nem itt tapasztalható a legnagyobb elmaradás, de ez a korcsoport a legidősebb: még a legkésőbb nyugdíjazott 1987-es évjárat is átlagosan jóval 70 év feletti, de sokan vannak 80-85 éves életkoron is túl. A halandóság ebben a körben a legnagyobb, ezért itt a legsürgetőbb a korrekció megvalósítása. A kérdéses kör nyugdíjszintje mintegy 4%-kal marad el a saját jogú nyugdíjak átlagától.

A nők nyugdíjának ebben a körben kimutatható elmaradása a kisebb szolgálati idővel is magyarázható, amely bizonyos mértékig jogszabályváltozásnak is következménye: ekkor még nem volt mód az 1968 (a GYES bevezetése) előtt született gyermekekre tekintettel gyermekenként 1-1 év szolgálati idő beszámítására. Ezért a korrekciónál indokolt a nők esetében - az átlagos gyermekszámnak megfelelően - 2 év szolgálati időnek a nyugdíj összegében való elismerése, ami a 2%-ponttal nagyobb általános emelést és a 2 évnek a szolgálati idő szerinti differenciálásban való elismerését alapozza meg. Ennek megfelelően a korrekció alapmértékeként a férfiak esetében 3%-os, a nők esetében 5%-os általános emelés lesz.

Az általános emeléshez adódik a magasabb szolgálati időre kiegészítés: a legalább 30 szolgálati évvel nyugdíjazottak a 29 évet meghaladó szolgálati időre évenként 0,5-0,5% további emelést kapnak, legfeljebb azonban 10%-ot. A nők esetében a nyilvántartott szolgálati időt itt is 2 év egészítené ki (tehát az emelés lényegében a 27 nyilvántartott év fölötti többlethez kapcsolódna).

A 3. §-hoz

A nyugdíjszakmai elemzések a rendszerváltást követő időszakban nyugdíjazottak ellátásainak elmaradását mutatják a legnagyobb méretű és kihatású aránytorzulásnak. Indokolt ezért, hogy a negyedik korrekciós lépés 2008-ban (kiegészítve a 2009. évben esedékes hatodik korrekciós lépéssel) az 1991-96-ban megállapított ellátások arányjavítását irányozza elő.

2008-ban a fenti nyugdíjazási évjáratokba tartozó valamennyi saját jogú nyugdíj 4%-os emelésben részesül. (Mivel a nyugdíjszint visszaesése a szóban forgó 6 éves időszak alatt nem azonos, a törvény az 1992-1995 között nyugdíjazottakra, akik a legkedvezőtlenebb helyzetben vannak, 2009-ben újabb 4%-os emelést rendel.)

A nyugdíjazás éve szerinti mértéket ebben a lépcsőben is kiegészíti a 30 év szolgálati időtől járó többlet, a harmadik lépésben meghatározott szabályok szerint: 29 év felett minden megszerzett szolgálati év 0,5-0,5%-pont többletemelést jelent; a mérték maximum 10% lehet. A nők 2 évnyi szolgálati idő többlete ebben az időszakban már nem alkalmazandó, mert 1991-től érvényes a gyermekkedvezmény.

A szolgálati idő szerinti korrekció a speciális, preferált megállapítási és mértékszabályok alapján számított és ennek megfelelően kedvező pozíciójú baleseti rokkantsági nyugdíjakra sem a harmadik, sem a negyedik korrekciós lépésben nem terjed ki. (A nyugdíjazási évjárat szerinti korrekciós rész azonban természetesen igen.)

A 4. §-hoz

2009-ben kerül sor az ötödik, hatodik és hetedik korrekciós lépésre. Ezek keretei között egyrészt folytatódik a legnagyobb mértékben elmaradott 1992-1995-ös nyugdíjazási évjáratok nyugdíjemelése, másrészt emelésben részesülnek az 1999-et megelőzően saját jogon nyugdíjazottak közül az előző lépésekben nem érintett nyugdíjazási évjáratok.

Az 1988-90-es évjáratok átlagos nyugdíja a teljes állomány átlagait meghaladja ugyan, mégis méltánytalan lenne, ha az intézkedéssorozatból kimaradnának, különös tekintettel arra, hogy ezen nyugdíjazási évjáratok közül az 1989-90-es kimaradt már az 1992-ben megvalósított korrekcióból is. Ezért a törvény egészébe beilleszthető kompromisszumként ebben a körben 2%-os lesz az általános emelés.

Az 1992-1995-ös években nyugdíjazottak további 4%-os emelésben részesülnek, amely az előző évben megvalósult korrekcióval együtt biztosítja ezen leginkább kedvezőtlen helyzetben levő nyugdíjazási évjáratok kiemelt kezelését.

Az 1997-98-ban nyugdíjazottak körében is 4%-os általános emelés indokolható, mert e két évjárat nyugdíjszintje átmenetet képez az ezt megelőzően megállapított, igen kedvezőtlen helyzetű és az ezt követően, már a gazdasági növekedés feltételei között induló nyugdíjak színvonala között.

Az 5. §-hoz

Az 1990-es évektől megállapított rokkantsági nyugdíjak elmaradása a megelőző lépések alapján nem korrigálható, az csak a megváltozott munkaképességűek és rokkantak társadalombiztosítási és szociális ellátórendszerének komplex átalakításához igazodóan végrehajtandó külön korrekciós intézkedéssel rendezhető. E korrekciós lépés konkrét tartalmát külön jogszabály állapítja majd meg.

A megváltozott munkaképességűek és a rokkantak ellátórendszere komplex átalakításra szorul. Ennek ki kell terjednie a megváltozott munkaképesség orvos-szakmai minősítési rendszerének megváltoztatására, a munkakör-specifikus megmaradt munkaképesség, az orvosi és foglalkoztatási rehabilitáció középpontba állítására és ennek megfelelően az ellátórendszernek a rehabilitálhatóság függvényében történő átalakítására. A 2010. évi korrekciós lépés konkrét tartalma mindezek figyelembevételével határozható meg.

A 6. §-hoz

E rendelkezés szabályozza az egyes években végrehajtandó korrekciós emelés és az éves rendszeres nyugdíjemelés sorrendjét, kimondva, hogy a korrekciós emelést az ugyanazon év januárjában esedékes, a nyugdíjtörvényben szabályozott éves nyugdíjindexálást megelőzően kell végrehajtani. A rendelkezés továbbá egyértelművé teszi, hogy a nyugdíjkorrekciós intézkedés a nyugdíjaknak a nyugdíjtörvény szerinti tényleges összegére terjed ki; nem vonatkozik a nyugdíjakkal együtt folyósított nem társadalombiztosítási ellátásokra és a különböző pótlékokra. A nyugdíjkorrekciós emelés többletének tényleges biztosítása érdekében a törvény rögzíti, hogy az emelés összege az együttfolyósítási összeghatárra tekintet nélkül jár.

A 7. §-hoz

E rendelkezés értelmező szabályt tartalmaz a korrekciós emelésben érintett saját jogú nyugellátásokra vonatkozóan. Rögzíti, hogy a korrekció szempontjából a nyugdíjtörvényben szabályozott öregségi nyugdíjakkal egy tekintet alá esik a bányásznyugdíj, az ún. művésznyugdíj és a szolgálati nyugdíj is. Mivel a bányásznyugdíjakat és a művésznyugdíjakat (a korhatár betöltését megelőzően) a központi költségvetés finanszírozza, a rendelkezés előírja a korrekciós emelés kiadásainak megtérítését.

-----STARTING---POINT---VEGE---

A 8. §-hoz

E § hatályba léptető és felhatalmazó rendelkezést tartalmaz. Emellett módosítja a nyugdíjtörvény egyes, az özvegyi nyugdíjak mértékét megállapító rendelkezéseit. E módosítások valósítják meg, hogy az intézkedések hatálya alá tartozó özvegyi nyugdíjakat 2006. évi nyugdíj-megállapítás esetén 55%-os mértékben, 2007. január 1-jétől pedig 60%-os mértékben kell megállapítani.

Az állam - forrásigényére tekintettel -2010-től gondoskodjon a feléledési idő korlátozottsága miatt özvegyi nyugdíjban nem részesülők számára megfelelő nyugellátásról.