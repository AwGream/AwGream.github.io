2018. évi XII. törvény indokolása

az egyrészről az Európai Közösségek és azok tagállamai, másrészről az Üzbég Köztársaság közötti partnerséget létrehozó partnerségi és együttműködési megállapodáshoz a Horvát Köztársaság Európai Unióhoz történő csatlakozásának figyelembevétele céljából készült jegyzőkönyv kihirdetéséről

ÁLTALÁNOS INDOKOLÁS

A törvény célja az egyrészről az Európai Közösségek és azok tagállamai, másrészről az Üzbég Köztársaság közötti partnerséget létrehozó partnerségi és együttműködési megállapodáshoz a Horvát Köztársaság Európai Unióhoz történő csatlakozásának figyelembevétele céljából készült jegyzőkönyv (a továbbiakban: Jegyzőkönyv) kihirdetése.

A Horvát Köztársaság csatlakozási okmánya alapján Horvátország vállalja, hogy az Európai Unió és tagállamai által aláírt vagy megkötött nemzetközi megállapodásokhoz az e megállapodásokhoz csatolt jegyzőkönyv útján csatlakozik.

A (EU) 2017/1567 tanácsi határozat alapján az Európai Unió és tagállamai nevében 2015. július 17-én Brüsszelben aláírásra került a Jegyzőkönyv, amelyet 2013. július 1-jétől kezdődően a megkötéshez szükséges eljárások befejezéséig ideiglenesen alkalmazni kell.

Az Európai Unió és az Üzbég Köztársaság közötti kapcsolatok az ország 1991-es függetlenedése óta folyamatosan fejlődnek. 1996. június 21-én aláírták az egyrészről az Európai Közösségek és azok tagállamai, másrészről az Üzbég Köztársaság közötti partnerséget létrehozó partnerségi és együttműködési megállapodást (a továbbiakban: Megállapodás), amely 1999. július 1-jén hatályba lépett.

A Megállapodás megnyitotta az utat a kétoldalú kapcsolatok előtt a politika párbeszéd, a kétoldalú árukereskedelem, az üzleti befektetések fejlesztése terén és keretet biztosít a gazdasági és igazságügyi együttműködés előmozdításához. A Megállapodás a demokráciaépítés és az emberi jogok terén is rögzíti az együttműködés kereteit, és lehetőséget teremt az illegális migrációval szembeni fellépésre, valamint kiterjed a kulturális és pénzügyi együttműködés, valamint a technikai segítségnyújtás területére is. Az Európai Unió támogatást nyújt az üzbegisztáni reformok végrehajtásához.

RÉSZLETES INDOKOLÁS

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza. A Jegyzőkönyv 5 cikkből áll.

A Jegyzőkönyv 1. cikkének értelmében a Horvát Köztársaság részes félként csatlakozik a Megállapodáshoz, továbbá az Európai Unió többi tagállamával megegyező módon elfogadja és tudomásul veszi a Megállapodás szövegét.

A 3. §-hoz

A törvény a kihirdetését követő napon lép hatályba. A Jegyzőkönyvet 2013. július 1-jétől kezdődően a megkötéshez szükséges eljárások befejezéséig ideiglenesen alkalmazni kell. Tekintve, hogy az Európai Unió és tagállamai részéről még nem történt meg a jóváhagyás, a Jegyzőkönyv hatálybalépése naptári napját a külpolitikáért felelős miniszter - annak ismertté válását követően - a Magyar Közlönyben haladéktalanul közzétett közleménye fogja megállapítani.

A 4. §-hoz

A törvény végrehajtásához szükséges intézkedésekről a külpolitikáért felelős miniszter gondoskodik.