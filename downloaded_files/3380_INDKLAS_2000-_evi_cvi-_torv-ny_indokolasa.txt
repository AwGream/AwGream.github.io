2000. évi CVI. törvény indokolása

a bírák jogállásáról és javadalmazásáról szóló 1997. évi LXVII. törvény és az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

A Bjt. 11. §-ának (1) bekezdéséhez:

A Bjt. 11. §-a rendelkezik arról, hogy a bírói szolgálati jogviszony határozatlan idejű. Ez alól a jelenlegi szabályok szerint az első alkalommal, három évre történő bírói kinevezés jelentett kivételt. A törvény módosítása esetén a bírói jogviszony újra határozott idejű lenne abban az esetben, ha a pályázót azért nem lehet határozatlan időre kinevezni, mert bírói munkájának értékelésére tényleges szolgálati idő hiányában nem kerülhet sor.

A 2. §-hoz

A Bjt. 12. §-ának (2) bekezdéséhez:

A Bjt. 12. §-ának (2) bekezdése rendelkezik arról, hogy amennyiben a bíró három év leteltét követően kéri határozatlan időre történő bírói kinevezését, akkor meg kell vizsgálni a bíró működésének teljes időtartama alatt végzett munkáját. A törvény szerint a bíró működésének vizsgálatát akkor lehet elvégezni, ha a tényleges bírói működése a másfél évet meghaladja.

A Bjt. 12. §-ának (5) bekezdéséhez:

A Bjt. 12. §-ának (5) bekezdése arról rendelkezik, hogy amennyiben a bíró tényleges szolgálati ideje a határozott időre történő kinevezését követően a másfél évet nem éri el, úgy a határozott idejű kinevezése újabb három évvel meghosszabbodik. A Bjt. jelenlegi szabályai ugyanis nem rendelkeznek arról, hogy mi alapján végezhető el az olyan határozott időre kinevezett bíró tevékenységének vizsgálata, aki a határozott idejű kinevezést követően hosszabb ideig tartó távollét miatt - különösen a gyermekgondozási díj, illetve gyermekgondozási segély igénybevétele esetén - kellő bírói gyakorlattal nem rendelkeznek. A törvénynek e hiányossága a bírák értékelésére vonatkozó szabályok értelmezésével nem pótolható.

A 3. §-hoz

Az Üsztv. 14. §-ának (4) bekezdéséhez:

1997. október 1. napjától hatályos módosítása bevezette a határozott időre szóló kinevezés intézményét. Az Üsztv. 14. §-ának (4) bekezdése szerint az ügyészi kinevezés - törvényben meghatározott kivételektől eltekintve - első alkalommal három évre szól, és a legfőbb ügyész az ügyészt akkor nevezheti ki határozatlan időre, ha a minősítés eredményét mérlegelve alkalmasnak ítéli meg.

A hatályos Üsztv. nem rendezi azoknak az ügyészeknek a helyzetét, akik tartósan nem végeznek munkát és ennek folytán ügyészi működésük sem értékelhető. A törvény szerint az ügyész ügyészségi szolgálati viszonya újra háromévi határozott időtartamra szól, ha munkáját - tényleges működésének rövid, másfél évet meg nem haladó tartama miatt - nem lehet értékelni.

Az első ügyészi kinevezés újabb határozott időre szóló meghosszabbítása szükségessé teszi az Üsztv. 14. §-a (4) bekezdésének kiegészítését, annyiban, hogy a határozott időre szóló kinevezést nem követi határozatlan időre szóló kinevezés, ha az ügyész tényleges működésének rövid tartama miatt nem értékelhető.

A 4. §-hoz

Az Üsztv. 14/D §-ának (1) és (4)-(6) bekezdéseihez:

Az Üsztv. 14/D. §-ának (1) bekezdése szerint, hogy ha a határozott időre kinevezett ügyész kéri határozatlan időre történő kinevezését, az ügyészt a munkáltatói jogkör gyakorlója minősíti. A törvény szerint az ügyész minősítésének feltétele, hogy tényleges működésének időtartama meghaladja a másfél évet. Amennyiben a minősítés nem készíthető el, a határozott időre kinevezett ügyész szolgálati viszonya újra háromévi határozott időtartamra szól.

A törvény az újabb három évre kinevezett ügyész ügyészségi az első alkalommal határozott időre vonatkozó szabályokat rendeli el megfelelően alkalmazni. E rendelkezésből következően az újabb három évre kinevezett ügyész ügyészségi szolgálati viszonya - éppúgy, mint az első alkalommal határozott időre kinevezett ügyészé - sem szüntethető meg felmentéssel a 28. § (1)-(3) bekezdésében meghatározott feltételek hiányában.

-----STARTING---POINT---VEGE---