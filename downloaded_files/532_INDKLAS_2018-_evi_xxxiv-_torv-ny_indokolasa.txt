2018. évi XXXIV. törvény indokolása

a Nemzetközi Vasúti Árufuvarozásról szóló Megállapodás (SzMGSz) és Mellékletei 2017. évi módosításainak kihirdetéséről

Általános indokolás

A törvény célja a Nemzetközi Vasúti Árufuvarozásról szóló Megállapodás (SzMGSz) és Mellékletei 2017. évi módosításainak kihirdetése. Hazánk az SzMGSz-nek 2002. január 1-jétől részese.

Az SzMGSz-t a keleti (az európai volt szocialista) országok vasúttársaságai az egymás közötti vasúti forgalom szabályozására kötötték 1951-ben. 1954-1956 között csatlakozott hozzá néhány ázsiai, távol-keleti ország (pl. Mongólia, Kína, Észak-Korea, Vietnám). 1991-ben több alapító tag mellett Magyarország is kilépett a megállapodásból, majd hazánk 2001. szeptemberben újból csatlakozott az SzMGSz-hez. A csatlakozásról a 170/2002. (VIII. 7.) Korm. rendelet rendelkezett, amellyel egyúttal az SZMGSZ is kihirdetésre került.

Az SzMGSz rögzíti a vasúton történő áruszállításhoz kapcsolódó áruátvétel, szállítás és az átvevőhöz való eljuttatás rendjét, a szállítási szerződés megkötésének előírásait, a vasúti fuvarlevél tartalmi követelményeit, az áruszállítás határidejének és költségviselésének rendjét, a különleges feltételeket megkövetelő áruszállítás (kémiai-vegyi, illetve gyúlékony anyagok, hosszú méretű, túlsúlyos, gyorsan romló, fagyveszélynek kitett, illetve veszélyes áruk, gépjárművek és konténerek, illetve élőállatok szállítása) szabályait, a vasúti áruszállítás felelősségének és kártérítésének kérdéseit.

Az SzMGSz és Mellékletei évente kerülnek módosításra (így a 2013. évi módosításokat a 2013. évi CLXXXII. törvény, míg a 2014. évi módosításokat a 2014. évi LXVII. törvény hirdette ki). A 2015. évi változások az SzMGSz és Mellékletei tartalmát jelentősen, érdemi módon érintették (új fogalmak kerültek beépítésre, módosultak a vasúti fuvarozási kötelezettségek, fuvarlevél tartalmi előírásai, a kártérítés mértéke stb.), így szükségessé vált az egységes szerkezetben történő kihirdetés, amelyre a 2016. évi CV. törvénnyel került sor. Az említett törvény egyúttal már tartalmazta a 2016. évi módosításokat is.

A 2017. évi módosítások az alapegyezményben, az 1., az 5. és a 6. számú Mellékletekben formai és szövegtechnikai pontosításokat tartalmaznak, míg a 3. számú Mellékletben érdemi változtatások és kiegészítések történtek a rakomány méretét, tömegét és a kocsiba történő elhelyezését, illetve a hűtőkonténereknek a pőrekocsikon történő rögzítési módjait illetően.

Részletes indokolás

Az 1. §-hoz

A Nemzetközi Vasúti Árufuvarozásról szóló Megállapodás (SzMGSz) és Mellékletei 2017. módosításainak nemzetközi jogilag 2017. július 1-én hatályba lépett szövegének kihirdetéséről rendelkezik.

A 2. §-hoz

Rögzíti, hogy az SzMGSz és 1., 3., 5. és 6. számú Melléklete 2017. évi módosításainak hiteles orosz nyelvű szövegét és hivatalos magyar nyelvű fordítását a törvény mellékletei tartalmazzák.

A 3-4. §-hoz

A törvény hatálybalépéséről rendelkezik, és a törvény végrehajtásáért felelős minisztert nevezi meg.