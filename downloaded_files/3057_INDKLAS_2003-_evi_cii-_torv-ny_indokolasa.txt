2003. évi CII. törvény indokolása

egyes iparjogvédelmi és szerzői jogi törvények módosításáról

-----STARTING---POINT---ALTALANOS--- 

I.

1. A jogharmonizációs programról és a program végrehajtásával összefüggő feladatokról szóló 2072/2003. (IV. 9.) Korm. határozat (a továbbiakban: jogharmonizációs program) 2003. I. félévi feladatként irányozza elő a védjegyek és a földrajzi árujelzők oltalmáról szóló 1997. évi XI. törvény (a továbbiakban: Vt.), a szerzői jogról szóló 1999. évi LXXVI. törvény (a továbbiakban: Szjt.) és a formatervezési minták oltalmáról szóló 2001. évi XLVIII. törvény (a továbbiakban: Fmtv.) módosítását. A jogharmonizációs programban előirányzott módosítások ahhoz szükségesek, hogy a felsorolt törvények az Európai Unióhoz történő csatlakozás idejére teljes összhangba kerüljenek az európai közösségi joggal.

A szellemi tulajdon védelmét biztosító hazai szabályozást - amely az 1990-es évek elejétől fokozatosan újult meg - már az eddigiekben is a közösségi jogi (és egyéb európai) követelményekhez való nagymértékű igazodás jellemezte. Iparjogvédelmi és szerzői jogi törvényeinknek az elmúlt évtizedben való újraalkotására elsősorban éppen az európai jogharmonizáció jegyében került sor. E törvények megalkotása idején is világos volt azonban, hogy számos igazodási feladat - az érintett normák természetére tekintettel vagy egyéb nyomós okból - csak az európai szabadalmi rendszerbe való beilleszkedés, illetve az Európai Unióhoz való csatlakozás alkalmával végezhető el. Emellett a szóban forgó törvények megalkotása óta a közösségi jog is továbbfejlődött, ami szintén a hatályos hazai szabályozás részleges kiigazítását igényli.

Iparjogvédelmi és szerzői jogi törvényeink e „második generációs” jogharmonizációs módosításainak sorát - hazánknak az Európai Szabadalmi Egyezményhez való csatlakozásával [54/2002. (IX. 13.) OGY határozat] összefüggésben - a találmányok szabadalmi oltalmáról szóló 1995. évi XXXIII. törvényt (a továbbiakban: Szt.) módosító 2002. évi XXXIX. törvény nyitotta meg, beillesztve a magyar szabadalmi rendszert az európaiba és teljes mértékben összehangolva szabadalmi kódexünket a közösségi joggal.

E sort folytatja a törvénynek a Vt.-t, az Szjt.-t és az Fmtv.-t célzó módosítása. A módosított rendelkezések hatálybalépésének napja - a törvény 106. §-ának (2) bekezdésében megállapított eljárásjogi kivételekkel - megegyezik az Európai Unióhoz történő csatlakozásról szóló nemzetközi szerződést kihirdető törvény hatálybalépésének napjával.

2. A Szellemi Tulajdon Világszervezete (World Intellectual Property Organization, a továbbiakban: WIPO) által igazgatott nemzetközi iparjogvédelmi szerződések közül jelentőségükben kiemelkednek azok, amelyek - enyhítve az oltalom territoriális jellegéből, területi kötöttségeiből adódó gyakorlati nehézségeket - a különböző országokban történő jogszerzést könnyítik meg, illetve segítik elő nemzetközi bejelentési vagy nemzetközi lajstromozási rendszerek létrehozásával és működtetésével. E nemzetközi rendszereknek a nemzeti iparjogvédelmi eljárásokhoz, illetve oltalmi formákhoz való kapcsolódását a nemzeti jogszabályokban megfelelően szabályozni kell. Ezt célzó - ún. illeszkedési - szabályokat vezetett be az Szt.-nek az 1. pontban említett 2002. évi módosítása is a Szabadalmi Együttműködési Szerződés (PCT) tekintetében. A Vt. és az Fmtv. hasonló célú módosítására is szükség van annak érdekében, hogy a védjegyek, az eredetmegjelölések és az ipari minták nemzetközi lajstromozására kialakult eljárások és a hazai oltalmi rendszerek közötti kapcsolatot megfelelően szabályozzuk.

3. A módosítással érintett mindhárom törvény - de elsősorban a Vt. és az Szjt. - esetében a hatálybalépés óta eltelt idő számos gyakorlati tapasztalattal szolgált. E törvények tartalmát az erre hivatott európai és nemzetközi szervezetek is megvizsgálták. A tőlük érkező, illetve a hazai szakmai körökből származó észrevételek sok esetben szintén hasznosnak, tanulságosnak bizonyultak. A szóban forgó gyakorlati tapasztalatok és észrevételek több kérdésben is indokolttá teszik a Vt., az Szjt. és az Fmtv. módosítását.

4. Ez a törvény az előzőekben felsorolt feladatok teljesítésére irányul, és összességében azt célozza, hogy az Európai Unióhoz való csatlakozás idejére a szellemi tulajdon védelmét biztosító valamennyi törvényünk teljes összhangba kerüljön az európai közösségi joggal.

II.

1. Hatályos védjegytörvényünk, az 1997-ben elfogadott Vt. fölélesztette és megerősítette iparjogvédelmünk hagyományosnak mondható európai kötődését. A Vt. megalkotásának egyik fő indoka és célja egyben az volt, hogy - fenntartva az ezen a területen irányadó egyetemes nemzetközi egyezményekkel való összhangot - a magyar védjegyjogot hozzáigazítsa a közösségi jogi szabályozáshoz. Ennek megfelelően a Vt. a tagállamok védjegyekre vonatkozó jogszabályainak közelítéséről szóló 89/104/EGK tanácsi irányelvvel szinte teljes mértékben összeegyeztethető szabályozást tartalmaz.

A Vt.-nek emellett természetszerűleg az is a rendeltetése volt, hogy helyreállítsa és kibontakoztassa a védjegyek szerepét, funkcióit a rendszerváltozással kialakuló piacgazdaságban.

A Vt. jól, eredményesen töltötte be hivatását; ennek köszönhetően megértek a feltételek az európai közösségi védjegyrendszerbe való beilleszkedéshez szükséges módosítására, továbbfejlesztésére. A törvény mindenekelőtt ezt célozza. Az Európai Unióhoz történő csatlakozás jogi előfeltételeit e területen a Vt.-nek a következő közösségi jogszabályokkal való összehangolása révén teremti meg:

- a Tanácsnak a közösségi védjegyről szóló 40/94/EK rendelete (a továbbiakban: 40/94/EK rendelet);

- a védjegyekre vonatkozó tagállami jogszabályok közelítéséről szóló 89/104/EGK tanácsi irányelv (a továbbiakban: 89/104/EGK irányelv).

A 40/94/EK rendelethez való igazodás olyan illeszkedési - a közösségi védjegybejelentésekre és a közösségi védjegyekre vonatkozó - szabályok megalkotását teszi szükségessé, amelyek a párhuzamosan működő nemzeti és közösségi védjegyrendszer között teremtenek kapcsolatot, összhangot. A 89/104/EGK irányelv esetében pedig a még hátralévő jogharmonizációs feladatokat kell elvégezni (az ún. jogkimerülés kérdésében és egyéb rendelkezések kapcsán).

A Vt. módosítása az Európai Unióhoz történő csatlakozás jogi előfeltételeinek megteremtésén kívül a következők miatt is szükséges:

- a védjegyek nemzetközi lajstromozásával kapcsolatos rendelkezések bevezetése;

- az ún. felszólalási rendszerre való áttérés;

- a gyakorlati tapasztalatok és a szakmai észrevételek figyelembevétele.

Végül külön kell megemlíteni a Vt.-nek a földrajzi árujelzőkkel kapcsolatos módosításait, amelyek az Európai Unióhoz való csatlakozás, az eredetmegjelölések nemzetközi rendszeréhez való illeszkedés és a gyakorlati tapasztalatok miatt váltak szükségessé.

2. A védjegyek nemzetközi lajstromozására kialakult rendszerhez a magyar jog jelenleg nem illeszkedik kielégítően. A gyári vagy kereskedelmi védjegyek nemzetközi lastromozására az 1891. évi április hó 14-én kötött - legutóbb Stockholmban, az 1967. évi július hó 14-én felülvizsgált - Madridi Megállapodást az 1973. évi 29. törvényerejű rendelet hirdette ki. A védjegyek nemzetközi lajstromozásáról szóló Madridi Megállapodáshoz kapcsolódó 1989. évi Jegyzőkönyvet az 1999. évi LXXXIII. törvény hirdette ki. Elmaradt azonban mind a szükséges nemzeti illeszkedési szabályok törvényi szintű megalkotása, mind pedig a Megállapodáshoz és a Jegyzőkönyvhöz kapcsolt Közös Végrehajtási Szabályzat jogszabállyal történő kihirdetése, holott e szabályzat is közvetlenül és általános érvénnyel állapít meg jogokat és kötelezettségeket magánszemélyek és jogi személyek számára [ld. az 1982. évi 27. törvényerejű rendelet 13. §-ának (2) bekezdését]. Ez a helyzet természetesen aggályos a jogalkotásról szóló 1987. évi XI. törvény 5. §-ának f) pontjában és 16. §-ának (1) bekezdésében foglaltak szempontjából is, hiszen egyfelől a védjegyekhez fűződő alapvető jogok és kötelességek törvényi szintű szabályozása elengedhetetlen, másfelől az általánosan kötelező magatartási szabályt tartalmazó nemzetközi szerződést a tartalmának megfelelő szintű jogszabályba foglalva kell kihirdetni.

A törvény e hiányosságok pótlására is irányul. Tartalmazza egyfelől a védjegyek nemzetközi lajstromozásáról szóló nemzetközi szerződések (a Madridi Megállapodás és a Jegyzőkönyv) hazai alkalmazásához szükséges illeszkedési szabályokat, másfelől megadja a szükséges felhatalmazást a Közös Végrehajtási Szabályzat miniszteri rendelettel történő kihirdetésére.

3. A felszólalási rendszerre való áttérés, vagyis a védjegy lajstromozására irányuló eljárás felszólalási szakaszának bevezetése összefügg a közösségi védjegyrendszerbe való beilleszkedéssel, de abból nem következik kényszerítőleg. A Vt. megalkotását megelőző előkészítő munka során is megfogalmazódott már egyes szakmai véleményekben a felszólalás bevezetése iránti igény, végül azonban a Vt. a védjegybejelentések teljes - valamennyi lajstromozási feltételre és kizáró okra kiterjedő - hivatalbóli, ex officio vizsgálatát tartotta fenn. E vizsgálati rendszerben a Magyar Szabadalmi Hivatal (a továbbiakban: MSZH) a védjegy lajstromozására irányuló eljárás során mind a védjegyoltalom feltételei (Vt. 1. §), mind pedig a feltétlen kizáró okok (Vt. 2-3. §) és a viszonylagos kizáró okok (Vt. 4-6. §) tekintetében hivatalból elvégzi a védjegybejelentések érdemi vizsgálatát. A viszonylagos kizáró okok valamely megjelölésnek a védjegyoltalomban való részesítését mások korábbi védjegy- vagy egyéb magánjogi jogai alapján akadályozzák meg. A jelenlegi eljárási rendben az MSZH e magánjogi jogosultságokat hivatalból érvényesíti a későbbi védjegybejelentéssel szemben, kivéve, ha a bejelentett megjelölés lajstromozásához a korábbi akadályozó jog jogosultja külön nyilatkozatban hozzájárul (Vt. 7. §); e nyilatkozat lehetőségéből következik egyébként az említett kizáró okok viszonylagossága. E rendszer a piacgazdasági alapokon nyugvó hazai védjegykultúra kialakulásának kezdeti szakaszában jelentkező igényeket megfelelően szolgálta. Megváltoztatását főként a következők indokolják:

- Az ún. feltétlen kizáró okok érvényesítéséhez közérdek fűződik; az tehát az állam iparjogvédelmi hatóságának feladata. A viszonylagos kizáró okot képező védjegy- és más magánjogi jogosultságoknak a későbbi védjegybejelentéssel szemben történő érvényesítése viszont az érintett jogosultakra tartozik. Az Alkotmány 54. §-ának (1) bekezdése rendelkezik az emberi méltósághoz való jogról, amelynek - a 9/1992. (I. 30.) AB határozatban és az 1/1994. (I. 7.) AB határozatban kifejtettek szerint - részét képezi az önrendelkezés szabadsága, az önrendelkezési jog is. Az Alkotmánybíróság álláspontja szerint „az önrendelkezési jog fontos tartalmi eleme - egyebek között - az egyén joga arra, hogy az igény állapotába került alanyi jogait a különböző állami szervek .... előtt .... érvényesítse. Az önrendelkezési jog azonban, mint az általános cselekvési szabadsághoz való jog, a jogérvényesítéstől való tartózkodás, a nem cselekvés jogát is magában foglalja. Mivel ez a jog az egyén autonómiájának védelmére szolgál, általában mindenkinek szabadságában áll eldönteni, hogy a jogai és törvényes érdekei védelmére nyitva álló és alkotmányosan biztosított hatósági igényérvényesítési utat igénybe veszi-e vagy attól tartózkodik” [1/1994. (I. 7.) AB határozat]. „Egy olyan szabály, amely mindkét fél akaratától függetlenül és minden ügyben lehetővé teszi az eljárás folytatását ...., eleve nem lehet e jog sem szükségszerű, sem arányos korlátozása” [9/1992. (I. 30.) AB határozat], azaz nem felelhet meg az ún. általános alapjogi tesztnek. A felszólalás a védjegylajstromozási eljárásban a korábbi jog jogosultjának önrendelkezési szabadságát biztosítja, hiszen a felszólalási rendszerben a korábbi védjegy-vagy más magánjogi jogosultságon alapuló viszonylagos kizáró okot az iparjogvédelmi hatóság csupán az érintett jogosult erre irányuló kérelme, azaz felszólalása alapján veszi figyelembe. Ebben az eljárási rendben a védjegybejelentés érdemi vizsgálata csak felszólalás esetén és kizárólag a felszólalásban megjelölt ok tekintetében terjed ki a viszonylagos kizáró okokra, azaz a megjelölés lajstromozását akadályozó korábbi jogokra.

- A védjegyoltalmat a hazai vállalkozások nagy és egyre növekvő mértékben igénylik. Ismert számukra a védjegy jelentősége, rendeltetése a piacgazdaságban. Ezt jelzi az is, hogy az MSZH-hoz benyújtott hazai eredetű védjegybejelentések száma - a 2001. évi kisebb megtorpanást leszámítva - 1990 óta folyamatosan emelkedett, 1999 óta évente négy- és ötezer között mozog. A magyar vállalkozások immár érettek arra, hogy védjegyjogaik felett saját maguk őrködjenek az állam iparjogvédelmi hatósága helyett. A felszólalási rendszerre való áttérés a hazai védjegykultúra gazdagodását, megerősödését is elősegíti.

- A Vt. az észrevétel jogintézményét (Vt. 58. §) szabályozta akként, hogy az a felszólalás „pótlékaként” szolgáljon. Ebből azonban az a visszás helyzet eredt, hogy az észrevételt benyújtó személy az MSZH határozatával szemben jogorvoslattal élhet, és a bíróság előtt folyó nemperes eljárásban félként részt vehet [Vt. 77. § (2) bek. b) pont és 82. §], miközben az MSZH előtt folyó eljárásban nem ügyfél [Vt. 58. § (4) bek.]. Ez a védjegybejelentőt - számára kedvező hivatali és kedvezőtlen bírósági döntés esetén - megfosztja egy jogorvoslati fórumtól, ami alkotmányossági aggályokat is felvethet. Az észrevétel ilyen módon szabályozott intézménye továbbá nem illeszkedett a védjegyek nemzetközi lajstromozásának rendszerébe sem, mivel ez utóbbi csupán felszólalás esetére állapít meg különös szabályokat.

- A védjegyhasználat elmulasztásának jogkövetkezményei (Vt. 18. §) a Vt. hatálybalépésétől számított ötéves átmeneti időszak [Vt. 117. § (4) bek.] elteltével immár egy ideje érvényesülnek. Ennek megfelelően korábbi jogként nem képez viszonylagos kizáró okot az a védjegy, amelyet annak jogosultja nem használt a törvény előírásainak megfelelően. A törlési eljárásban ez a korábban hatályos szabályok szerint többé-kevésbé kezelhető [Vt. 73. § (2) bek.], a védjegy lajstromozására irányuló eljárásban viszont nincs mód annak ellenőrzésére, hogy azt a korábbi védjegyet, amellyel a bejelentett megjelölés ütközne, használták-e a Vt. 18. §-ában foglaltaknak megfelelően. Erről az MSZH-nak nincs, nem lehet tudomása; a bejelentő nem hívható fel más korábbi védjegyével kapcsolatban bizonyításra (különösen valamely mulasztás, azaz a használat elmaradásának bizonyítására); a korábbi védjegy jogosultja pedig nem vesz részt ügyfélként az eljárásban. Ezt az ellentmondást is feloldja a felszólalási rendszer, amelyben a felszólaló felhívható annak bizonyítására, hogy védjegyét megfelelően használta.

- A közösségi védjegyrendszer hazánkra való kiterjedése is a felszólalás bevezetése mellett szól. Egyenlőtlen - a hazai vállalkozások számára hátrányos - helyzetet eredményez ugyanis az MSZH előtti és a közösségi védjegyhatóság előtt folyó lajstromozási eljárás különbözősége. A viszonylagos kizáró okokra is kiterjedő teljes ex officio vizsgálatnak a magyar jogban való fenntartása ugyanis azt eredményezné, hogy a közösségi védjegyeket mint korábbi jogokat az MSZH a nála tett - többnyire hazai vállalkozásoktól származó - védjegybejelentésekkel szemben a bejelentő költségén érvényesítené, és ezzel megtakarítaná a közösségi védjegy jogosultja számára a felszólalással összefüggő költségeket, miközben az MSZH-nál lajstromozott védjegyek jogosultjainak a közösségi védjegyhatóság előtt minden esetben fel kellene szólalniuk annak érdekében, hogy jogaikat a későbbi közösségi védjegybejelentéssel szemben érvényesíthessék. A Vt.-nek a felszólalást bevezető módosítása enyhítheti ezt az egyenlőtlenséget, és kiigazíthatja a költségeknek az ebből eredő, a hazai bejelentők számára kedvezőtlen eloszlását.

A törvény nem vezet be önálló - a lajstromozási eljárástól elkülönülő - felszólalási eljárást. Felszólalásra a lajstromozási eljárás keretei között van lehetőség, felszólalás esetén a lajstromozási eljárás felszólalási szakasza nyílik meg. Ennek megfelelően a védjegy lajstromozására irányuló eljárást továbbra is - felszólalás esetén is - a védjegybejelentést részben vagy egészben elutasító, vagy a megjelölést az árujegyzék egésze vagy valamely része tekintetében védjegyként lajstromozó határozat zárhatja le érdemben.

A felszólalási rendszer bevezetésének indokai nem érvényesülnek azonban a földrajzi árujelzők lajstromozására irányuló eljárásban. Ennek oka elsősorban az, hogy ezen oltalmi forma esetében kevésbé a magán-, mint inkább a közérdek védelméről van szó. A földrajzi árujelzők esetében a bejelentési aktivitás is messze elmarad a védjegyterületen tapasztaltakhoz képest [az eredetmegjelölések oltalmáról és nemzetközi lajstromozásáról szóló Lisszaboni Megállapodás (ld. a II. 8. pontot) alapján összesen 773 eredetmegjelölés, a nemzeti földrajzi árujelző lajstromban összesen 36 földrajzi árujelző áll oltalom alatt]; kevésbé jellemző e területen a piac szereplői részéről az oltalmi lehetőségek ismerete, fontos tehát a magyar vállalkozások támogatása és jogaik védelme.

4. A Vt.-nek a földrajzi árujelzőkre vonatkozó rendelkezései korszerű szabályozást nyújtanak; összhangban állnak a nemzetközi előírásokkal, így különösen az 1998. évi IX. törvénnyel kihirdetett, a szellemi tulajdon kereskedelemmel összefüggő kérdéseit szabályozó TRIPS-egyezmény (Agreement on Trade-Related Aspects of Intellectual Property, a továbbiakban: TRIPS-egyezmény) szabályaival. Mindazonáltal a Vt. földrajzi árujelzőkre vonatkozó részének módosítása több ponton szükségessé vált. A változtatások alapvetően három csoportra oszthatók, amelyek a következőkben foglalhatók össze:

- Az Európai Unióhoz való csatlakozás jogi feltételeinek megteremtését szolgálja a Vt. földrajzi árujelzők oltalmára vonatkozó részének az e tárgyban kiadott közösségi jogszabályra, a mezőgazdasági termékek és az élelmiszerek földrajzi jelzéseinek és eredetmegjelöléseinek oltalmáról szóló 2081/92/EGK tanácsi rendeletre tekintettel való kiegészítése. E közösségi szabályozás sajátossága, hogy a rendszer működtetésében a tagállamok tevékeny szerepet töltenek be; a területükről benyújtott bejelentések érdemi vizsgálatát elsősorban nem a közösségi oltalom megadásáért felelős Európai Bizottság (a továbbiakban: Bizottság) folytatja le, hanem a tagállamok illetékes hatóságai végzik el. Mindezekre tekintettel új szabályok szükségesek a közösségi rendszer működtetésével kapcsolatos eljárási rend létrehozása érdekében. Ezért a törvény e földrajzi árujelzőkre különös - a közösségi rendelethez való illeszkedést szolgáló - szabályokat állapít meg.

- A Vt. földrajzi árujelzőkre vonatkozó részének a kiegészítését másodsorban az teszi szükségessé, hogy az eredetmegjelölések oltalmára és nemzetközi lajstromozására kialakult rendszerhez a magyar jog nem illeszkedik megfelelően. Az eredetmegjelölések oltalmára és nemzetközi lajstromozására vonatkozó Lisszaboni Megállapodás 1958-ban jött létre. A Megállapodást 1967. július 14-én Stockholmban felülvizsgálták és 1979. szeptember 28-án módosították. A Megállapodásnak 2003. július 15-én 20 ország volt a tagja. Magyarország 1967 óta részese a Megállapodásnak, amelynek 1967-ben felülvizsgált szövegét az 1982. évi 1. törvényerejű rendelet, 1979-ben módosított szövegét pedig az 1986. évi 24. törvényerejű rendelet hirdette ki hazánkban.

A Lisszaboni Megállapodás tekintetében is érvényesek a védjegyek nemzetközi lajstromozására kialakult rendszerrel kapcsolatban leírt megállapítások (ld. a II. 2. pontot), mivel elmaradt mind a szükséges nemzeti illeszkedési szabályok törvényi szintű megállapítása, mind pedig a Megállapodáshoz kapcsolt Végrehajtási Szabályzat jogszabállyal történő kihirdetése. E hiányosságokat is pótolni kívánja a törvény: egyrészt tartalmazza az eredetmegjelölések oltalmára és nemzetközi lajstromozására vonatkozó Lisszaboni Megállapodás hazai alkalmazásához szükséges illeszkedési szabályokat, másrészt megadja a szükséges felhatalmazást a Megállapodás Végrehajtási Szabályzatának miniszteri rendelettel való kihirdetésére.

- A harmadik csoportba tartozó módosítások nagyrészt a gyakorlati tapasztalatokból, illetve a védjegyeljárásra vonatkozó szabályok változásaiból adódnak.

5. A közösségi védjegyrendszer az iparjogvédelmi integráció legmagasabb fokát valósítja meg: az Európai Közösség egységes piacához igazodó, szupranacionális, a Közösség egész területére kiterjedő oltalmat biztosít egységes és autonóm szabályok szerint. A közösségi védjegyrendszerben tehát nemcsak oltalmat lehet szerezni egyetlen bejelentés alapján, egyetlen, egységes eljárásban több országra (ez esetben az Európai Unió tagállamaira) kiterjedően, hanem ez az oltalom - szemben az európai szabadalmi rendszer modelljével - a megadását követően sem bomlik szét nemzeti, tagállami oltalmakká, hanem e tekintetben is egységes, autonóm szabályok alá tartozik, szupranacionális - közösségi - jelleggel érvényesül. Ezt a 40/94/EK rendelet 1. Cikkének (2) bekezdése is leszögezi elvi éllel: a közösségi védjegy egységes jellegű; azonos hatályú a Közösség teljes területén, nem lajstromozható, ruházható át, nem lehet róla lemondani, nem állapítható meg a megszűnése és nem törölhető másként, mint csakis a Közösség egészére vonatkozóan.

A közösségi védjegyrendszer a 40/94/EK rendelet elfogadásával jött létre. A Tanács rendeletét a Bizottság végrehajtási típusú rendeletei egészítették ki (a 2868/95/EK rendelet a voltaképpeni végrehajtási rendelet; a 2869/95/EK rendelet a díjakat szabályozza; a 216/96/EK rendelet pedig a fellebbezési tanácsok eljárási szabályait állapítja meg). A közösségi védjegyrendszer működtetéséről a közösségi védjegy- és mintaoltalmi hivatal, a Belső Piaci Harmonizációs Hivatal (védjegyek és formatervezési minták) [angol elnevezésével és rövidítésével: Office for Harmonization in the Internal Market (Trade Marks and Designs), a továbbiakban: OHIM] gondoskodik. A jogorvoslati fórumrendszer egyes szintjeit a fellebbezési tanácsok, az Európai Bíróság Elsőfokú Bírósága és végső soron maga az Európai Bíróság töltik be.

Az OHIM 1996 óta fogad közösségi védjegybejelentéseket. A számuk rendre túllépi évente a negyvenezret, a 2000. évben elért csúcsponton pedig meghaladta az 57 000-t is.

Magyar vállalkozások is tesznek időről-időre - igaz, nem túlságosan nagy számban - közösségi védjegybejelentést. A rendszer tehát ma is nyitott a számukra, szerezhetnek közösségi oltalmat.

Az Európai Unióhoz való csatlakozással hazánk területe is a Közösség területének részévé válik, és így Magyarország területe is annak a területnek a része lesz, amelyre a rendelet általános szabályai szerint közösségi védjegybejelentéssel közösségi védjegyoltalmat lehet igényelni és szerezni. A csatlakozási tárgyalásokon elért megállapodás alapján ezen túlmenően a csatlakozás előtt lajstromozott, illetve lajstromozásra bejelentett közösségi védjegyek oltalma is kiterjed majd a csatlakozás napján hazánkra. Ennek feltételeit és különös szabályait a 40/94/EK rendeletnek a csatlakozási okmánnyal megállapított 142a. Cikke határozza meg. Az említett közösségi védjegyek kiterjesztésére vonatkozó - a csatlakozás kapcsán érvényesülő - rendelkezések ilyen módon és úton válnak Magyarországon alkalmazandókká; a törvénynek azok tehát nem tárgyai (a Fővárosi Bíróság hatáskörét érintő egyik szabály kivételével).

A közösségi védjegyrendszernek a nemzeti védjegyjogszabályokhoz való viszonyát meghatározza a közösségi védjegy egységes hatálya, a választott közösségi jogforrási forma, azaz a tanácsi rendeletben való szabályozás. A közösségi védjegyjog autonóm jellege ezért viszonylag szűk körben igényel nemzeti, tagállami illeszkedési szabályokat, annak ellenére, hogy a közösségi és a nemzeti védjegyrendszer között számos találkozási, kapcsolódási pont van.

A törvény a közösségi védjegybejelentésekre és a közösségi védjegyekre vonatkozó rendelkezéseket nem elszórtan, szabályozási témánként a törvény különböző pontjain, hanem egy helyen, a Vt. új harmadik részén belül, a X/A. fejezetben helyezi el (ld. a törvény 38. §-át).

6. A Madridi Megállapodás a védjegyek nemzetközi lajstromozását teszi lehetővé egyszerű és gyors eljárásban. Nemzetközi bejelentés iránti kérelmet a tagországok valamelyikében honos bejelentők nyújthatnak be a származási országban oltalom alatt álló védjegyükre vonatkozóan a saját országuk nemzeti hivatalánál. A nemzetközi rendszer tehát alapvetően zárt: bejelentés csak a tagállamok területéről tehető, és csak a tagállamok területére igényelhető. A bejelentés benyújtását követően az eljárás két szakaszra tagolódik. Az első szakasz a bejelentés benyújtásától a bejelentés nemzetközi lajstromozásáig tart. A tagállam hivatala a hozzá benyújtott kérelmet - ha az nem szenved olyan hiányosságban, amely miatt továbbítására nem kerülhet sor - továbbítja a WIPO Nemzetközi Irodájához (a továbbiakban: Nemzetközi Iroda); a Nemzetközi Iroda a bejelentés kézhezvételét követően a megjelölést haladéktalanul lajstromozza, vagyis a bejelentést bejegyzi az általa vezetett nemzetközi lajstromba, és azt hivatalos lapjában közzéteszi. Ennek a lajstromozásnak ugyanaz a hatálya, mint a nemzeti úton tett szabályszerű bejelentésnek. A lajstromozás napja, ha a bejelentés két hónapon belül eléri a Nemzetközi Irodát, az a nap, amikor a származási ország hivatala a bejelentést kézhez kapta.

A nemzetközi eljárás második szakaszában azoknak a tagállamoknak a hivatalai, amelyek tekintetében az oltalom kiterjesztését kérték, elvégzik a bejelentés érdemi vizsgálatát. A tagállamok nemzeti hivatalai a bejelentés nemzetközi lajstromba történő bejegyzésének napjától számított tizenkét hónapon belül emelhetnek kifogást a lajstromozással szemben. A kifogást a Nemzetközi Irodán keresztül küldik meg a bejelentőnek. Ez a kifogás a nemzeti eljárás szerinti felhívásnak felel meg: ha a bejelentő nem válaszol, vagy ha a bejelentés a hiánypótlás ellenére sem elégíti ki a feltételeket, a megjelölés oltalmát véglegesen megtagadják, és a nemzetközi lajstromozás a tagállamban hatályát veszti. Ha azonban a tagállam nem jelzi kifogását a nemzetközi lajstromozással szemben, vagy ha a bejelentő hiánypótlása eredményeképp a kifogást visszavonja, a nemzetközi bejelentés alapján a megjelölés ugyanolyan oltalomban részesül, mint a nemzeti lajstromozás alapján.

A nemzetközi úton lajstromozott védjegy olyan nemzeti oltalmak csoportja, amelyek az egyes országok törvényeinek hatálya alá tartoznak. A nemzetközi védjegylajstromot ugyanakkor a Nemzetközi Iroda vezeti.

A Madridi Megállapodást továbbfejlesztette, korszerűsítette a Madridi Jegyzőkönyv, ezzel számos, a Megállapodásban nem részes állam számára módot adva a nemzetközi rendszerhez való csatlakozásra. A Jegyzőkönyv a bejelentők számára több szempontból is előnyös: lehetővé teszi például nemzetközi lajstromozás kérését olyan megjelölésekre is, amelyekre nézve még csak bejelentést nyújtottak be, de oltalmat még nem szereztek; további előny, hogy - meghatározott feltételekkel - a nemzetközi lajstromozás törlése esetén fennmarad a nemzeti bejelentéssé való átalakítás lehetősége; kedvezőbb a bejelentők számára a Jegyzőkönyv szerinti nyelvi rezsim is, amelyben a francia mellett az angol is hivatalos nyelv. A nemzeti hivatalok számára pedig a Jegyzőkönyv fő előnyét az jelenti, hogy az oltalom visszautasítására rendelkezésükre álló határidő tizenkét hónap helyett tizennyolc hónap. Ennek kapcsán külön említést érdemel, hogy Magyarország mind a Megállapodás, mind a Jegyzőkönyv alapján tett bejelentések tekintetében a tizenkét hónapos határidőt alkalmazza.

A Madridi Megállapodás rendkívül népszerű rendszert hozott létre, és a Jegyzőkönyv révén még több állam csatlakozott az együttműködéshez. A rendszernek nemcsak az az előnye, hogy gyors és egyszerű, egy nyelven lefolytatott és a nemzeti oltalmak megszerzéséhez szükséges díjak szempontjából is jelentősen kedvezőbb eljárás keretében teszi lehetővé az oltalomszerzést egyszerre számos állam területére, hanem az is, hogy az oltalom megszerzését követően a Nemzetközi Iroda által vezetett egységes központi lajstromnak köszönhetően könnyebbé, olcsóbbá teszi a védjegy kezelését, az oltalmat érintő változásokkal kapcsolatos nyilatkozatok megtételét.

A madridi rendszerben az 1990-es évek közepe óta évente mintegy 7500-9000 nemzetközi védjegybejelentést tettek hazánkra vonatkozóan. A Madridi Megállapodás, illetve Jegyzőkönyv alapján a magyar bejelentők 2002-ben több mint 300 nemzetközi védjegybejelentés továbbítását kérték a Nemzetközi Irodához. A Magyarország területére kiterjedő, érvényben lévő nemzetközi védjegyek száma az elmúlt években meghaladta a 150 ezret.

A törvény a Madridi Megállapodás, illetve a Jegyzőkönyv alapján tett nemzetközi védjegybejelentésekre vonatkozó rendelkezéseket a Vt. új negyedik részében helyezi el (ld. a törvény 38. §-át).

A madridi rendszerrel kapcsolatos illeszkedési szabályok e szerkezeti elkülönítését indokolja, hogy a védjegyek nemzetközi lajstromozásával kapcsolatos - a Megállapodás, a Jegyzőkönyv, valamint a hozzájuk kapcsolódó Közös Végrehajtási Szabályzat által megállapított - eljárásban mind a bejelentők, mind pedig az MSZH tekintetében a Vt.-ben megállapított nemzeti eljárástól eltérő sajátosságok érvényesülnek. Ezen túlmenően a nemzetközi lajstromozási rendszerben oltalomban részesülő védjegyekre vonatkozó különös szabályoknak a Vt. megfelelő rendelkezéseihez történő illesztése mind a nemzeti, mind a nemzetközi bejelentésekkel kapcsolatos rendelkezések követését, áttekintését megnehezítené.

A madridi rendszerre vonatkozó nemzetközi szabályozás a nemzetközi védjegybejelentésekkel kapcsolatos eljárás tekintetében egyfelől a Nemzetközi Iroda és a bejelentő közötti, másfelől a Nemzetközi Iroda és a tagállamok nemzeti hivatalai közötti kapcsolat tekintetében tartalmaz rendelkezéseket. A madridi rendszerre vonatkozó illeszkedési szabályoknak nem célja a nemzetközi szabályozásban megtalálható rendelkezéseknek a Vt.-ben történő megismétlése; a törvény ebből következően a nemzetközi szabályozással nem érintett kérdéseknek a nemzeti jogalkotás útján történő rendezésére szorítkozik.

Magyarország a madridi rendszernek mind a Madridi Megállapodás, mind a Jegyzőkönyv szerint tagja. Erre tekintettel az illeszkedési szabályokat tartalmazó új negyedik rész elkülöníti a Megállapodás, illetve a Jegyzőkönyv alapján tett bejelentésekre irányadó szabályokat, oly módon, hogy a Megállapodás alapján tett bejelentésekre megállapított szabályokhoz képest különös rendelkezéseket a Jegyzőkönyv alapján tett bejelentésekre vonatkozóan külön rögzíti. A Megállapodás alapján tett bejelentések kapcsán a törvény szintén külön szabályozza egyfelől a magyar bejelentők által az MSZH útján tett bejelentésekre vonatkozó rendelkezéseket, másfelől pedig a más tagországok bejelentői által tett, Magyarországot megjelölő bejelentésekre irányadó szabályokat. Ennek oka az, hogy a magyar vonatkozású nemzetközi bejelentések e két fő csoportja tekintetében az MSZH szerepe alapvetően eltérő: míg az előbbi körben ún. származási és továbbító hivatalként, az utóbbi körben érdemi elbíráló hatóságként jár el. Ezen túlmenően a bejelentői oldal szempontjából is lényeges eltérés, hogy míg az előbbi körben az MSZH a belföldön honos bejelentőkkel, az utóbbi körben - a Nemzetközi Iroda, illetve belföldi képviselő közvetítésével - külföldi bejelentőkkel áll kapcsolatban.

7. Az Európai Unióban a közösségi védjegyrendszerhez (ld. az 5. pontot) hasonlóan közösségi oltalmi rendszer működik a mezőgazdasági termékek és az élelmiszerek földrajzi jelzéseinek és eredetmegjelöléseinek oltalmára.

A közösségi rendszer abból indul ki, hogy a nemzeti szinten létrehozott földrajzi árujelző-oltalmi rendszerek sikeres eszköznek bizonyultak ahhoz, hogy a megfelelő védelem biztosításával elősegítsék - a termelők számára is megtérülő módon - a fogyasztók számára megbízható minőségű, származású termékek piacra jutását; mindazonáltal a nemzeti oltalmi rendszerek jelentős különbségeket mutatnak, ezért a termelők az egyes tagállamokban eltérő szintű oltalomban részesülnek, illetve különböző versenyfeltételekkel léphetnek piacra. Az egységes belső piac működésének elősegítése tehát azt indokolja, hogy a termelők egy egységes elvek alapján működő közösségi rendszeren belül, valamennyi uniós tagállamra kiterjedően részesülhessenek földrajzi árujelző-oltalomban.

A közösségi rendszer a mezőgazdasági termékek és az élelmiszerek földrajzi jelzéseinek és eredetmegjelöléseinek oltalmáról szóló 2081/92/EGK tanácsi rendelet alapján jött létre. A Tanács rendeletét a Bizottság végrehajtási típusú rendelete egészíti ki (2037/93/EGK rendelet). A 2081/92/EGK tanácsi rendelethez kapcsolódik a 1107/96/EGK bizottsági rendelet is, amely a tanácsi rendelet 17. Cikkének megfelelő eljárás alapján nyilvántartásba vett földrajzi árujelzők listáját tartalmazza.

A közösségi földrajzi árujelző-oltalmi rendszert a Bizottság 6. számú, mezőgazdaságért felelős főigazgatósága működteti.

Ez az oltalmi rendszer ugyanazokat az előnyöket biztosítja, mint a többi közösségi rendszer: lehetőséget ad az oltalom megszerzésére egyetlen bejelentés alapján, egységes eljárásban az Európai Unió tagállamainak területére, és a megadott oltalom sem bomlik szét tagállami szintű jogokra, hanem szupranacionális jelleggel érvényesül.

A többi közösségi oltalmi rendszerhez képest lényeges eljárási sajátossága ennek a rendszernek, hogy a közösségi bejelentések érdemi vizsgálatát elsősorban azoknak a tagállamoknak a hatóságai végzik el, amelyeknek a területén az eredetmegjelölésben szereplő földrajzi terület található. A bejelentés érdemi vizsgálata tehát lényegében nem központi úton, hanem a tagállamokon keresztül történik.

A mezőgazdasági termékek és az élelmiszerek földrajzi árujelzőinek lajstromozására irányuló - az adott ország területén található földrajzi helyre vonatkozó - bejelentést a tagállami hatóságok a bejelentés érdemi vizsgálata alapján vagy elutasítják, vagy továbbítják azt a Bizottsághoz. A rendelet lehetővé teszi a tagállamok számára, hogy a Bizottsághoz továbbított bejelentésekre területükön ideiglenes oltalmat biztosítsanak.

A hozzá továbbított bejelentést a Bizottság csak abból a szempontból vizsgálja, hogy a termékleírás kielégíti-e a rendeletben előírt követelményeket. Ha a Bizottság a termékleírást megfelelőnek találja, az Európai Unió Hivatalos Lapjában közzéteszi a bejelentést.

Ezt követően a tagállamok illetékes hatóságai, illetve rajtuk keresztül az érdekeltek a rendeletben meghatározott okokra hivatkozva kifogásolhatják a kérelem szerinti név lajstromozását. Az eljárásnak ebben a szakaszában azonban csak olyan névvel kapcsolatban tehető kifogás, amely valamely más tagállam területére vonatkozó árujelző oltalmára irányul.

Ha az előírt határidőn belül - azaz a közzétételtől számított hat hónapon belül - nem érkezik kifogás, a Bizottság a bejelentést lajstromozza. Kifogás esetén a Bizottság a rendelet 7. Cikkének (6) bekezdése szerint jár el: ha a kifogás elfogadható, felhívja az érintett tagállamokat, hogy három hónapon belül állapodjanak meg. Ha nem születik megállapodás, a Bizottság a tagállamok képviselőiből álló szakértői bizottság döntése alapján jár el.

A közösségi rendelet alapján mód van a termékleírás módosítására - mind a lajstromozási eljárás során, mind az oltalom fennállása alatt -, különösen a tudományos-műszaki fejlődés újabb eredményei alapján, illetve a földrajzi terület megváltoztatása esetén. A rendelet szerint a módosításra ugyanaz az eljárás vonatkozik, mint a bejelentésre.

Közösségi oltalmat - a rendelet legutóbbi módosításáig - csak olyan megjelölésre lehetett kérni, amely valamely tagállam területén található földrajzi terület, táj, illetve helység megjelölésére vonatkozik. Magyar bejelentők - a közösségi védjegy- és a közösségi mintaoltalmi rendszertől eltérően - tehát a legutóbbi időkig nem vehették igénybe ezt a közösségi rendszert.

A közösségi földrajzi árujelző-oltalmi rendszernek a nemzeti szabályokhoz való viszonya a közösségi védjegy- és mintaoltalmi rendszerhez hasonlóan alakul: a közösségi oltalom egységes hatálya, a közösségi rendeletben való szabályozás, a közösségi rendszer autonóm, a nemzeti oltalmi rendszerektől elkülönülő jellege viszonylag kis számú nemzeti szabályt tesz szükségessé.

A törvény a mezőgazdasági termékek és az élelmiszerek földrajzi árujelzőinek közösségi oltalmára vonatkozó rendelkezéseket egységesen, a Vt. XVI. és XVII. fejezeteit követő új XVII/A. fejezetben helyezi el (ld. a törvény 48. §-át).

8. Az eredetmegjelölések oltalmáról és nemzetközi lajstromozásáról szóló Lisszaboni Megállapodás - a WIPO által a más oltalmi formákra létrehozott és működtetett együttműködésekhez hasonlóan - egyetlen bejelentés benyújtásával lehetővé teszi az oltalom igénylését a Megállapodásban részes államok egy részének vagy összességének a területére. A nemzetközi eljárás a többi együttműködéshez hasonló módon két szakaszra tagolódik. Az első szakasz a bejelentés benyújtásától a bejelentés nemzetközi lajstromozásáig tart.

Nemzetközi bejelentést a Megállapodás 5. Cikkének (1) bekezdése értelmében bármely természetes vagy jogi személy tehet, aki, illetve amely a nemzeti jogszabályok alapján az adott eredetmegjelölés használatára jogosult; a bejelentés megtételére jogosultak köre tehát nem korlátozódik a részes államok állampolgárainak körére. A bejelentést annak az országnak az illetékes hatóságánál („származási ország hivatala”) kell benyújtani, amelynek a területén az a földrajzi terület, táj, illetve helység található, amelynek az eredetmegjelölés a jellemzőit köszönheti.

A nemzetközi bejelentést angol, francia vagy spanyol nyelven lehet benyújtani [ld. a Lisszaboni Megállapodás Végrehajtási Szabályzata 3. szabályának (1) bekezdését]. A nemzetközi bejelentésnek a Megállapodásban és a Megállapodáshoz kapcsolódó Végrehajtási Szabályzatban meghatározott alaki feltételeknek kell megfelelnie; a bejelentést a WIPO formanyomtatványának kitöltésével kell elkészíteni.

A Nemzetközi Iroda a kézhez kapott nemzetközi bejelentés tekintetében a Végrehajtási Szabályzat 6. szabálya alapján jár el. Elvégzi az alaki vizsgálatot, és - ha a bejelentés nem felel meg a feltételeknek - felhívja a származási ország hivatalát, hogy három hónapon belül pótolja a hiányosságokat. Ennek elmulasztása esetén a nemzetközi bejelentést elutasítja. Ha a bejelentés kielégíti az előírt alaki követelményeket, a Nemzetközi Iroda lajstromába bejegyzi a hozzá továbbított eredetmegjelölést, azaz a Megállapodás terminológiája szerint: lajstromozza a megjelölést. A lajstromozásról a Nemzetközi Iroda értesíti a származási ország és a többi érintett ország illetékes hivatalát, és hivatalos lapjában hatósági tájékoztatást közöl. A lajstromozás napja az a nap lesz, amelyen a Nemzetközi Iroda a bejelentést kézhez vette, feltéve, hogy az kielégíti a Végrehajtási Szabályzat 8. szabályának (1) bekezdésében meghatározott összes alaki kelléket. Egyéb esetekben a lajstromozás napja az a nap, amikor az utolsó szükséges kellék beérkezik a Nemzetközi Irodához.

A nemzetközi lajstromozásnak ugyanaz a hatálya, mint a nemzeti úton tett szabályszerű bejelentésnek. A nemzetközi eljárás második szakasza a nemzetközi lajstromozás napjától kezdődik: ekkor indul meg a nemzeti hivatal előtt az eljárás, amelynek során a hivatal elvégzi a bejelentés érdemi vizsgálatát. A tagállamok nemzeti hivatalai a lajstromozásról szóló értesítés átvételétől számított egy éven belül emelhetnek kifogást a lajstromozással szemben. A kifogást a Nemzetközi Irodán keresztül küldik meg a bejelentőnek. Ez a kifogás a nemzeti eljárás szerinti felhívásnak felel meg: ha a bejelentő nem válaszol, vagy ha a bejelentés a nyilatkozat ellenére sem elégíti ki a feltételeket, a bejelentést véglegesen elutasítják, és a lajstromozás a tagállamban hatályát veszti. Ha azonban a tagállam nem jelzi kifogását a lajstromozással szemben, vagy ha a bejelentő hiánypótlása eredményeképp a kifogást visszavonja, a nemzetközi lajstromozással a megjelölésre a lajstromozás napjától ugyanolyan oltalom keletkezik, mint a nemzeti lajstromozás alapján. A Lisszaboni Megállapodás tehát alapvetően az oltalom keletkezését preferálja, hiszen a nemzeti eljárásokkal ellentétben nem szükséges egy kedvező döntés meghozatala az oltalom keletkezéséhez, hanem az a nemzeti hatóság reakciója hiányában, az elutasításra nyitva álló idő elteltével automatikusan bekövetkezik.

A nemzetközi úton lajstromozott eredetmegjelölés olyan nemzeti oltalmak csoportja, amelyek az egyes országok törvényeinek hatálya alá tartoznak. A nemzetközi lajstromot ugyanakkor a Nemzetközi Iroda vezeti.

A Megállapodás által létrehozott nemzetközi rendszer ugyanazokat az előnyöket nyújtja, mint a Madridi Megállapodás szerinti rendszer: gyors, egyszerű és olcsó eljárás alapján teszi lehetővé az oltalom megszerzését egyszerre több részes államban.

A lisszaboni rendszerben az 1990-es évek közepe óta évente csupán néhány (1-2) nemzetközi bejelentést tettek hazánkra vonatkozóan. A Magyarország területére kiterjedő, érvényben lévő nemzetközi eredetmegjelölések száma összesen 773.

A törvény az eredetmegjelölések nemzetközi lajstromozására vonatkozó rendelkezéseket a Vt. új XVII/B. fejezetében helyezi el (ld. a törvény 48. §-át).

III.

1. A magyar szerzői jog az 1990-es évek közepétől fokozatosan igazodott az Európai Közösség - szintén alakuló, fejlődő - szerzői jogi szabályozásához. Az egyes iparjogvédelmi és szerzői jogi jogszabályok módosításáról szóló 1994. évi VII. törvény már jelentős jogharmonizációt valósított meg a szerzői jogról szóló 1969. évi III. törvény kiigazításával: újraszabályozta a szerzői joggal szomszédos jogok védelmét, felemelte a védelmi időt, bevezette a bérbeadás és a haszonkölcsönbe adás jogát. A jelenleg hatályos Szjt. 1999. évi megalkotásának egyik fő célja és vezérlő elve az volt, hogy a hazai szabályozás az Európai Közösség szerzői jogi irányelveiben foglaltakkal a lehető legnagyobb mértékben összeegyeztethető legyen. Az Szjt. e célkitűzést lényegében megvalósította.

A jogharmonizációs programnak megfelelően két nagyobb kérdéskörben maradt későbbre a közösségi irányelvekkel való teljes összhang megteremtése: az adatbázisok tárgykörében és a védelmi idő felemelésével összefüggő - csak a Közösség egységes piacán alkalmazható - átmeneti rendelkezéseket illetően. Az adatbázisok kapcsán elhalasztott jogharmonizációt az Szjt.-nek a 2001. évi LXXVII. törvénnyel történt módosítása hajtotta végre, összhangban az Európai Unióhoz való csatlakozásról folyó tárgyalásokon magyar részről vállaltakkal.

E jogfejlődés eredményeképpen az Szjt. jelenleg is a következő európai közösségi irányelvekkel nagymértékben összhangban álló szabályozást tartalmaz:

- a Tanács 91/250/EGK irányelve a számítógépi programok jogi védelméről (a továbbiakban: szoftver-irányelv);

- a Tanács 92/100/EGK irányelve a bérleti jogról és a haszonkölcsönzési jogról, valamint a szellemi tulajdon területén a szerzői joghoz kapcsolódó egyes jogokról;

- a Tanács 93/83/EGK irányelve a műholdas műsorsugárzásra és a vezeték útján történő továbbközvetítésre alkalmazandó szerzői jogra és a szerzői joghoz kapcsolódó jogokra vonatkozó egyes szabályok összehangolásáról (a továbbiakban: műhold-irányelv);

- a Tanács 93/98/EGK irányelve a szerzői jog és egyes kapcsolódó jogok védelmi idejének összehangolásáról (a továbbiakban: a védelmi időről szóló irányelv);

- az Európai Parlament és a Tanács 96/9/EK irányelve az adatbázisok jogi védelméről (a továbbiakban: adatbázis-irányelv).

2. Időközben, az Szjt. megalkotása óta az Európai Unióban két új szerzői jogi irányelvet is elfogadtak:

- az Európai Parlament és a Tanács 2001/29/EK irányelvét az információs társadalomban érvényesülő szerzői és kapcsolódó jogok egyes kérdésekben történő összehangolásáról (a továbbiakban: INFOSOC-irányelv); valamint

- az Európai Parlament és a Tanács 2001/84/EK irányelvét az eredeti képzőművészeti alkotás szerzőjének javára szóló követő jogról (a továbbiakban: követő jogi irányelv).

A követő jogi irányelv végrehajtása nem tárgya ennek a törvénynek, mivel az irányelv átültetésére a tagállamok számára előírt határidő 2006. január 1-je, és ennek megfelelően a jogharmonizációs program e kérdéskörben 2004. II. félévére irányozta elő az Szjt. módosítását.

Az INFOSOC-irányelv az információs társadalom viszonyaira figyelemmel hangolja össze a tagállamok jogszabályait a szerzői joggal és egyes kapcsolódó jogokkal összefüggő alapvető kérdésekben. Az irányelv megalkotása egyben azt is célozta, hogy lehetővé tegye az Európai Közösség, illetve a tagállamok számára a WIPO Szerzői Jogi Szerződésének ratifikálását [hazánk e nemzetközi szerződést - angol elnevezéssel és rövidítéssel: WIPO Copyright Treaty, WCT - az 57/1998. (IX. 29.) OGY határozattal erősítette meg; a továbbiakban: WCT]. Az INFOSOC-irányelv szabályozza a szerzők és egyes kapcsolódó jogok jogosultjainak a többszörözéshez, a nyilvánossághoz való közvetítéshez (ezen belül különösképpen a nyilvánosság számára történő hozzáférhetővé tételhez) és a terjesztéshez fűződő jogait. Meghatározza továbbá az említett jogok tekintetében megengedhető kivételeket és korlátozásokat, illetve az egyetlen kötelező esetét e kivételeknek. A megengedhető kivételek és korlátozások viszonylag bő felsorolásának mindazonáltal számottevő harmonizációs hatása van, hiszen a tagállamok a számukra nyitva hagyott szabályozási opciókkal csak az irányelvben részletesen megszabott feltételek teljesítése esetén élhetnek. Az irányelv - követve a WCT ez irányú előírásait - rendelkezik az ún. műszaki intézkedések és a jogkezelési adatok védelméről is. Újszerű megoldásként ezenkívül kísérletet tesz a szerzői jog és a kapcsolódó jogok védelmére szolgáló hatásos műszaki intézkedések és az ún. szabad felhasználási esetek (vagyis az említett jogok alól engedett kivételek) viszonyának összehangolására.

Az INFOSOC-irányelv tervezete ismert volt az Szjt. előkészítése idején is, és azt a lehetséges mértékig már akkor figyelembe lehetett venni. Emellett az INFOSOC-irányelv jórészt a WCT-vel való összhang megteremtését célozza, az Szjt. pedig eleve a WCT-nek való megfelelés igényével született meg. Mindezekre tekintettel az INFOSOC-irányelv átültetése nem igényli szerzői jogunk átfogó reformját, csupán kisebb terjedelmű módosításokat tesz szükségessé. A törvénynek az Szjt.-re vonatkozó fejezete főként e módosításokat tartalmazza.

3. Az Szjt.-módosításnak elsődleges, de nem kizárólagos célja az INFOSOC-irányelv végrehajtása. A jogharmonizációs program is megjelöl a 2003. I. félévi Szjt.-módosítás kapcsán elvégzendő további feladatokat: az EK-Szerződés 28. és 29. Cikke tekintetében a jogkimerülés szabályozásának kiigazítását; a műhold-irányelv egyes cikkeinek átültetését; az adatbázis-irányelv 11. Cikkéhez való igazodást.

A programban felsoroltakon kívül is természetesen el kellett végezni azokat a változtatásokat, amelyek szükségesek ahhoz, hogy a magyar szerzői jogi kódex egészében, hiánytalanul és kétségtelenül megfeleljen az Európai Unióhoz való csatlakozásunk napján az európai közösségi jog valamennyi irányadó normájának. A közösségi joghoz való igazodás a szerzői jogi irányelvek mellett igényelte egyéb elvek, normák, joggyakorlati tételek figyelembevételét, különösen az áruk szabad mozgása, a határokon átnyúló szolgáltatás szabadsága, az egyes diszkrimináció-tilalmak és a versenyjog szempontjából.

Mérlegelni kellett továbbá azt is, hogy egyes nemzetközi szerzői jogi egyezmények (a Berni Uniós Egyezmény, a TRIPS-egyezmény, a WCT) a közösségi jog részévé is váltak. Ezzel összefüggésben a következőket szükséges hangsúlyozni: a TRIPS-egyezmény a közösségi jog részévé vált, hiszen ezt az egyezményt (is) megerősítette az Európai Közösség részéről a Tanács 94/800/EK határozata. A TRIPS-egyezmény 9. Cikkének (1) bekezdése pedig előírja a szerződő felek számára az 1975. évi 4. törvényerejű rendelettel kihirdetett Berni Uniós Egyezmény (a továbbiakban: BUE) 1-21. Cikkeivel való összhang megteremtését és fenntartását (a BUE 6bis cikkére nem vonatkozik e szabály). Emellett az Európai Közösség hamarosan ratifikálja a - hazánk által már korábban megerősített - WCT-t. A WCT szintén előírja a BUE 1-21. Cikkeinek való megfelelést. Mindebből kitűnik: a TRIPS-egyezmény és a BUE követelményei a közösségi jogrend részét képezik; megsértésük a közösségi jog sérelmét is jelentené; mindez a közeli jövőben a WCT-re is vonatkozni fog.

Mindezekre tekintettel a törvény - annak érdekében, hogy az Szjt. az Európai Unióhoz való csatlakozás idejére teljes összhangba kerüljön a közösségi joggal - az INFOSOC-irányelv miatt szükséges változtatásokon túlmenően módosításokat tartalmaz a szoftver-, a műhold- és az adatbázis-irányelvvel, valamint a védelmi időről szóló irányelvvel való harmonizáció céljából, továbbá a jogkimerülés tárgyában és az egységes piac egyéb követelményeinek való megfelelés jegyében. Egyfelől a felsoroltakból adódóan, másfelől a közösségi jog részévé is vált - az előzőekben említett - nemzetközi egyezményekhez való igazodás érdekében a törvény változásokat eredményez a közös jogkezelés terén. E módosítások eredményeképpen egyes jogosultságok esetében a kötelező közös jogkezelést kiterjesztett hatályú jogkezelés váltja fel, ami módot ad arra, hogy egyes szerzők, illetve más jogosultak választhassák a közös jogkezelésből való kimaradás, az egyéni jogérvényesítés lehetőségét is. E törvényi változások a szerzők és más jogosultak számára inkább előnyösek, mintsem hátrányosak volnának. Olyan konstrukcióra való áttérésről van csupán szó, amely Európa más részein bevált, működőképesnek bizonyult, sőt, a külföldi tapasztalatok szerint nagyobb hatékonyságot ígér.

4. Az Szjt. alkalmazásával kapcsolatos első joggyakorlati tapasztalatok alapján is megfogalmazódtak - főként az érintett szakmai és érdekképviseleti, illetve közös jogkezelő szervezetek részéről - módosítási igények. A törvény előkészítése jó alkalmat kínált e módosítási igények megvitatására, értékelésére és figyelembevételére.

IV.

1. A 2002. január 1-jén hatályba lépett új formatervezési mintaoltalmi törvényünk megalkotásának elsődleges célja az volt, hogy a magyar mintaoltalmi rendszert - az ipari minták oltalmáról szóló 1978. évi 28. törvényerejű rendelet és a hozzá kapcsolódó 1/1979. (III. 24.) IM rendelet szabályainak felváltásával - új, a közösségi, valamint a nemzetközi szabályozási feltételeknek is megfelelő törvényi alapokra fektesse. A szellemi tulajdon védelmének hazai szabályozását érintő, 1991-ben megindult kodifikációs folyamat nyomán sorra születtek az iparjogvédelem egyes formáit újraszabályozó törvények, az ipari mintaoltalom (az Fmtv. terminológiájában: formatervezési mintaoltalom) maradt az egyetlen oltalmi forma, amelyről nem rendelkezett átfogóan korszerűsített új törvény. Az Fmtv. - a magyar mintaoltalmi jogot a közösségi jogi szabályozáshoz igazítva - a formatervezési minták oltalmáról szóló 98/71/EK európai parlamenti és tanácsi irányelvvel (a továbbiakban: 98/71/EK irányelv) teljes mértékben összeegyeztethető szabályozást tartalmaz, és rendelkezései az ipari minták nemzetközi lajstromozásáról szóló Hágai Megállapodás 1999. július 2-án Genfben felülvizsgált, még nem hatályos szövegéhez is jól illeszkednek.

A magyar mintaoltalmi szabályozás mindazonáltal további korszerűsítésre szorul, egyfelől a közösségi formatervezési mintaoltalmi rendszerbe történő beilleszkedés, másfelől az ipari minták nemzetközi letétbe helyezéséről szóló Hágai Megállapodás új, genfi szövegének megerősítése kapcsán felmerülő további jogalkotási feladatok elvégzése érdekében. A törvény az Európai Unióhoz való csatlakozás jogi előfeltételeit e területen az Fmtv.-nek a közösségi formatervezési mintáról szóló 6/2002/EK tanácsi rendelettel (a továbbiakban: 6/2002/EK rendelet) és a 98/71/EK irányelvvel való összehangolása révén teremti meg. A 6/2002/EK rendelethez kapcsolódó illeszkedési szabályok az egymás mellett létező nemzeti és közösségi mintaoltalmi rendszer közötti kapcsolat megteremtését célozzák. A 98/71/EK irányelvvel összefüggésben pedig azokat a jogharmonizációs feladatokat kell teljesíteni, amelyeknek az Fmtv. mindeddig nem tett eleget.

Az ipari minták nemzetközi letétbe helyezéséről szóló, 1925-ben létrejött Hágai Megállapodás 1934. június 2-án Londonban és 1960. november 28-án Hágában felülvizsgált szövegét, valamint az 1967. július 14-i stockholmi kiegészítő szöveget Magyarországon az 1984. évi 29. törvényerejű rendelet hirdette ki. Elmaradt azonban mind a szükséges nemzeti illeszkedési szabályok megalkotása, mind pedig a Megállapodáshoz kapcsolt Végrehajtási Szabályzat kihirdetése. A Megállapodás felülvizsgálatára 1999-ben került sor, az új, felülvizsgált szöveg azonban még nem lépett hatályba. Magyarország a Megállapodás genfi szövegét a 2141/1999. (VI. 23.) Korm. határozatban adott felhatalmazás alapján 1999-ben írta alá.

A törvény a Hágai Megállapodással belső jogi kapcsolatot teremtő rendelkezéseket a korszerűbb és áttekinthetőbb genfi szövegre nézve alkotja meg; e szabályokat az azonos alapokon nyugvó hágai szöveg szerinti eljárásra megfelelően kell alkalmazni. A törvény a Hágai Megállapodással összefüggésben az MSZH útján benyújtott nemzetközi ipari mintaoltalmi bejelentésekre, valamint a Nemzetközi Iroda által lajstromozott, a Magyar Köztársaságot megjelölő nemzetközi ipari mintaoltalmi bejelentésekre vonatkozó szabályokat is beilleszti az Fmtv.-be.

2. A közösségi mintaoltalmi rendszert megteremtő 6/2002/EK rendelet 2002. január 1-jén lépett hatályba. A 6/2002/EK rendeletet az annak végrehajtását szabályozó 2245/2002/EK bizottsági rendelet, valamint a díjakat tartalmazó 2246/2002/EK bizottsági rendelet egészítette ki.

A közösségi mintaoltalmi rendszer - a védjegyek és a földrajzi árujelzők közösségi oltalmi rendszeréhez hasonlóan - a Közösség egész területére kiterjedő egységes oltalmat biztosít, azaz egyetlen bejelentés alapján, egyetlen, egységes eljárásban lehet olyan mintaoltalmat szerezni, amely megadását követően a Közösség egész területén azonos hatállyal rendelkezik. A közösségi mintaoltalom bevezetése lehetővé teszi, hogy a formatervezett termékek egységes elvek és egyforma versenyfeltételek mellett juthassanak az egységes belső piacra. A közösségi mintaoltalmi rendszer egyszerű, csupán néhány alakisághoz kötött eljárása ösztönözheti a formatervezési alkotókedvet, és növelheti a formatervezésbe fektetett ráfordításokat.

A 6/2002/EK rendelet alapvető jellemzője, hogy különbséget tesz lajstromozott, valamint - a magyar mintaoltalmi jogban eddig ismeretlen - lajstromozás nélkül oltalomban részesülő közösségi minta között. A közösségi mintaoltalom utóbbi formája külön eljárás lefolytatása nélkül biztosít valamennyi tagállamra kiterjedő hatályú, a lajstromozott közösségi mintaoltalomnál jóval rövidebb időtartamú jogi védelmet. A lajstromozás nélkül oltalomban részesülő formatervezési mintáknak - a lajstromozott közösségi mintákkal megegyező módon - meg kell felelniük a 6/2002/EK rendelet 5. Cikkében foglalt újdonság és 6. Cikkében található egyéni jelleg követelményének, ám a közösségi mintaoltalom lajstromozás nélküli formája esetén a minta jogosultja csak akkor léphet fel a minta engedély nélküli hasznosításának minősülő cselekmények ellen, ha azok a minta utánzásával valósultak meg.

A közösségi mintaoltalmi rendszer működtetéséért - a közösségi védjegyrendszerrel megegyező módon - az OHIM (ld. a II. 5. pontot) felelős. Az OHIM 2003 januárjától áll készen közösségi mintaoltalmi bejelentések fogadására, ám a lajstromozás nélkül oltalomban részesülő közösségi minták elvileg a 6/2002/EK rendelet hatálybalépésének napjától léteznek.

Hazánk Európai Unióhoz való csatlakozását követően a közösségi mintaoltalmak vonatkozásában a közösségi védjegyekkel megegyező helyzet fog előállni, amennyiben a csatlakozás napját követően tett mintaoltalmi bejelentések Magyarország területére is irányuló mintaoltalmi igényt fognak megtestesíteni, illetve a megadott mintaoltalmak hazánk területére is kiterjedő oltalmat fognak biztosítani. Emellett a csatlakozási tárgyalások szerinti megállapodásnak megfelelően a csatlakozás napjától a csatlakozás előtt lajstromozott, illetve lajstromozásra bejelentett és lajstromozás nélkül oltalomban részesülő közösségi minták oltalma is kiterjed Magyarország területére. Ennek feltételeit és különös szabályait a 6/2002/EK rendeletnek a csatlakozási okmánnyal megállapított 110a. Cikke határozza meg.

A közösségi mintaoltalmi rendszer - egységes hatályának, illetve annak köszönhetően, hogy szabályozására tanácsi rendeletben került sor - nem igényli az Fmtv. kiterjedt módosítását. Mivel a 6/2002/EK rendelet számos kérdésben a 40/94/EK rendelettel analóg szabályozást tartalmaz, az Fmtv.-be beiktatásra kerülő illeszkedési szabályok a Vt.-nek a közösségi védjegyoltalmi rendszerhez való közelítését szolgáló hasonló szabályaival mutatnak rokonságot. A törvény a formatervezési minták közösségi oltalmával kapcsolatos szabályokat a VIII/A. fejezettel illeszti az Fmtv.-be (ld. a törvény 101. §-át).

3. Az ipari minták nemzetközi letétbe helyezéséről szóló Hágai Megállapodás 1925. november 6-án, Hágában jött létre. A Megállapodás felülvizsgálatára - megalkotása óta - több ízben is sor került; ezek eredményeképpen született meg a jelenleg is hatályos, 1934. június 2-án Londonban, valamint 1960. november 28-án Hágában felülvizsgált szöveg (a továbbiakban: londoni, illetve hágai szöveg), továbbá az 1967. július 14-én aláírt stockholmi kiegészítő szöveg. A Megállapodásnak jelenleg harmincegy állam részese, amelyek közül egyes államok csak a londoni, mások csak a hágai, megint mások pedig mindkét szöveg szerint csatlakoztak. Hazánk a Megállapodásnak 1984-ben vált részesévé; Magyarország vonatkozásában a Megállapodást kihirdető 1984. évi 29. törvényerejű rendelet alapján a londoni és a hágai szöveg, valamint a stockholmi kiegészítő szöveg egyaránt hatályos. Az MSZH-nál benyújtott nemzetközi ipari mintaoltalmi bejelentések száma 2002-ben 1074 volt, amelyek 3916 mintát tartalmaztak. Az év folyamán 984 nemzetközi bejelentés alapján keletkezett Magyarországra is kiterjedő oltalom, e bejelentésekbe 3588 mintát foglaltak.

A Hágai Megállapodás továbbfejlesztésének szándékával a WIPO 1990-ben szakértői bizottságot állított fel, amelynek fő feladata a hatályos szövegek felülvizsgálata és egy új, korszerűbb szövegtervezet kidolgozása volt. Az új szövegtervezet létrehozásának két célkitűzése volt: egyfelől a Megállapodás földrajzi hatályának új tagállamok csatlakozásán keresztül történő kiterjesztése, másfelől az ipari minták nemzetközi oltalmi rendszerének tökéletesítése annak érdekében, hogy az egy nyelven zajló, viszonylag olcsó és gyors eljárás keretében biztosított, több államra kiterjedő oltalomszerzés minél hatékonyabban szolgálja a bejelentők érdekeit. E felülvizsgálati folyamat eredményeképpen jött létre a Hágai Megállapodás 1999. július 2-án Genfben felülvizsgált új szövege (a továbbiakban: genfi szöveg), amelyet Magyarország a 2141/1999. (VI. 23.) Korm. határozatban adott felhatalmazás alapján 1999-ben írt alá.

A Megállapodás előnye, hogy egyetlen nyelven - a bejelentő választása szerint - vagy szerződő államának nemzeti hivatalán keresztül, vagy a Nemzetközi Irodánál benyújtott egyetlen bejelentéssel a Megállapodásban részes több - a bejelentő által megjelölt - államban, vagy akár az összes államban egyidejűleg igényelhető oltalom valamely ipari mintára. A Megállapodás nem teremtette meg az ipari minták bejelentésének és oltalomban részesítésének egységes, valamennyi államra kiterjedő feltételeit, azaz az egyes szövegek csak az eljárás nemzetközi szakaszával kapcsolatban felmerült kérdéseket rendezik.

A Megállapodás egyes szövegeiben az ipari minták nemzetközi letétbe helyezésével kapcsolatos eljárás egyre inkább sokrétűvé, és az ipari mintáknak a modern piacgazdaságban betöltött szerepéhez egyre inkább alkalmazkodóvá vált. A Megállapodás 1925. évi eredeti szövegét a londoni szöveg helyezte hatályon kívül azon államok vonatkozásában, amelyek ez utóbbi szöveghez csatlakoztak. Mivel a Megállapodásban részes államok a későbbiekben a londoni, illetve a felülvizsgált hágai, vagy mindkét szöveghez csatlakoztak, az 1925. évi szöveget már egyik állam vonatkozásában sem alkalmazzák. Napjainkban tehát a londoni és a hágai szöveg hatályos; a genfi szöveg hatálybalépésével a Megállapodás rendszere várhatóan egységesebbé és a szerződő államok számára jobban követhetővé válik. Az Fmtv.-be a törvény 101. §-ával beiktatott illeszkedési szabályok is ehhez a szöveghez készültek, biztosítva a magyar jognak a korszerűbb genfi és - e szabályok megfelelő alkalmazásával - a korábbi hágai szöveggel való összhangját. Meg kell jegyezni, hogy a Megállapodás alkalmazásának egyszerűsítése érdekében a WIPO-ban jelenleg is folynak a londoni és a hágai szöveghez, illetve a genfi szöveghez kapcsolódó két Végrehajtási Szabályzatot felváltó Közös Végrehajtási Szabályzat megalkotásának munkálatai; e Szabályzat elfogadására várhatóan 2003 szeptemberében kerül sor, hatálybalépésének időpontja pedig - a WIPO várakozásai szerint - a genfi szöveg hatálybalépéséhez igazodik.

A Megállapodás fent említett három szövegéhez kapcsolódó egységes Közös Végrehajtási Szabályzat megalkotásával a WIPO-nak két célkitűzése van: egyfelől a genfi szöveg hatálybalépéséhez szükséges teljes jogi háttér biztosítása, másfelől a Megállapodás alkalmazását egyszerűsítő, a bejelentők számára is kedvezőbb, könnyebben áttekinthető rendelkezések bevezetése. A Közös Végrehajtási Szabályzat alapjául a genfi szöveghez tartozó Végrehajtási Szabályzat szolgál, ennek szerkezetét követve került sor a londoni és a hágai szöveghez kapcsolt jelenleg hatályos, egységes Végrehajtási Szabályzat vonatkozó szabályainak beültetésére, továbbá a Közös Végrehajtási Szabályzat készítői - a megfelelő eltérésekkel - figyelemmel voltak a védjegyek nemzetközi lajstromozásáról szóló Madridi Megállapodáshoz és Jegyzőkönyvhöz kapcsolt Közös Végrehajtási Szabályzat rendelkezéseire is. Fontos megjegyezni, hogy a londoni szövegre vonatkozó szabályok külön fejezetbe kerültek, mivel e szöveg alapvető jellemzőit tekintve lényegesen eltér a hágai és a genfi szövegtől.

A Megállapodáshoz kapcsolt Közös Végrehajtási Szabályzat olyan kérdésekről tartalmaz előírásokat, amelyekkel kapcsolatban a Megállapodás londoni, hágai vagy genfi szövege kifejezetten e Szabályzatra utal, vagy kifejezetten előírja, hogy azokról e Szabályzatnak kell rendelkeznie, továbbá tartalmazza a Megállapodás végrehajtásával kapcsolatos szabályokat. Az Fmtv. nemzetközi ipari mintaoltalmi bejelentésekre vonatkozó új rendelkezéseinek kialakítása a Közös Végrehajtási Szabályzat tervezetének figyelembevételével történt.

A genfi szöveg szerint az a személy, aki valamely szerződő államnak vagy olyan kormányközi szervezet államának állampolgára, amely szerződő fél, vagy aki, illetve amely e szerződő felek területén lakóhellyel vagy valóságos és működő ipari vagy kereskedelmi telephellyel rendelkezik, jogosult nemzetközi ipari mintaoltalmi bejelentés benyújtására. A Megállapodás genfi szövege - a hágai szöveghez hasonlóan - a közvetlen, azaz a Nemzetközi Irodához történő, és a közvetett, a bejelentő szerződő államának hivatalán keresztül történő bejelentést egyaránt lehetővé teszi.

Az alaki vizsgálat elvégzését követően a szabályszerű bejelentés alapján a Nemzetközi Iroda a mintát haladéktalanul lajstromozza; a nemzetközi ipari mintaoltalmi bejelentés a lajstromozás napjától azonos hatályú a megjelölt szerződő államok nemzeti hivatalainál szabályszerűen benyújtott mintaoltalmi bejelentéssel. A lajstromozásról a Nemzetközi Iroda hivatalos lapjában hatósági tájékoztatást közöl, majd a bejelentésben megjelölt szerződő államokat értesíti. Az alaki vizsgálat kapcsán meg kell említeni, hogy a genfi szöveg a bejelentés kötelező tartalmi elemein túl megállapított kiegészítő tartalmi elemek vonatkozásában a szerződő államok számára nyilatkozattételi lehetőséget biztosít. Ennek megfelelően a szerződő államok megkövetelhetik, hogy az őket megjelölő nemzetközi bejelentések tartalmazzák a szerző megnevezését, a minta szerinti termék ábrázolásának rövid leírását, illetve az igénypontokat. Ezek meglétét az adott szerződő állam megjelölésekor a Nemzetközi Iroda vizsgálja. Ha a bejelentés a megjelölt szerződő államok által a nyilatkozatukban meghatározott követelményeknek nem tesz eleget, a Nemzetközi Iroda a bejelentőt hiánypótlásra hívja fel. Ha a felhívás eredménytelennek bizonyul, a Nemzetközi Iroda úgy tekinti, mintha az adott államot nem jelölték volna meg.

A megjelölt szerződő államoknak hat - amennyiben élnek a genfi szöveg által biztosított erre irányuló nyilatkozattételi lehetőséggel, tizenkét - hónap áll rendelkezésére, hogy a Nemzetközi Iroda számára értesítést küldjenek arra nézve, hogy a nemzetközi bejelentésben szereplő minta nem felel meg a saját nemzeti joguk szerinti oltalmazhatósági feltételeknek, vagyis - a Megállapodás szóhasználatával élve - a nemzetközi lajstromozás hatályát területükre kiterjedően elutasítsák. Ha a megjelölt állam ilyen értesítést nem küld, vagy az értesítést visszavonja, a nemzetközi lajstromozás ebben a szerződő államban a nemzeti úton megadott mintaoltalommal azonos hatályúvá válik. Az oltalmi idő kapcsán utalni kell arra, hogy a genfi szöveg az oltalomnak a szerződő államokban fennálló legrövidebb időtartamát - megújítás esetén - a hágai szövegben megállapított tíz évtől eltérően, a nemzetközi lajstromozás napjától számított tizenöt évben határozza meg.

Az előzőekre tekintettel a nemzetközi ipari mintaoltalmi bejelentésekre vonatkozó rendelkezéseket tartalmazó VIII/B. fejezet az MSZH útján benyújtott, valamint a Magyar Köztársaságot megjelölő nemzetközi ipari mintaoltalmi bejelentésekre vonatkozó szabályozást tartalmazza (ld. a törvény 101. §-át).

V.

1. A törvény benyújtását több évre visszatekintő felkészülés előzte meg. Ennek része volt magának a Vt.-nek, az Szjt.-nek és az Fmtv.-nek a megalkotása is. Az MSZH az OHIM-mal 2000 tavasza óta folytat (külön intézményközi megállapodás alapján) együttműködést, aminek eredményeképpen iparjogvédelmi hatóságunk - munkatársainak képzése, ügyviteli és informatikai rendszerének fejlesztése, tájékoztató és ügyfélszolgálati kapacitásainak korszerűsítése révén - intézményi szempontból is felkészült a közösségi védjegy- és mintaoltalmi rendszerbe való beilleszkedésre.

A törvény egyes részeiről az előterjesztők több ízben konzultáltak a Szellemi Tulajdon Világszervezetével és a Bizottsággal.

2. A törvényjavaslat korábbi változatait két alkalommal is megvitatta a Magyar Szellemi Tulajdonvédelmi Tanács [ld. a 86/2000. (VI. 15.) Korm. rendelet 9. §-át]. A törvényjavaslatot az előterjesztők már az előkészítés korai szakaszától kezdődően széles körű szakmai és társadalmi vitára bocsátották.

-----STARTING---POINT---RESZLETES---

Az 1. §-hoz

A törvény módosítja a Vt. preambulumát annak érdekében, hogy - az Európai Unióhoz való csatlakozásra figyelemmel - kiegészítse a szellemi tulajdon terén fennálló nemzetközi kötelezettségekre történő hivatkozást az európai közösségi jogból eredő - a tagsággal összefüggő - kötelezettségeinkkel.

A 2-4. §-hoz

A hatályos Vt. 1. §-ának (2) bekezdése tartalmazza annak felsorolását, hogy védjegyoltalomban milyen megjelölések részesülhetnek; ez a felsorolás több elemet tartalmaz, mint a 89/104/EGK irányelv megfelelő rendelkezése (2. Cikk), ugyanakkor - az irányelvvel ellentétben - kimerítő jellegű. Ezért módosítja a törvény a Vt.-t úgy, hogy a „különösen” szó beiktatásával a felsorolást példálózóvá teszi. Erre figyelemmel a törvény módosítja a Vt. 2. §-ának (1) bekezdését is. E rendelkezés hatályos szövege feltétlen kizáró okként határozza meg azt az esetet, ha a megjelölés grafikailag nem ábrázolható, illetve, ha az nem tartozik a Vt. 1. §-ának (2) bekezdésében meghatározott megjelölések közé. A Vt. 1. §-ának (2) bekezdésében előírt felsorolás példálózóvá válásával helyesebb a törvényi visszautalás ilyen megfogalmazása, amelyből következően egyértelművé válik a rendelkezés abból a szempontból is, hogy utal arra a Vt. 1. §-ának (1) bekezdésében előírt kitételre, amely szerint a megjelölésnek alkalmasnak kell lennie arra, hogy valamely árut vagy szolgáltatást megkülönböztessen mások áruitól vagy szolgáltatásaitól (ld. a törvény 2. §-át és 3. §-át).

A 89/104/EGK irányelv 3. Cikke (1) bekezdésének e) pontja szerint a védjegy törlésének alapjául szolgál, ha a megjelölés kizárólag olyan formából áll, amely az áru jellegéből következik, vagy amely a célzott műszaki hatás eléréséhez szükséges, illetve amely az áru értékének a lényegét hordozza. Mivel a hatályos Vt. megfelelő szabálya nem tartalmazza azt a kitételt, hogy ez a feltétlen kizáró ok csak akkor alkalmazható, ha a megjelölés kizárólag az említett formákból áll, a módosítás korrigálja a törvény szövegét e szó beiktatásával. Oltalmazható lehet tehát az a megjelölés, amelynek csupán részét képezik az említett formák (ld. a törvény 4. §-át).

Az 5. §-hoz

A törvény módosítja a védjegyek és a földrajzi árujelzők kapcsolatára vonatkozó rendelkezéseket. A hatályos Vt. viszonylagos kizáró okként írja elő valamely megjelölés lajstromozásával szemben, ha a megjelölés korábbi földrajzi árujelzővel ütközik. Ennek a rendelkezésnek a módosítása elsősorban amiatt indokolt, hogy a felszólalási rendszerre való áttéréssel még hangsúlyosabbá válik az eljárásban a védjegyek magánjogi jogosultságként való érvényesítése. A földrajzi árujelzőkhöz ezzel szemben kollektív jogosultságok fűződnek; ennek az oltalmi formának a lényege és célja, hogy a meghatározott területen termelők számára az adott földrajzi terület, táj, helység megjelölésének használatára kizárólagos jogokat nyújtson, és ezzel ösztönözze a megbízható eredetű és minőségű, a többi terméktől egyértelműen megkülönböztethető jelzéssel ellátott termékek eljutását a fogyasztókhoz.

Ezt a megközelítést tükrözi a 40/94/EK rendelet 7. Cikke (1) bekezdésének j) pontja, amely a borokra és az égetett szeszekre vonatkozó megjelölésekből álló vagy azokat tartalmazó megjelölések lajstromozásával szemben feltétlen kizáró okot ír elő olyan termékek, áruk esetében, amelyek nem a jelzett területről származnak, valamint a rendelet módosítására irányuló tervezet is, amely kiegészítené - a rendelet 7. Cikkének (1) bekezdésébe egy új k) pont beiktatásával - a kizáró okok körét a korábbi közösségi földrajzi árujelzőkkel is.

A törvény a fentiekre tekintettel a korábbi közösségi vagy nemzeti oltalomban részesülő földrajzi árujelzővel bővíti a feltétlen kizáró okok körét, és egyben értelemszerűen törli a viszonylagos kizáró okok közül a korábbi földrajzi árujelzővel való ütközés esetét (ld. a törvény 7. §-ához fűzött indokolást is).

A 6. §-hoz

A törvény a 89/104/EGK irányelv 4. Cikkének (3) és (4) bekezdésére, valamint a 40/94/EK rendelet 8. Cikkének (5) bekezdésére és 9. Cikke (1) bekezdésének c) pontjára tekintettel módosítja a korábbi jó hírű védjeggyel kapcsolatban előírt viszonylagos kizáró okot. Az új szabály azt teszi egyértelművé: a későbbi megjelölés alapos okkal való használata kizárja a jó hírű védjegy fokozott védelmét, és így szükségtelenné teszi annak vizsgálatát is, hogy ez a használat sértené-e vagy tisztességtelenül kihasználná-e a védjegy jóhírnevét vagy megkülönböztető képességét. A használatra való alapos ok hiányában azonban ez utóbbi tényezőket is vizsgálni kell, és e feltételek megvalósulása esetén a jó hírű védjegynek a törvényben előírt fokozott védelmet kell adni [ld. a törvény 6. §-ának (1) bekezdését].

A Vt. hatályos szövege a korábbi védjegy fogalmának meghatározásakor - a 40/94/EK rendelet 4. Cikke (2) bekezdésének d) pontjával összhangban - előírja, hogy lajstromozásától függetlenül viszonylagos kizáró okként kell figyelembe venni a korábbi elsőbbséggel bejelentett védjegyek mellett az ipari tulajdon oltalmára létesült, az 1970. évi 18. törvényerejű rendelettel kihirdetett Párizsi Uniós Egyezmény (a továbbiakban: PUE) 6bis cikke alapján közismertté vált védjegyet is. E rendelkezés alapján tehát olyan jó hírű védjegyek is fokozott védelemben részesülnek valamely későbbi megjelöléssel szemben, amelyek közismertek és nem lajstromozottak. Ez a szabály - amellett, hogy indokolatlanul erős oltalmat ír elő a nem lajstromozott jó hírű védjegyek számára - ellentétben áll a 89/104/EGK irányelv megfelelő szabályaival, amelyek csak az azonos vagy hasonló áruk és szolgáltatások tekintetében részesítik a közismert megjelöléseket védelemben. Ezért a törvény - a Vt. 2. §-a (1) bekezdésének a) és b) pontjára való kifejezett utalással - egyértelművé teszi az eltérést a közismert és a jó hírű védjegy oltalma között, és a közismert védjegyek korábbi védjegyként való figyelembevételét csak az azonos, illetve hasonló áruk és szolgáltatások tekintetében engedi meg [ld. a törvény 6. §-ának (2) bekezdését].

A törvény a 89/104/EGK irányelvre tekintettel egészíti ki a viszonylagos kizáró okokra vonatkozó szabályokat egy értelmező jellegű rendelkezéssel, amely szerint az összetéveszthetőség fogalma a megjelölés és a korábbi védjegy közötti képzettársítást, más szóval a megjelölés és a védjegy asszociáció útján való összekapcsolását is magában foglalja. Erre utal kifejezetten a 89/104/EGK irányelv 4. Cikke (1) bekezdésének b) pontja, 5. Cikke (1) bekezdésének b) pontja és a 40/94/EK rendelet 8. Cikke (1) bekezdésének b) pontja, valamint 9. Cikke (1) bekezdésének b) pontja; a két közösségi jogszabály preambulumai is kifejtik, hogy az asszociáció az összetéveszthetőség egyik fontos esete [ld. a törvény 6. §-ának (3) bekezdését].

A 7. §-hoz

Az Szt.-t módosító 2002. évi XXXIX. törvény megszüntette az állatfajták oltalmát. Ennek megfelelően a törvény törli a korábbi iparjogvédelmi jogok köréből az állatfajta nevére mint viszonylagos kizáró okra való utalást. A Vt. 3. §-ának új (4) bekezdésére tekintettel pedig törli a földrajzi árujelző viszonylagos kizáró okként való megjelölését [ld. a törvény 5. §-át és 7. §-ának (1) bekezdését].

A törvény módosítja a Vt. 5. §-a (2) bekezdésében foglalt viszonylagos kizáró okokra vonatkozó szabályokat is. Az a) pontban szabályozott eset tekintetében a törvény - a 89/104/EGK irányelv 4. Cikke (4) bekezdésének b) pontjára is figyelemmel - elhagyja a védjegyjogi áruhasonlósági követelményre való utalást, mert külön - nem védjegyjogi - jogszabályra tartozik annak rendezése: a korábbi használó hozzájárulása nélkül történő használat milyen esetben és feltételekkel számít jogellenesnek. A tisztességtelen piaci magatartás és a versenykorlátozás tilalmáról szóló 1996. évi LVII. törvény 6. §-a például megköveteli - egyebek mellett - a versenytársi viszonyt az ún. szolgai utánzás megvalósulásához. Az e bekezdés b) pontjában meghatározott, a korábban lejárat miatt megszűnt védjegyre tekintettel érvényesülő viszonylagos kizáró okra vonatkozó rendelkezést pedig pontosítja a törvény a Vt. 18. §-ának előírása szerinti használatra való utalással [ld. a törvény 7. §-ának (2) bekezdését].

A 8-13. §-hoz

A Vt. több rendelkezése szól a jogosult engedélye nélkül eljáró képviselő és ügynök eljárásának jogkövetkezményeiről. A Vt. 6. §-a szerint az így bejelentett védjegy ki van zárva a védjegyoltalomból; a Vt. 14. §-a előírja, hogy a jogosult felléphet a képviselő vagy az ügynök engedély nélküli védjegyhasználatával szemben, a Vt. 19. §-ának (5) bekezdése pedig lehetővé teszi a jogosult számára a védjegyoltalmi igény vagy a védjegyoltalom átruházásának követelését. A Vt. rendelkezései azonban nincsenek összhangban egymással abból a szempontból, hogy míg a képviselő és az ügynök elleni fellépésnek a Vt. 14. §-a szerint akadálya az, ha a képviselő vagy az ügynök igazolja, hogy eljárása helyénvaló volt, a másik két jogkövetkezmény esetében nem érvényesül ez a kimentési lehetőség. A 89/104/EGK irányelv ugyan nem rendelkezik a képviselő és az ügynök eljárásának jogkövetkezményéről, a 40/94/EK rendelet 8. Cikkének (3) bekezdése, 11. és 18. Cikke ugyanakkor kimentési lehetőség biztosításával írja elő a Vt.-ben is szereplő jogkövetkezményeket, és hasonló módon rendelkezik a PUE 6septies Cikkének (1) bekezdése is. A Vt.-n belüli rendelkezések egységesítése érdekében és az említett közösségi, illetve nemzetközi jogi rendelkezésekre tekintettel korrigálja a törvény a Vt. 6. §-át és 19. §-ának (5) bekezdését, és rögzíti, hogy az ott előírt jogkövetkezmények alkalmazásának nincs helye, ha a képviselő vagy az ügynök igazolja, hogy eljárása helyénvaló volt (ld. a törvény 8. és 12 §-át).

A törvény 6. §-ának (1) bekezdése szerinti módosítással összhangban, az ott irányadó okokból kiegészíti a Vt. 12. §-a (2) bekezdésének c) pontjában a jóhírnevet élvező védjegyeket megillető kizárólagos jogokra vonatkozó rendelkezéseket az alapos ok nélkül történő használatra való utalással. Ennek megfelelően a kizárólagos jogok csak olyan megjelöléssel szemben illetik meg a jogosultat, amelynek a használatára nincs alapos ok, és amelynek használata emellett sértené vagy tisztességtelenül kihasználná a védjegy megkülönböztető képességét vagy jóhírnevét (ld. a törvény 9. §-át).

A törvény az Európai Unióhoz való csatlakozásra tekintettel kiigazítja a Vt.-nek a jogkimerülésre vonatkozó rendelkezését. A Vt. 16. §-a (1) bekezdésének hatályos szövege értelmében a védjegyjogosult akkor nem tilthatja meg a védjegy használatát az általa vagy az ő kifejezett hozzájárulásával forgalomba hozott árukkal kapcsolatban (vagyis a védjegy használatára való kizárólagos jog akkor „merül ki”, „használódik el”), ha az áru belföldön kerül forgalomba. Az Európai Unió egységes piacán azonban a jogkimerülés területi hatálya ennél szélesebb: az Európai Unió bármely tagállamában történő forgalomba hozatal (ha azt a védjegyjogosult vagy bárki más az ő hozzájárulásával végzi) az Európai Unió egész területén a kizárólagos használati jog kimerülését eredményezi. Ezáltal teremthető egyensúly a védjegyoltalom hasznos gazdasági funkciói és az egységes piac szempontjai között. Az Európai Bíróság e tárgyban hozott határozatai végső soron az áruk szabad mozgásának adtak elsőbbséget az iparjogvédelmi jogok - területhez kötődő, piacmegosztó hatású - gyakorlásával szemben. A 89/104/EGK irányelv 7. Cikke e döntések esszenciáját sűríti magába.

Az irányelv említett cikkével a Vt. 16. §-a összhangban áll, egyetlen - az Európai Unióhoz való csatlakozásig szükségszerű - eltéréssel: a jogkimerülés tételét nem az Európai Közösség területén, hanem csak a belföldön való forgalomba hozatal tekintetében rögzíti. Ezt az eltérést szünteti meg a törvény, amelynek kapcsán meg kell azt is jegyezni, hogy a közösségi jogkimerülés elve az Európai Gazdasági Térségről (az EGT-ről) szóló szerződés alapján az EGT egész területére kiterjed (ld. a törvény 10. §-át).

A törvény módosítja továbbá a védjegyhasználat elmulasztásának jogkövetkezményeit tartalmazó rendelkezést a megfelelő törvényi utalások beiktatásával (ld. a törvény 11. §-át).

A törvény hozzáigazítja a Polgári Törvénykönyv alkalmazására vonatkozó rendelkezést a Polgári Törvénykönyv 1. §-ának (1) bekezdésében foglaltakhoz (ld. a törvény 13. §-át).

A 14. §-hoz

A törvény kiegészíti a védjegyoltalom megszűnésének okait azzal az esettel, ha a védjegyjogosult jogi személy vagy jogi személyiség nélküli gazdasági társaság jogutód nélkül megszűnik. Rendelkezni kell ilyen esetben a védjegy sorsáról, mivel a védjegyre vonatkozó jogosultságok - jogutódlás hiányában - „uratlanná válnak”, ugyanakkor alaptalanul akadályozzák más piaci szereplők számára a megjelölés használatát. Ilyen megszűnési ok bevezetésére a 89/104/EGK irányelv preambuluma szerint a tagállamoknak lehetőségük van.

A 15-16. §-hoz

Míg a nemzeti bejelentések benyújtására a Vt. 9. §-ának (2) bekezdése értelmében lényegében bárki - lakóhelyre, székhelyre tekintet nélkül - jogosult, a Madridi Megállapodás és az ahhoz kapcsolódó Jegyzőkönyv meghatározott személyi körhöz köti a nemzetközi bejelentés benyújtására való jogosultságot [ld. a törvény 38. §-ában a Vt. 76/J. §-ának (2) bekezdését és 76/U. §-ának (3) bekezdését]. A Vt.-nek a Madridi Megállapodás és az ahhoz kapcsolódó Jegyzőkönyv alkalmazására vonatkozó új törvényi rendelkezéseire tekintettel a módosítás kiegészíti a védjegy törlésének okait azzal az esettel, ha a Megállapodás vagy a Megállapodáshoz kapcsolódó Jegyzőkönyv alapján a bejelentést arra nem jogosult személy nyújtotta be [ld. a törvény 15. §-ának (1) bekezdését].

A törvény pontosítja a Vt. 33. §-a (2) bekezdésének a) pontjában foglalt - a törlést kizáró egyik okra vonatkozó - rendelkezését. A hatályos szabály szerint a védjegy nem törölhető, ha olyan korábbi védjeggyel ütközik, amelynek használata a törlési eljárás idején nem felel meg a Vt. 18. §-a előírásainak. A „törlési eljárás idején” kifejezés helyett indokoltabb, a jogbiztonság szempontjából előnyösebb a használat igazolását egy meghatározott, könnyen azonosítható időponthoz kötni. A törvény ezért a kérelem benyújtásának időpontját veszi alapul. [ld. a törvény 15. §-ának (2) bekezdését; ehhez ld. még a törvény 34. §-át is].

A védjegyoltalomnak a védjegyjogosult jogutód nélküli megszűnése miatt bekövetkező megszűnésének megállapítását előíró új rendelkezés következtében válik szükségessé annak rögzítése, hogy az ilyen okból a védjegyoltalom megszűnésének megállapítására irányuló kérelmet elutasító jogerős határozat kizárja, hogy azonos ténybeli alapon ugyanazzal a védjeggyel kapcsolatban bárki újabb eljárást indítson a védjegyoltalom megszűnésének megállapítása iránt (ld. a törvény 16. §-át).

A 17-18. §-hoz

A törvény kiegészíti az MSZH-nak a védjegyügyekre vonatkozó hatáskörét meghatározó szabályokat a törvény által beiktatott, a közösségi védjegyrendszerre és a védjegyek nemzetközi lajstromozására vonatkozó rendelkezések alkalmazásából eredő ügyekre való utalással (ld. a törvény 17. §-át).

Az MSZH határozataira vonatkozó szabályok módosítása a Vt. egyéb módosításai miatt válik szükségessé. A törvény kimondja, hogy háromtagú tanács jár el a felszólalás tárgyában, továbbá az érdemi határozatok körébe sorolja a közösségi védjegyrendszerre, valamint a védjegyek nemzetközi lajstromozására vonatkozó rendelkezések alkalmazása során hozott ügydöntő határozatokat. E határozatok megváltoztatását a Vt. 77. §-a szerint lehet kérni [ld. a törvény 18. §-ának (1) bekezdését].

A törvény rendelkezik a költségek viselése tárgyában az MSZH által hozott határozatok végrehajtásáról. A hatályos szabályok szerint az MSZH az államigazgatási eljárás általános szabályairól szóló 1957. évi IV. törvény (a továbbiakban: Áe.) alkalmazásával jár el a költségek viselése tárgyában hozott határozatok végrehajtásakor. Az Áe. alkalmazása azonban számos gyakorlati problémát vetett fel. Az MSZH-nak egyrészt nem állnak rendelkezésére azok az információk, amelyek alapján a végrehajtás érdekében eljárhatna (például a kötelezett hitelintézetnél vezetett bankszámlájára vonatkozó adatok, amelyek alapján prompt inkasszót érvényesíthetne), másrészt a vagyontárgyak végrehajtását sem rendelheti el, az adóhatóság ugyanis nem jár el magánfelek vitája esetében.

A törvény a végrehajtást akadályozó körülményeket azzal orvosolja, hogy - visszatérve a legelső védjegytörvényünkben alkalmazott megoldásra (ld. az 1895. évi XLI. tc. 6. §-át) - a költségek viselése tárgyában hozott határozat végrehajtására az Áe. helyett a bírósági végrehajtásról szóló 1994. évi LIII. törvény alkalmazását rendeli el, és egyben ez utóbbi törvény 22. §-át egy új e) ponttal egészíti ki, amely szerint a bíróság végrehajtási záradékkal látja el az MSZH-nak a költségek viselése tárgyában hozott határozatát [ld. a törvény 18. §-ának (2) bekezdését, 110. §-ának l) pontját, valamint az OHIM által hozott ilyen határozatok végrehajtása tekintetében a törvény 110. §-ának k) pontját].

A 19-20. §-hoz

A törvény a jogbiztonság érdekében előírja, hogy a felszólalásra nyitva álló határidő elmulasztásának igazolására - sem a nemzeti, sem a nemzetközi eljárásban - nincs lehetőség; szintén nem igazolható a gyorsított eljárásra vonatkozó kérelem előterjesztésének elmulasztása, hiszen ez éppen ennek a külön nevesített eljárásnak a céljaival lenne ellentétes (ld. a törvény 19. §-át).

Az eljárás felfüggesztésére vonatkozó hatályos rendelkezés szerint, ha a védjegybejelentésre, illetve a védjegyoltalomra jogosultság tárgyában per indul, annak jogerős befejezéséig a védjegyeljárást fel kell függeszteni. Ez a rendelkezés azonban nem szól arról az esetről, ha a védjegybejelentés elbírálása olyan kérdéstől függ, amely nem a bíróság, hanem az MSZH hatáskörébe tartozik, és nem rendezi ezt az Áe. sem; ez az eset fordulhat elő például akkor, ha olyan korábbi védjegyre tekintettel kérik valamely védjegy törlését, amellyel kapcsolatban megszűnés megállapítása iránti eljárás van folyamatban. Ezért a törvény az eljárás felfüggesztésének külön eseteként írja elő azt, ha az ügy érdemi eldöntése olyan kérdés előzetes elbírálásától függ, amelyben a döntés az MSZH előtt indult külön eljárásra tartozik (ld. a törvény 20. §-át).

A 21. §-hoz

A hatályos Vt. valamennyi külföldi bejelentő számára kötelező képviseletet ír elő. A nemzetközi jogfejlődés a képviseleti kényszer feloldása felé irányul: e folyamat kézzelfogható eredményét adják a szabadalmi jog terén az Európai Szabadalmi Egyezménynek és a Szabadalmi Jogi Szerződésnek a képviseleti kényszert enyhítő rendelkezései. A törvény a védjegyjog terén az ilyen lehetőségekre „nyitja ki” a Vt.-t, és egészíti ki a Vt. vonatkozó rendelkezését a nemzetközi szerződés eltérő rendelkezésére való utalással [ld. a törvény 21. §-ának (1) bekezdését].

A szabadalmi ügyvivőkről szóló 1995. évi XXXII. törvény módosításáról szóló 2003. évi VI. törvény 22. §-a (2) bekezdésének e) pontja a Vt. 44. §-át egy új (4) bekezdéssel egészítette ki, amely módosította a képviseletre vonatkozó szabályokat az Európai Unióhoz való csatlakozásra tekintettel: nem vonatkozik a kötelező képviseletet előíró szabály azokra a természetes, illetve jogi személyekre, akik, illetve amelyek lakóhelye vagy székhelye az Európai Unió valamely tagállamának a területén van.

A törvény újraszabályozza a képviseleti kényszer elmulasztásának jogkövetkezményeit. Egyrészt - az ügygondnok kirendelésének a Vt. 44. §-a (3) bekezdésének a) pontjában szabályozott esetével összhangban - csak az ellenérdekű fél kérelmére írja elő ügygondnok kirendelését. Ezzel biztosítja a törvény azt, hogy feleslegesen, például érdekmúlás esetén ne kerüljön sor ügygondnok bevonására az eljárásba. Másrészt, ha a külföldi személynek nincs képviselője, és nincs ellenérdekű fél sem, vagy az ellenérdekű fél nem kérte ügygondnok kirendelését, az MSZH a Vt. 59. §-ának (2)-(4) bekezdéseit alkalmazza. Ha pedig a külföldi személy jár el ellenérdekű félként, és nincs képviselője, illetve ügygondnok kirendelésére nem került sor, az MSZH a kérelmet a rendelkezésre álló adatok alapján bírálja el [ld. a törvény 21. §-ának (2)-(3) bekezdéseit].

A 22-24. §-hoz

A hatályos Vt. csak az adatközlést követően teszi lehetővé a védjegybejelentés iratainak a megtekintését. A törvény eltörli az adatközlés intézményét (ld. a törvény 50. §-át), és a hatósági tájékoztatást a bejelentés meghirdetése útján írja elő. A bejelentés irataihoz való hozzáférés korlátozásához, a bejelentés tartalmának titokban tartásához a védjegy lajstromozására irányuló eljárásban - a szabadalom megadására irányuló eljárással ellentétben - alapvetően nem fűződik érdek, éppen ellenkezőleg, ahhoz fűződik fontos közérdek, hogy a bejelentés adataihoz a bejelentés napját követően bárki mielőbb hozzáférhessen. Ezért a törvény feloldja a bejelentés nyilvánosságára vonatkozó korlátozást, és a bejelentés megtekintését - a határozatok tervezetei, és az azokat és a szakértői véleményeket előkészítő, a felekkel nem közölt iratok kivételével - a benyújtást követően lehetővé teszi bárki számára (ld. a törvény 22. §-át). Ezzel összefüggésben módosul a Vt. 42. §-ának (5) bekezdése is (ld. a törvény 50. §-át).

A törvény módosítja a bejelentésről szóló hatósági tájékoztatás szabályait. Mivel a hatályos eljárási rend szerinti adatközlés helyett a törvény a bejelentés meghirdetésével rendeli el a hatósági tájékoztatást (ld. a törvény 29. §-ában a Vt. 61/A. §-át), a törvény módosítja a hatósági tájékoztatásra vonatkozó rendelkezés szövegét (ld. a törvény 23. §-át).

A törvény kiegészíti a hatósági tájékoztatásra vonatkozó szabályokat a nemzetközi védjegybejelentésekkel kapcsolatban végzett hatósági tájékoztatásokra való utalással (ld. a törvény 24. §-át).

A 25. §-hoz

A törvény alapvetően megváltoztatja a védjegy lajstromozására irányuló eljárásra vonatkozó szabályokat. A hatályos eljárási rend a védjegybejelentések minden lajstromozási feltételre, akadályra kiterjedő, hivatalból történő vizsgálatára épül. Ezt a hivatalból végzett vizsgálatot egészíti ki az észrevétel intézménye, amely harmadik személyek számára teszi lehetővé annak jelzését, hogy a bejelentés lajstromozása az észrevételt tevő álláspontja szerint valamely törvényben meghatározott kizáró okba ütközik. Valamely korábbi jog jogosultja is benyújthat tehát észrevételt, azonban az észrevétel csak azzal a jogi hatással jár, hogy azt a kifogásolt feltételre kiterjedő vizsgálat során figyelembe kell venni, illetve az észrevételt tevő személyt az eljárást befejező határozat megküldésével az észrevétel eredményéről értesíteni kell. Az észrevételt tevő a védjegyeljárásban nem ügyfél, ugyanakkor az MSZH határozata ellen megváltoztatási kérelemmel élhet.

A törvény általános indokolása fejti ki részletesen azokat az okokat, amelyek a hatályos vizsgálati rend megváltoztatása és a felszólalás bevezetése mellett szólnak (ld. az általános indokolás II. 3. pontját); a felszólalás bevezetésével párhuzamosan megváltozik az észrevétel intézményének funkciója is. A változás lényege, hogy mivel a korábbi jogok felszólalás útján érvényesíthetők, a törvény szerint észrevétel csak a feltétlen kizáró okok tekintetében tehető. Másrészt pedig az észrevétel megtételére - az adatközlés eltörléséből (ld. a törvény 50. §-át) és a nyilvánosságra vonatkozó új szabályok bevezetéséből adódóan - a bejelentés benyújtását követően bármikor lehetőség van (ld. a törvény 22. §-át).

Az érdemi vizsgálat a törvény szerint hivatalból és felszólalás esetén végzett vizsgálatra válik szét. Az MSZH által hivatalból végzett érdemi vizsgálat elsősorban a feltétlen kizáró okokra terjed ki, és a védjegybejelentés meghirdetésével zárul le; ezt követően az MSZH csak észrevétel alapján végez érdemi vizsgálatot a feltétlen kizáró okok tekintetében. A törvény előírja továbbá azt is, hogy az észrevételt a bejelentővel közölni kell (az észrevételre vonatkozó szabályok változásával összefüggésben ld. a törvény 50. §-ához fűzött indokolást is).

A 26. §-hoz

A felszólalás bevezetésével megszűnik a viszonylagos kizáró okok hivatalból történő vizsgálata. A védjegybejelentésnek a korábbi elsőbbségű védjegyekre vonatkozó kutatását az MSZH továbbra is el fogja végezni, azonban a törvény szerint a kutatás nem az összes korábbi jog feltárására, hanem kizárólag a védjegybejelentés tekintetében lajstromozást gátló okként felmerülő korábbi elsőbbségű védjegyekre irányul. A kutatás eredményeként feltárt viszonylagos kizáró okok alapján azonban az MSZH ex officio nem utasíthatja el a védjegybejelentést.

A Vt. hatályos rendelkezései szerint a bejelentés alaki vizsgálata és a korábbi jogokra való kutatás a bejelentés benyújtását követő vizsgálatot követően párhuzamosan folyik. A törvény szerint az egyes eljárási lépések világosabb elhatárolása érdekében a kutatási jelentést az MSZH csak akkor készíti el, ha a bejelentés megfelel a Vt. 59. §-ában szereplő alaki feltételeknek.

Új szabály továbbá az is, hogy a kutatási jelentést - a szabadalmi eljárásban alkalmazott szabállyal azonos módon - az MSZH megküldi a bejelentőnek. A kutatási jelentés alapján a bejelentő mérlegelheti, hogy védjegyoltalmi igényét fenntartja-e, vagy visszavonja a bejelentést.

A 27. §-hoz

A törvény bevezeti a korábbi jog jogosultja értesítésének a lehetőségét. Az új szabályok szerint a bejelentő, a védjegy jogosultja és a védjegynek a védjegylajstromba bejegyzett használója kérheti az MSZH-tól, hogy értesítse arról a későbbi bejelentésről, amelynek kutatási jelentésében a korábbi jogát feltüntették. Ez a „szolgáltatás” a felszólalás bevezetésével párhuzamosan válik hasznossá, megkönnyíti a korábbi védjegy jogosultjának a helyzetét a saját védjegyjogosultsága feletti őrködésében. A korábbi jog jogosultjának az értesítése kérelemhez kötött; a kérelem díj fizetése ellenében, naptári év vagy félév első napján kezdődő, egy évet meg nem haladó időszakra terjeszthető elő.

A 28-29. §-hoz

A törvény a bejelentéssel kapcsolatos érdemi vizsgálatot két részre bontja: a hivatalból, illetve a felszólalás alapján végzett érdemi vizsgálatra. A hivatalból végzett érdemi vizsgálat a feltétlen kizáró okokra irányul. Ezt tükrözi a törvénynek a Vt. 61. §-át módosító rendelkezése. A hivatalból végzett érdemi vizsgálatra azt követően kerül sor, hogy az MSZH megállapította: a bejelentés megfelel az alaki előírásoknak (ld. a törvény 28. §-át).

Az MSZH a kutatási jelentés megküldésével értesíti a bejelentőt a lajstromozási akadályt jelentő korábbi jogról. A kutatási jelentés elkészítését és a hivatalból végzett érdemi vizsgálatot követően - a kutatási jelentésnek a bejelentő részére való megküldésétől számított egy hónap elteltével - kerül sor a bejelentés meghirdetésére. Ezzel biztosítja a törvény, hogy a bejelentés meghirdetése csak akkor történjen meg, ha a bejelentés kielégíti az alaki követelményeket, és a hivatalból végzett érdemi vizsgálat szerint nincs olyan feltétlen kizáró ok, amely a bejelentés elutasítására alapot adhat.

Mivel a meghirdetést követően a bejelentés sorsa még nem végleges - ezt követően kerül sor a felszólalási szakaszra -, a törvény rendelkezik arról, hogy ha a meghirdetést követően a bejelentést visszavonják, visszavontnak tekintik, elutasítják, módosítják vagy megosztják, erről hatósági tájékoztatást kell közölni. A meghirdetés joghatása, hogy ekkortól számít a felszólalásra nyitva álló határidő [ld. a törvény 29. §-át és 30. §-ában a Vt. 61/B. §-ának (1) bekezdését].

A 30. §-hoz

A törvény nem vezet be önálló - a lajstromozási eljárástól elkülönülő - felszólalási eljárást. Felszólalásra a lajstromozási eljárás keretei között van lehetőség, felszólalás esetén a lajstromozási eljárás felszólalási szakasza nyílik meg. Ennek megfelelően a védjegy lajstromozására irányuló eljárást továbbra is - felszólalás esetén is - a védjegybejelentést részben vagy egészben elutasító vagy a megjelölést az árujegyzék egésze vagy valamely része tekintetében védjegyként lajstromozó határozat zárhatja le érdemben.

A felszólalás bevezetésével a védjegy lajstromozására irányuló eljárás nagyban átalakul és szakaszolttá válik. A Vt. 57. §-ának hatályon kívül helyezése folytán (ld. a törvény 50. §-át) elmarad az adatközlés, viszont a védjegybejelentés iratait - bizonyos kivételekkel - bárki kezdettől fogva megtekintheti (ld. a törvény 22. §-át). A bejelentési nap elismeréséhez szükséges vizsgálatot és az alaki vizsgálatot követően az MSZH elvégzi a Vt. 4. §-ában meghatározott korábbi védjegyekre vonatkozó kutatást, és annak alapján kutatási jelentést készít, amelyet megküld a bejelentőnek és - külön kérelemre - a kutatási jelentésben feltüntetett korábbi védjegy jogosultjának (ld. a törvény 26. §-át és 27. §-át).

Az érdemi vizsgálat hivatalból és felszólalás esetén végzett vizsgálatra válik szét. Az alapvetően a feltétlen kizáró okokra kiterjedő, hivatalból végzett érdemi vizsgálat az MSZH részéről lezárul a védjegybejelentés meghirdetésével; ezt követően ugyanis az MSZH csak észrevétel alapján terjeszti ki az érdemi vizsgálatot arra, hogy a megjelölés a Vt. 2-3. §-aiban meghatározott - az észrevételben megjelölt - valamely okból nincs-e kizárva a védjegyoltalomból (ld. a törvény 25. §-át és 28. §-át).

A kutatási jelentés alapján a bejelentő mérlegelheti, hogy védjegyoltalmi igényét fenntartja-e, vagy a bejelentést visszavonja-e. A mérlegelésre megfelelő alkalmat kínál, hogy a védjegybejelentést a kutatási jelentésnek a bejelentő részére történő megküldésétől számított legalább egy hónap elteltével lehet csupán meghirdetni. A védjegybejelentés meghirdetése egyúttal azt is jelzi, hogy a bejelentés kielégíti az alaki követelményeket, és hogy az MSZH nem talált olyan feltétlen kizáró okot, amely a bejelentés elutasítására alapot adhatott volna. A felszólalás benyújtására nyitva álló három hónapos határidőt alapesetben a védjegybejelentés meghirdetésétől kell számítani [ld. a törvény 29. §-át és 30. §-ában a Vt. új 61/B. §-ának (1) bekezdést].

A felszólalással a védjegy lajstromozására irányuló eljárás kontradiktóriussá alakul át, amelyben a felszólaló - a felszólalás tárgyában - ügyfélként vesz részt. Ennek ellenére az MSZH szóbeli tárgyalást csak kérelemre vagy akkor tart, ha a tényállás tisztázásához szükség van a bejelentő és a felszólaló együttes meghallgatására. Fontos garanciális szabály, hogy a felszólalás benyújtására nyitva álló határidő elteltét követően a felszólalás alapjául szolgáló okként nem jelölhető meg olyan ok, amelyet az említett határidőn belül nem jelöltek meg a felszólalás okaként; az így megjelölt okot az ügydöntő határozat meghozatalakor figyelmen kívül kell hagyni mind az MSZH előtti eljárásban, mind pedig a bíróság előtti jogorvoslati eljárásban.

Ha a felszólalás korábbi védjeggyel való ütközésen alapul, a felszólalót terheli annak bizonyítása, hogy saját védjegyhasználata megfelel a Vt. vonatkozó előírásainak. A bejelentő kérelmére az MSZH ennek bizonyítására hívja fel a felszólalót. A felszólalás tárgyában helye van egyezségnek. Az egy védjegybejelentéssel kapcsolatban benyújtott több felszólalást lehetőség szerint egy eljárásban kell elintézni; egyes felszólalások tekintetében azonban az eljárás felfüggeszthető a gazdaságos - valamennyi érdekelt számára kedvező - eljárásvitel érdekében. Észrevételt a lajstromozási eljárás felszólalási szakaszában is lehet tenni a feltétlen kizáró okok alapján. Ugyanaz a személy egyidejűleg felszólalást és észrevételt is előterjeszthet.

A 31. §-hoz

A lajstromozási eljárás szabályainak változására tekintettel (ld. a törvény 28. §-át és 30. §-át) a törvény a bejelentett megjelölés védjegyként való lajstromozására vonatkozó rendelkezést megfelelően kiegészíti; egyben rögzíti, hogy a védjegy lajstromozásának a napja a lajstromozásról szóló határozat keltezésének napja.

A 32. §-hoz

A törvény - a felszólalás bevezetésével összefüggésben, de nem elsősorban amiatt - módot ad a védjegy lajstromozására irányuló eljárás gyorsított lefolytatására. A gyorsított eljárás célja, hogy lehetővé tegye a Madridi Megállapodás szerinti nemzetközi védjegybejelentéssel kapcsolatban az MSZH-nál tett bejelentésre alapított uniós elsőbbség igénylését. A gyorsítást célzó különös szabályok alapvetően az MSZH és a bejelentő viszonyában érvényesülnek, nem érintik hátrányosan harmadik személyek (pl. a potenciális felszólalók) helyzetét, jogait. A gyorsított eljárás díjhoz kötött.

Gyorsított eljárás esetén az MSZH - az általános szabályokhoz képest - a hiánypótlásra, illetve a nyilatkozattételre rövidebb határidőt is kitűzhet, és a meghirdetésre korábbi időpontban is lehetőség van.

A 33. §-hoz

A törvény a védjegyoltalom megújítására irányuló eljárás szabályait annyiban módosítja, hogy a lejárat napja helyett, ha ez a későbbi, a lajstromozás napjától számít a megújítás iránti kérelem benyújtására nyitva álló hat hónapos határidő. Ez az új szabály biztosítja, hogy abban a kivételes esetben, ha a lajstromozási eljárás - például az eljárás felfüggesztése miatt - elhúzódik, azok a kérelmezők, akiknek a bejelentését a bejelentés napját követő tíz évnél későbbi időpontban lajstromozták, ne kerüljenek hátrányos helyzetbe.

A 34-35. §-hoz

A törvény módosítja a törlési eljárás egyes szabályait. E körben az eljárások elhúzódásának megelőzése érdekében előírja, hogy az MSZH által kitűzött határidő elteltét követően a kérelmező nem terjeszthet elő új törlési okot, illetve az így megjelölt okot az ügydöntő határozat meghozatalakor figyelmen kívül kell hagyni.

A törvény átvezeti a törlési eljárásra vonatkozó eljárási szabályokban az anyagi jogi szabályok változása [ld. a törvény 15. §-ában Vt. 33. § (2) bekezdésének a) pontját] miatt szükséges módosítást, és a hatályos „törlési eljárás idején” kifejezés helyett a kérelem benyújtásának időpontjához köti annak vizsgálatát, hogy a törlést kérő saját védjegyhasználata megfelelt-e a Vt. 18. §-a előírásainak. A törvény kiegészíti a törlési eljárásra vonatkozó szabályokat azzal is, hogy az MSZH a jogosult kellő időben előterjesztett kérelmére felhívja a kérelmezőt annak bizonyítására, hogy saját védjegyhasználata a törlési kérelem benyújtásakor megfelelt Vt. 18. §-a előírásainak; a felhívás alapján elrendelt bizonyítás elmaradása a kérelem visszavontnak tekintését eredményezi. Ha a kérelmező bizonyítása sikertelen volt, a kérelem alapján a védjegy nem törölhető (ld. a törvény 34. §-át).

A törvény módosítja azt a korábbi rendelkezést, amely kötelező jelleggel írja elő az egy védjegy ellen irányuló több törlési kérelem egy eljárásban való elintézését; bizonyos esetekben nem előnyös az egy eljárásban való elbírálás, ezért célszerű e körben mérlegelési lehetőséget biztosítani.

A más személy jogaival való ütközés esetére - mivel itt magánjogi jogosultságok érvényesítésével összefüggő jogvitáról van szó - a törvény feloldja azt a rendelkezést, amely az eljárásban kizárja az egyezséget; az egyezség a költségek viselésére is kiterjedhet (ld. a törvény 35. §-át).

A 36-37. §-hoz

A törvény a védjegyjogosult jogutód nélküli megszűnése esetére előírt új megszűnési okra [ld. a törvény 14. §-ában a Vt. 30. §-ának új f) pontját] tekintettel módosítja a használat hiánya, a megkülönböztető képesség elvesztése vagy megtévesztővé válás miatti megszűnés megállapítása iránti eljárásokra vonatkozó szabályokat az új eljárásra való törvényi utalás beiktatásával.

A hatályos Vt. - a törlési eljárásra vonatkozó szabályokkal ellentétben - nem rendelkezik arról, hogy a védjegy használatának hiánya miatt indult, védjegyoltalom megszűnésének megállapítására irányuló eljárásokban melyik felet terheli annak bizonyítása, hogy a jogosult a védjegyet a Vt. 18. §-a előírásainak megfelelően használta. Mivel az általános eljárásjogi elvek alapján erre a megszűnés megállapítását kérelmező lenne köteles, rendelkezni kell arról, hogy - mivel a használat hiányának bizonyítására a kérelmező értelemszerűen nem kötelezhető - e kérdésben a jogosultat terheli a bizonyítás (ld. a törvény 36. §-át).

A törvény szintén a védjegyjogosult jogutód nélküli megszűnése esetére előírt, az előzőekben említett új megszűnési okra tekintettel módosítja a használat hiánya, a megkülönböztető képesség elvesztése vagy megtévesztővé válás miatti megszűnés megállapítása iránti eljárások lefolytatására, valamint az ilyen eljárások alapján a védjegyoltalom teljes körű vagy részleges megszűnése esetén előírt hatósági tájékoztatásra vonatkozó szabályokat.

A törvény - a több törlési kérelem esetén irányadó szabállyal azonos okokra tekintettel [ld. a Vt.-nek a törvény 35. §-ával módosított 74. §-a (1) bekezdését] - feloldja azt a kötelező törvényi rendelkezést, amely szerint az egy védjegy ellen irányuló több megszűnés-megállapítási kérelmet, valamint a törlési és a megszűnés megállapítására irányuló kérelmeket egy eljárásban kell elintézni; erre mérlegelés alapján kerül majd sor.

A törvény kiegészíti a költségek viselésére vonatkozó szabályt azzal, hogy - mivel ebben az eljárásban nincs ellenérdekű fél - a védjegyjogosult jogutód nélküli megszűnése miatt bekövetkező megszűnés megállapítására irányuló eljárás költségeit a kérelmező viseli (ld. a törvény 37. §-át).

A 38. §-hoz

A törvény a Vt. X. fejezetét követő új X/A. fejezetbe illeszti be a közösségi védjegyrendszerre, illetve a közösségi védjegybejelentésre vonatkozó rendelkezéseket, és az ezt követő új X/B. fejezetben vezeti be a védjegyek nemzetközi lajstromozására vonatkozó rendelkezéseket.

(A Vt. 76/A-76/B. §-aihoz)

A módosítás a törvény alkalmazásában legfontosabb fogalmak meghatározását követően rendelkezik a közösségi védjegybejelentésnek az MSZH általi továbbításáról. A 40/94/EK rendelet 25. Cikke alapján ugyanis közösségi védjegybejelentést nemcsak az OHIM-nál, hanem a tagállamok központi iparjogvédelmi hivatalainál is be lehet nyújtani. Ez utóbbiaknak mindent meg kell tenniük annak érdekében, hogy a bejelentést a benyújtásától számított két héten belül az OHIM-hoz továbbítsák. Ha erre egy hónapon belül sem kerül sor, a közösségi védjegybejelentést visszavontnak kell tekinteni [ld. a 40/94/EK rendelet 25. Cikkének (3) bekezdését]. A továbbításért a tagállami hivatal díjat számíthat fel, amelynek mértéke nem haladhatja meg a bejelentés fogadásával és továbbításával kapcsolatban felmerülő adminisztratív költségek mértékét. A törvény ennek megfelelően szabályozza az MSZH-nál benyújtott közösségi védjegybejelentések továbbítását. A bejelentés továbbításának feltétele a továbbításért előírt díj megfizetése; ha a bejelentő a bejelentés benyújtásakor vagy a figyelmeztetés ellenére nem fizeti meg a díjat, az MSZH a bejelentést nem továbbítja.

(A Vt. 76/C-76/D. §-aihoz)

A 89/104/EGK irányelv 4. Cikkének (2) bekezdéséből következően a közösségi védjegyek is korábbi védjegyeknek számítanak a tagállami védjegyjogszabályok alkalmazásában, azaz viszonylagos kizáró okot képeznek a velük ütköző megjelölések lajstromozására irányuló nemzeti védjegybejelentésekkel szemben. A közösségi védjegyek azonban csak bizonyos feltételekkel és eltérésekkel vehetők figyelembe korábbi jogokként a nemzeti védjegyjogszabályok alkalmazásában. A törvény e sajátosságokat megfelelően tükrözi. Ezek szerint jó hírnéven a Közösségben élvezett jó hírnevet kell érteni [ld. a 40/94/EK rendelet 8. Cikkének (5) bekezdését], a használati kényszer szabályai a 40/94/EK rendelet szerint alakulnak, azaz a használati kötelezettségnek nem magyarországi - a Közösség bármely más lényeges részén megvalósuló - használattal is eleget lehet tenni (ld. a 40/94/EK rendelet 15. Cikkét).

Szükséges annak rögzítése is, hogy a közösségi védjegy bitorlására - a 40/94/EK rendelet 14. Cikkében foglaltakkal összhangban - ugyanazokat a jogkövetkezményeket kell alkalmazni, mint az MSZH által a Vt. alapján lajstromozott védjegy bitorlására. A 40/94/EK rendelet 14. Cikkéből az következik, hogy a közösségi védjegy bitorlására a nemzeti jogot kell alkalmazni a rendelet X. címében (90-104. Cikkeiben) foglaltakkal összhangban; a bitorlás tekintetében tehát a közösségi és a tagállami előírások kölcsönösen kiegészítik egymást, egymásra épülnek.

(A Vt. 76/E. §-ához)

A 40/94/EK rendelet 108-110. Cikkei módot adnak az elutasított, a visszavont vagy a visszavontnak tekintett közösségi védjegybejelentés, illetve a törölt vagy a megszűnt oltalmú közösségi védjegyek nemzeti védjegybejelentéssé való átalakítására. Az átalakítási eljárást a rendelet addig a szakaszig szabályozza, amelyben a tagállam központi iparjogvédelmi hatósága határoz az átalakítás megengedhetőségéről. A törvény az átalakítási eljárás e lépésétől kezdődően szabályozza a közösségi védjegybejelentés vagy közösségi védjegy nemzeti bejelentéssé való átalakítását.

(A Vt. 76/F. §-ához)

A közösségi védjegyjog sajátos jogintézményét, az ún. szenioritást a 40/94/EK rendelet 34. és 35. Cikkei vezették be. A szenioritás joghatása az, hogy az a tagállami védjegy, amelynek szenioritását a közösségi védjegyre igényelték, ugyanolyan jogokat ruház a jogosultra, mintha még oltalom alatt állna, azt követően is, hogy oltalma megújítás hiányában vagy lemondás folytán megszűnt. A 40/94/EK rendelet 34. Cikkének (3) bekezdésével összhangban a szenioritás alapjául szolgáló, de már megszűnt nemzeti védjegy törlését, illetve megszűnésének megállapítását lehet kérni a tagállam iparjogvédelmi hivatalától; ennek megfelelően a törvény lehetővé teszi az ilyen védjegyek törlését, illetve megszűnésük megállapítását.

(A Vt. 76/G-76/H. §-aihoz)

A törvény rögzíti, hogy a X/A. fejezet alkalmazásában mely határozatokat kell ügydöntő határozatoknak tekinteni, amelyek ellen az általános szabályoknak megfelelően megváltoztatási kérelem nyújtható be.

A 40/94/EK rendelet 91. Cikke értelmében a tagállamoknak ki kell jelölniük a közösségi védjegyekkel kapcsolatos egyes jogvitákban a rendelet alapján eljáró bíróságokat, azaz az ún. közösségi védjegybíróságokat. A törvény e követelménynek a kialakult hazai fórumrendszerre építve tesz eleget.

(A Vt. 76/I. §-ához)

A törvény a nemzetközi védjegybejelentésekre vonatkozó általános szabályok között határozza meg az e részben használt fogalmakat, kifejezéseket. Általános szabályként szükséges kimondani azt, hogy a nemzetközi védjegybejelentésekre a törvényben meghatározott különös rendelkezések mellett a Madridi Megállapodás és a Jegyzőkönyv eltérő rendelkezése hiányában a Vt. egyéb - általános - rendelkezéseit kell alkalmazni (az MSZH az érdemi vizsgálatot például a nemzeti szabályoknak megfelelően folytatja le). Itt határozza meg a törvény az érdemi határozatok körét is.

(A Vt. 76/J. §-ához)

A törvény a Madridi Megállapodás alapján tett bejelentések körében elsőként a magyar bejelentők által tett és az MSZH útján továbbított bejelentéseket szabályozza. A madridi rendszer alapvetően zárt rendszer: nemzetközi védjegybejelentés csak a tagállamok - vagyis a bejelentések szempontjából az ún. származási országok - területéről tehető. A Megállapodás 1. Cikkének (3) bekezdése határozza meg a származási országok körét; e szabálynak megfelelően rögzíti a törvény, hogy az MSZH mely bejelentők tekintetében rendelkezik joghatósággal a bejelentés továbbítására.

A bejelentés alaki követelményeit egyrészt a Madridi Megállapodás 3. Cikke, valamint a Közös Végrehajtási Szabályzat 9. szabályának (2), (4) és (5) bekezdése határozza meg; másrészt - ezeken az alaki követelményeken túl - egyéb kellékeket is előír a törvény, amelyek ahhoz szükségesek, hogy az MSZH a Madridi Megállapodásban előírt módon továbbítani tudja a bejelentést.

(A Vt. 76/K. §-ához)

Az MSZH a nemzetközi védjegybejelentéssel kapcsolatban alaki vizsgálatot végez, amelynek eredményeképpen a bejelentés továbbítására vagy a továbbításra irányuló kérelem elutasítására kerül sor. Ha a bejelentésből a 76/K. § (1) bekezdésének a) és b) pontjában felsorolt kellékek bármelyike hiányzik, a Nemzetközi Iroda az MSZH-tól kéri a hiányok pótlását; a c) pontban támasztott követelmény teljesülését az MSZH szavatolja; az f) pontban említett kellék hiánya pedig súlyos alaki hiba. Erre tekintettel a törvény e hiányok körében a hiánypótlás elmaradásához a továbbítás megtagadásának jogkövetkezményét fűzi.

A 76/K. § (1) bekezdésének d) és e) pontjában felsorolt követelményeket azonban nem az MSZH-nak, hanem a Nemzetközi Irodának kell a bejelentővel szemben érvényesítenie, ezért e hiányok esetében az MSZH a bejelentést a hiánypótlás eredményétől függetlenül - a rendelkezésére álló formában - továbbítja.

(A Vt. 76/L. §-ához)

A nemzetközi bejelentés benyújtása kapcsán két különböző díjat kell megfizetni: a nemzetközi bejelentésért a Nemzetközi Irodához a Közös Végrehajtási Szabályzat 10. szabályában meghatározott díjat, a nemzetközi bejelentés továbbításáért pedig az MSZH-hoz a külön jogszabályban meghatározott továbbítási díjat. Mivel a továbbítási díj az MSZH által elvégzendő alaki vizsgálat ellenértéke is egyben, megfizetésének elmulasztása a továbbítási kérelem visszavontnak tekintését eredményezi.

(A Vt. 76/M. §-ához)

A törvény meghatározza a Madridi Megállapodás 3ter cikke alapján a nemzetközi lajstromozásból eredő oltalom utólagos kiterjesztésére irányuló kérelmekre vonatkozó különös szabályokat. Ezek alapvetően az MSZH útján benyújtott nemzetközi bejelentésekre vonatkozó szabályokat tükrözik, hiszen az oltalom utólagos kiterjesztésére irányuló kérelem (az ún. utólagos megjelölés) lényegében a bejelentés ismételt benyújtása egy vagy több további tagállamra vonatkozóan.

(A Vt. 76/N. §-ához)

A törvény külön cím alatt szól a Magyar Köztársaságot megjelölő nemzetközi bejelentésekről. A 76/N. § (1) és (2) bekezdése külön kiemeli, hogy - bár a madridi rendszerben tehető nemzetközi bejelentés eltérő eljárási szabályok alá esik, mint az MSZH-hoz benyújtott nemzeti bejelentés - a nemzetközi bejelentés és az annak alapján megadott oltalom hatálya ugyanaz, mintha a megjelölés tárgyában nemzeti bejelentést tettek volna. Ugyanakkor a 76/N. § (2) bekezdésében a törvény azt is hangsúlyozza, hogy a bejelentés tárgyát képező megjelölés magyarországi oltalmát nem a nemzetközi lajstromozás keletkezteti, hanem az MSZH-nak az oltalom engedélyezésére vonatkozó pozitív döntése, amely az oltalommal szembeni kifogás megtételének elmaradásában, vagy a megtett kifogás visszavonásában nyilvánul meg. Elmondható tehát, hogy a nemzetközi lajstromozás alapján a megjelölés magyarországi oltalma tekintetében ugyanolyan függő jogi helyzet keletkezik, mint az MSZH-hoz benyújtott nemzeti bejelentés alapján; a nemzetközi lajstromozás ezért semmiképpen sem fogható fel a nemzeti úton tett bejelentés tárgyát képező megjelölés védjegykénti lajstromozásának megfelelőjeként.

A törvény kimondja, hogy Magyarország utólagos megjelölése esetén is ugyanazokat a szabályokat kell alkalmazni, mint a Magyar Köztársaságot megjelölő bejelentés tekintetében, hiszen az MSZH-nak mindkét esetben azonos módon kell eljárnia az oltalom engedélyezésével vagy elutasításával kapcsolatos hatósági feladatkörében.

(A Vt. 76/O. §-ához)

Az MSZH a nemzetközi bejelentést is meghirdeti, ami éppen a nemzetközi bejelentés, illetve a belőle esetlegesen fakadó magyarországi oltalom már említett - a nemzeti bejelentéssel, illetve az MSZH által lajstromozott védjeggyel azonos - hatályára tekintettel indokolt. Mindazonáltal nem hagyható figyelmen kívül, hogy a nemzetközi bejelentés közzétételére az MSZH-nak a nemzetközi lajstromozásról szóló értesítésekor már sor került a Nemzetközi Iroda hivatalos lapjában. A magyarországi meghirdetésnek tehát elegendő a nemzetközi bejelentés azonosítására szolgáló adatokat tartalmaznia, amelyek meghirdetése alapján a bejelentés teljes tartalma megismerhetővé válik. Ezzel együtt szükség esetén a nemzetközi bejelentésnek a nemzetközi lajstromban szereplő adataihoz való hozzáférést - a 76/N. § (4) bekezdése szerint - az MSZH is biztosítja ügyfelei számára.

(A Vt. 76/P. §-ához)

A Madridi Megállapodás 5. Cikke, valamint a Közös Végrehajtási Szabályzat 16-18. szabályai határozzák meg a nemzetközi lajstromozás elutasításának rendjét; e szabályokra építve jelennek meg a törvényben azok a rendelkezések, amelyek az MSZH előtt folyó vizsgálatra, a Nemzetközi Iroda értesítésére, valamint a bejelentővel való kapcsolattartásra vonatkoznak. A 76/P. § (1)-(2) bekezdései szerint a kutatási jelentést az MSZH a Magyar Köztársaságot megjelölő nemzetközi bejelentéssel kapcsolatban is elkészíti, és a kutatási jelentést a Nemzetközi Iroda útján megküldi a bejelentő részére. A nemzetközi bejelentéssel kapcsolatos eljárás sajátossága, hogy a bejelentés belföldi meghirdetése és a kutatási jelentés megküldése között nincs a nemzeti eljárásnál megfigyelhető összefüggés [ld. a törvény 29. §-ában a Vt. 61/A. §-ának (1) bekezdését]. Mivel a nemzetközi bejelentés esetében a közzététel valójában már a belföldi meghirdetés előtt megtörtént a Nemzetközi Iroda hivatalos lapjában, a törvény a kutatási jelentés megküldését nem köti a meghirdetést megelőző időponthoz. Ugyanakkor a 76/P. § (3) bekezdése szerint a felszólalás határideje nemzetközi bejelentés esetén is a bejelentés MSZH általi meghirdetésétől számított három hónap. Ennek oka az, hogy a megjelölés magyarországi oltalma elleni felszólalás elsősorban a Magyarországon oltalmat élvező védjegyek jogosultjai köréből várható.

A 76/P. § (1) bekezdése szerint az MSZH a nemzetközi bejelentés tekintetében elvégzi a Vt. 61. §-a szerinti érdemi vizsgálatot. Ezzel kapcsolatban a nemzeti eljárással összevetve az alapvető különbséget az jelenti, hogy az MSZH-t az érdemi vizsgálat lefolytatása terén köti a Megállapodásban megállapított tizenkét hónapos határidő, amely a nemzetközi lajstromozás nemzetközi lajstromba való bejegyzésének napján veszi kezdetét. Ha az MSZH e határidőn belül nem kifogásolja az oltalom beálltát, az a határidő leteltével külön hivatali határozat meghozatala és annak a Nemzetközi Irodával történő közlése nélkül is bekövetkezik. Ezért különösen lényeges, hogy a törvény a 76/P. § (4)-(6) bekezdéseiben részletesen szabályozza a megjelölés oltalmával kapcsolatos kifogás esetén követendő eljárást.

Ha az MSZH úgy találja, hogy a bejelentés nem felel meg a Vt. 61. §-ának (2) bekezdésében foglalt követelményeknek, ún. ideiglenes elutasítást ad ki. Ha erre sor kerül, a bejelentő és az MSZH között ugyanolyan eljárás zajlik le, mint a nemzeti bejelentés kapcsán ilyenkor kiadott felhívás esetén, azonban - a bejelentő külföldi illetőségére, a belföldi képviselő meghatalmazásának szükségességére tekintettel - a törvény a felhívásra való válaszadás határidejét legalább három hónapban határozza meg. Ha az ideiglenes elutasításra a bejelentő nem válaszol, illetőleg az MSZH a bejelentő nyilatkozata ellenére is úgy találja, hogy a megjelölés a Vt. alapján nem, vagy csak részben részesülhet oltalomban, ún. végleges elutasítást ad ki, amelyben a megjelölés magyarországi oltalmát - egészben vagy részben - megtagadja. E határozattal szemben a bejelentő ugyanolyan jogorvoslattal élhet, mint ami a nemzeti bejelentés teljes vagy részleges elutasítása esetén rendelkezésre áll. Ha a bejelentő nyilatkozata alapján az MSZH úgy találja, hogy a megjelölés oltalomban részesíthető, az ideiglenes elutasítást visszavonja.

Ideiglenes elutasítás kiadható akkor is, amikor a nemzetközi bejelentés ellen felszólalás érkezik; az MSZH ekkor e tényről értesíti a Nemzetközi Irodát. Az ideiglenes elutasításra a felszólalással kapcsolatban csak akkor kerül sor, ha a felszólalás megfelel a Vt. 61/B. §-a (1)-(4) bekezdéseiben előírt feltételeknek - ellenkező esetben ugyanis a felszólalást a Vt. 61/B. §-ának (5) bekezdése szerint visszavontnak kell tekinteni. Ezt követően az MSZH a felszólalás elbírálásának eredményétől függően jár el: ha a felszólalásnak - egészben vagy részben - helyt ad, végleges elutasítást ad ki, amelyben az oltalmat - egészben vagy részben - megtagadja; ha pedig a felszólalásnak nem ad helyt, az ideiglenes elutasítást visszavonja. A bejelentő és a felszólaló jogorvoslati joga természetesen e határozatok tekintetében is fennáll.

Az oltalommal szembeni kifogás esetén követendő eljárással is összefüggő, igen fontos szabályozási kérdés, hogy nemzetközi bejelentés esetén a Vt. alkalmazásában mely napot kell a lajstromozás napjának tekinteni. Ennek egyértelmű törvényi meghatározása a joggyakorlatban megfogalmazódott igény, különös tekintettel arra, hogy a Vt. 18. §-ának (1) bekezdése szerint a védjegy használatát a lajstromozás napjától számított öt éven belül meg kell kezdeni. A lajstromozás napjával kapcsolatban a Vt. 76/P. §-ának (7) bekezdése tartalmaz külön rendelkezéseket. Amint arra az előzőekben már utalás történt, a nemzetközi lajstromozás napja nem tekinthető a lajstromozás napjának, hiszen e napon a megjelölés magyarországi oltalmának sorsa még bizonytalan. Miután a magyarországi oltalom engedélyezéséhez a madridi rendszerben nincs feltétlenül szükség engedélyező határozat meghozatalára és annak a Nemzetközi Iroda számára történő megküldésére, abban az esetben, ha az érdemi vizsgálat alapján az MSZH az oltalommal szemben nem támaszt kifogást, ilyen határozat nem is születik. Ezért van szükség arra, hogy a törvény meghatározza: ilyen esetben mely napot kell a lajstromozás napjának tekintetni. Amíg az MSZH-ra vonatkozó tizenkét hónapos határidő le nem telik, az oltalom elutasítható; a megjelölés tehát mindaddig nem tekinthető Magyarországon oltalmazottnak, amíg e határidő nyitva áll. Ennek megfelelően a törvény úgy rendelkezik, hogy ha az MSZH nem ad ki ideiglenes elutasítást, a lajstromozás napjának attól a naptól számított tizenkét hónap elteltét követő napot kell tekintetni, amelyen a Nemzetközi Iroda a nemzetközi lajstromozást a nemzetközi lajstromba bejegyezte. Más a helyzet viszont, ha az MSZH a szóban forgó határidőn belül ideiglenes elutasítást közöl. Ilyenkor az MSZH mindig egy további határozatot is hoz: az érdemi vizsgálat eredményétől függően vagy az ideiglenes elutasítás visszavonásáról (vagyis az oltalom engedélyezéséről), vagy pedig az oltalom végleges - egészben vagy részben történő - elutasításáról. Ha tehát az ideiglenes elutasítást követően a megjelölés - egészben vagy részben - oltalmat nyer, az MSZH erről külön határozatban rendelkezik. A törvény szerint ilyenkor e határozat keltezésének napját kell a lajstromozás napjának tekinteti. Ennek oka az, hogy az MSZH e határozatban az eljárást lezáró érdemi döntést hoz a nemzetközi bejelentés tárgyában, függetlenül attól, hogy ez a tizenkét hónapos határidőn belül vagy annak elteltét követően történik. Ha az ideiglenes elutasításra felszólalás érkezése miatt került sor, az MSZH eljárást befejező határozata ellen a bejelentő és a felszólaló jogorvoslattal élhet. A törvény mindezt figyelembe véve határozza meg, hogy ideiglenes elutasítás kibocsátása esetén melyik napot kell a lajstromozás napjának tekintetni.

(A Vt. 76/R-76/T. §-aihoz)

A Közös Végrehajtási Szabályzat 27. szabályának (4) bekezdése értelmében a származási ország kifogásolhatja, hogy a nemzetközi lajstromba bejegyzett átruházás és használati engedély hatálya területére kiterjedjen. Ennek megfelelően utal a törvény arra, hogy ilyen elutasításra sor kerülhet, ha az MSZH úgy találja, hogy az átruházás, illetve a használati engedély - egészben vagy részben - a Vt. rendelkezéseibe ütközik. A Vt. 19. §-ának (4) bekezdése szerint a védjegyoltalom átruházására irányuló szerződés semmis, ha az átruházás a fogyasztók megtévesztését eredményezheti; a Vt. 23. §-ának (2) bekezdése pedig kimondja, hogy semmis a használati szerződés, ha annak teljesítése a fogyasztók megtévesztését eredményezhetné. E rendelkezések alapján az MSZH a változás nemzetközi lajstromba való bejegyzésétől számított tizenkét hónapon belül kifogást emelhet a változás magyarországi hatályával szemben.

A Megállapodás 5. Cikkének (6) bekezdésében foglaltaknak megfelelően a törvény szabályozza, hogy a nemzetközi védjegy érvénytelenítésén a védjegy törlését és a védjegyoltalom megszűnésének megállapítását kell érteni.

Annak érdekében, hogy a Magyar Köztársaságot megjelölő bejelentések tekintetében minden adat nyilvántartása biztosított legyen, a törvény rendelkezik arról, hogy az MSZH kiegészítő lajstromot vezet azokról a tényekről és körülményekről, amelyeket a Nemzetközi Iroda nem rögzít. E körbe tartozik különösen a védjegy törlése, a védjegyoltalom használat hiánya miatti megszűnésének megállapítása iránti eljárás megindítása, valamint a védjegyoltalomról történő lemondás esetén az oltalom visszaható hatályú megszűnésének napja.

(A Vt. 76/U-76/Z. §-aihoz)

A Jegyzőkönyv szerint tett bejelentésekre alapvetően a Megállapodás alapján alkalmazandó szabályok az irányadók; lényeges különbség azonban, hogy a Jegyzőkönyv szerint már belföldi védjegybejelentés alapján is lehet nemzetközi védjegybejelentést tenni. Szintén eltérően alakul a Jegyzőkönyv szerint a származási országok köre: a Jegyzőkönyv 2. Cikkének (1) bekezdése alapján ugyanis az MSZH-nál mint származási hivatalnál bejelentést tehet magyar állampolgár, belföldi lakóhellyel rendelkező bejelentő, illetve belföldön valóságos és működő ipari vagy kereskedelmi telephellyel rendelkező bejelentő. A törvény tükrözi e különös szabályokat, egyebekben pedig a Megállapodás alapján benyújtott bejelentésekre irányadó szabályok alkalmazását rendeli el a Jegyzőkönyv szerint benyújtott bejelentések esetében.

A Jegyzőkönyv 6. Cikkének (3) bekezdése rögzíti az ún. „central attack”-elvet, azaz, hogy a lajstromozást követően öt évig a nemzetközi lajstromozás függ a származási országban való lajstromozástól: ha ezen időszak alatt a védjegy oltalma a származási országban megszűnik, a Nemzetközi Iroda a védjegyet törli a nemzetközi lajstromból. Ugyanilyen rendelkezést tartalmaz a Madridi Megállapodás 6. Cikkének (3) bekezdése. A Jegyzőkönyv 9quinquies Cikke azonban lehetővé teszi, hogy ilyen esetben a nemzetközi bejelentés jogosultja a Jegyzőkönyvben előírt feltételekkel ugyanarra a védjegyre nemzeti lajstromozást igényeljen azokban a megjelölt országokban, ahol oltalomképes a megjelölés. A törvény szerint ilyen kérelem esetén az MSZH a nemzeti szabályoknak megfelelően jár el, azzal, hogy ha már elvégezte a nemzetközi bejelentés tekintetében az érdemi vizsgálatot, vizsgálat nélkül lajstromozza a megjelölést. A lajstromozás napja tekintetében azonban ilyenkor is ugyanazok a szabályok irányadók, mintha a nemzeti védjeggyé való átalakítás nem történt volna meg.

A 39-41. §-hoz

A Vt. hatályos szabályai szerint megváltozatási kérelemmel lehet élni a védjegylajstromba való bejegyzés alapjául szolgáló határozat ellen. A törvény külön lajstrom, ún. „kiegészítő lajstrom” vezetését írja elő a Madridi Megállapodás, illetve a Jegyzőkönyv alapján lajstromozott és Magyarország területén is oltalmat élvező védjegyekről (ld. a törvény 38. §-ában a Vt. 76/T. §-át), ezért a kiegészítő lajstromba történő bejegyzés alapjául szolgáló határozatot is olyanként jelöli meg, amellyel szemben megváltoztatási kérelemmel lehet élni. A törvény - az észrevétellel összefüggő módosítások körében - korrigálja továbbá a Vt. 77. §-ának (4) bekezdését (ld. a törvény 39. §-át és az 50. §-ához fűzött indokolást).

A Vt. 93. §-a szerint a Fővárosi Bíróság végzése elleni fellebbezés elbírálása során a Pp. 257. §-át kell alkalmazni; ennek a rendelkezésnek az értelmében a fellebbezés elbírálása tárgyaláson kívül történik, azzal, hogy a másodfokú bíróság a feleket belátása szerint meghallgathatja. Olyan ügyekben azonban, amelyekben ellenérdekű fél vesz részt, és mind az MSZH, mind az első fokú bíróság tárgyalás alapján határoz, indokolatlan a másodfokú bíróság előtti eljárás során a tárgyalás kizárása. Ennek megfelelően a törvény a Vt. 93. §-át kiegészíti azzal, hogy a Pp. 257. §-át a Fővárosi Bíróság végzése elleni fellebbezés elbírálása során azzal az eltéréssel kell megfelelően alkalmazni, hogy a másodfokú bíróság a fellebbezést tárgyaláson bírálja el, ha az eljárásban ellenérdekű fél vesz részt (ld. a törvény 40. §-át).

Indokolt a 40/94/EK rendelet 106-107. Cikkei, valamint 142a. Cikkének (5) bekezdése alapján indított pereknek is a Fővárosi Bíróság hatáskörébe és kizárólagos illetékessége alá történő utalása. E perek a közösségi védjegy használatától való eltiltásra irányulnak, anélkül, hogy a szó szoros értelmében bitorlási pernek számítanának. E perekben a Fővárosi Bíróság nem mint közösségi védjegybíróság, hanem mint nemzeti védjegybíróság jár el a 40/94/EK rendelet felhatalmazásával.

A Vt. 95. §-ának (4) bekezdése az ideiglenes intézkedés tárgyában soron kívüli eljárást ír elő. A törvény a (4) bekezdést egy új mondattal egészíti ki, amely az ideiglenes intézkedés tárgyában hozott végzés elleni fellebbezés esetén előírja, hogy arról a másodfokú bíróságnak is soron kívül kell határoznia. A (4) bekezdés kiegészítésére a védjegyügyek tapasztalataira és a gyakorlati igényekre tekintettel került sor (ld. a törvény 41. §-át).

A 42-43. §-hoz

A törvény - a tanúsító védjegy oltalmának megszerzésére jogosultakat meghatározó különös törvényi rendelkezésre tekintettel - kiegészíti a tanúsító védjegyre vonatkozó szabályokat egy további törlési okkal, amely szerint a védjegyet akkor is törölni kell, ha a bejelentést a Vt. 101. §-ának (2) bekezdése alapján arra nem jogosult nyújtotta be (ld. a törvény 42. §-át).

A Vt. 96. §-ának (3) bekezdése különös feltétlen kizáró okokat ír elő az együttes védjegy lajstromozásával szemben; a törvénynek az észrevétel intézményét érintő módosításaira tekintettel (ld. a törvény 25. §-ához fűzött indokolást) a törvény kiegészíti a Vt.-t azzal, hogy észrevétel tehető az említett rendelkezésben foglalt feltétlen kizáró okokra tekintettel is (ld. a törvény 43. §-át).

A 44. §-hoz

A törvény a mezőgazdasági termékek és az élelmiszerek földrajzi jelzéseinek és eredetmegjelöléseinek oltalmáról szóló 2081/92/EGK tanácsi rendeletnek a földrajzi jelzésre vonatkozó fogalom-meghatározására [2. Cikk (2) bek. b) pont] tekintettel módosítja e definíciót úgy, hogy a földrajzi jelzés azon termékek megjelölésére szolgálhat, amelyek termelése, feldolgozása vagy előállítása a nevezett földrajzi területen történik: egyértelmű tehát, hogy a megjelölés földrajzi jelzésként lajstromozható, ha a három tevékenység bármelyike a kérdéses területen valósul meg.

A 45. §-hoz

A törvény módosítja a földrajzi árujelzők és a többi kizárólagos (egyéb iparjogvédelmi vagy szerzői jogi) jogosultság kapcsolatának szabályozását. E változtatás indoka, hogy a földrajzi árujelzőkhöz fűződő jog és a többi kizárólagos jog viszonya nem jellemezhető mellérendeltségi viszonyként. A védjegyekkel ellentétben a földrajzi árujelzők esetében a használt megjelölés nem választható meg szabadon, hiszen ez az oltalmi forma egy termelői kör számára az adott terület nevével - azaz egy meghatározott névvel - kapcsolatos kizárólagos használati jogot biztosítja. Alapvető jogpolitikai érdek tehát annak biztosítása, hogy a földrajzi név használata az adott területhez kapcsolódó termékek tekintetében megvalósulhasson. A földrajzi név lefoglalása egy ebbe a körbe nem tartozó piaci szereplő számára csak a legindokoltabb esetekben engedhető meg. Éppen ezért azoknak a korábbi jogoknak a körét, amelyekre tekintettel a földrajzi árujelző lajstromozása elutasítható lenne, a lehető legszűkebben kell meghatározni. A hatályos szabályokat módosítva a törvény tehát csak olyan korábbi védjegyet minősít a földrajzi árujelző lajstromozását kizáró oknak, amelynek használata a védjegy ismertségére, jó hírnevére vagy a piacon való jelenlétének tartósságára tekintettel a fogyasztók megtévesztését eredményezheti, és megszünteti a korábbi védjegyek, valamint a korábbi szerzői vagy iparjogvédelmi jogok viszonylagos kizáró okként való figyelembevételét a földrajzi árujelző lajstromozására irányuló eljárásban. A korábbi jó hírű védjegy védelmére vonatkozó szabály megfelel a mezőgazdasági termékek és az élelmiszerek földrajzi jelzéseinek és eredetmegjelöléseinek oltalmáról szóló 2081/92/EGK tanácsi rendelet 14. §-ának (3) bekezdésében foglalt viszonylagos kizáró oknak. A növényfajta és állatfajta nevével való ütközés esetén ugyanakkor lehetővé teszi a törvény a földrajzi árujelző lajstromozására irányuló kérelem elutasítását, a - már fentebb említett - tanácsi rendelet hasonló szabályozására tekintettel.

A 46-47. §-hoz

A törvény kiegészíti az MSZH földrajzi árujelzőkkel kapcsolatos hatáskörének meghatározását a Vt.-be illesztett új szabályok alkalmazásából eredő ügyekre vonatkozó hatáskörökkel (ld. a törvény 46. §-át).

A törvény a Vt.-nek a földrajzi árujelző lajstromozására irányuló bejelentés kellékeit felsoroló rendelkezését a mezőgazdasági termékek és az élelmiszerek tekintetében az általa bevezetett új eljárási rendhez igazítja. Az új szabályok szerint mezőgazdasági termékek és élelmiszerek esetében az MSZH-hoz benyújtott bejelentésnek a Földművelésügyi és Vidékfejlesztési Minisztérium (a továbbiakban: FVM) által jóváhagyott termékleírást kell tartalmaznia; az MSZH a bejelentés vizsgálatát csak akkor kezdi tehát meg, ha a termékleírás ellenőrzése befejeződött az FVM-ben.

A hatályos Vt. a földrajzi árujelzők lajstromozására irányuló eljárásban a védjegyek lajstromozására irányuló eljárás szabályainak megfelelő alkalmazását írja elő. Az MSZH tehát az eljárás során a bejelentések vizsgálatát mind az oltalom feltételei, mind pedig a feltétlen kizáró okok és a viszonylagos kizáró okok tekintetében hivatalból elvégzi. Viszonylagos kizáró okként jelöli meg a törvény a korábbi védjeggyel, a korábbi földrajzi árujelzővel, illetve a korábbi egyéb szerzői vagy iparjogvédelmi joggal való ütközést. A korábbi jogokat az MSZH hivatalból érvényesíti a későbbi földrajziárujelző-bejelentéssel szemben, kivéve, ha a megjelölés lajstromozásához a korábbi jog jogosultja hozzájárult.

Míg a törvény módosítja a védjegyeljárásra irányadó szabályokat (ld. a törvény 25-26. és 28-30. §-aihoz fűzött indokolást), a földrajzi árujelző lajstromozására irányuló eljárás szabályain nem változtat: a földrajzi árujelzők esetében a törvény nem vezeti be a felszólalási rendszert (ennek indokairól ld. az általános indokolás II. 3. pontját), illetve nem változtat a hatósági tájékoztatás rendszerén. Fennmarad tehát az adatközlés, valamint az észrevétel intézménye; ennek megfelelően az eljárással kapcsolatos szabályok között a IX. fejezet rendelkezéseire való általános utalás mellett a törvény kifejezetten szól az adatközlésről, illetve az észrevételről, valamint - a földrajzi árujelzőkre vonatkozó oltalom különös feltételeire tekintettel - meghatározza az érdemi vizsgálat elemeit. Új rendelkezést vezet be a törvény azzal, hogy kimondja: a termékleírásnak a - Vt.-ben biztosított kereteken belül történő - módosítására csak a külön jogszabályban kijelölt szerv, azaz az FVM határozata alapján van lehetőség (ld. a törvény 47. §-át).

A 48. §-hoz

A törvény a mezőgazdasági termékek és az élelmiszerek földrajzi árujelzőinek közösségi oltalmára vonatkozó rendelkezéseket egységesen, a Vt. XVI. és XVII. fejezeteit követő új XVII/A. fejezetben helyezi el. A eredetmegjelölések nemzetközi lajstromozására vonatkozó rendelkezések pedig a Vt. új XVII/B. fejezetében nyernek elhelyezést.

(A Vt. 116/A. §-ához)

A törvény általános jelleggel mondja ki, hogy a közösségi rendelet alapján a tagállami hatáskörbe tartozó ügyekben a nemzeti eljárásokban illetékes hatóságok, azaz az MSZH és az FVM (illetve az FVM-hez tartozó Eredetvédelmi Tanács) járnak el.

A közösségi rendelet 5. Cikkének (4) bekezdése szerint a bejelentést annál a tagállamnál kell benyújtani, amelynek a területén az adott földrajzi terület található. Az (5) bekezdés pedig előírja, hogy a tagállamoknak meg kell vizsgálniuk a bejelentést abból a szempontból, hogy az kielégíti-e a rendeletben előírt feltételeket. Míg az oltalom megszerzéséhez szükséges feltételeket a közösségi rendelet kötelező módon határozza meg, a nemzeti jogra bízza a vizsgálatra vonatkozó eljárási rend kialakítását. A törvény ezt az eljárási rendet határozza meg.

Ezek szerint a közösségi bejelentéssel kapcsolatos vizsgálat első szakasza az FVM előtt folyik. Az FVM végzi el a vizsgálatot abból a szempontból, hogy az oltalmat a közösségi rendelet alapján arra jogosultak igényelték-e, illetve, hogy a termékleírás megfelel-e az előírásoknak. A termékleírás vizsgálatakor az FVM figyelembe veszi a közösségi rendeletnek a termékleírásra vonatkozó előírásait is, így például azt, hogy a termék és a földrajzi terület között a kapcsolat fennáll-e. A jogosultságról és a termékleírás vizsgálatának eredményéről az FVM szakhatósági állásfoglalást ad ki. Ezt követően kerül sor a bejelentés és az ahhoz csatolandó szakhatósági állásfoglalás benyújtására és az MSZH által végzett vizsgálatokra, azaz annak megállapítására, hogy a bejelentett földrajzi árujelző megfelel-e a közösségi rendelet 2. Cikkében foglalt egyes előírásoknak, illetve nincs-e kizárva az oltalomból azért, mert az a termék szokásos elnevezésévé vált (ld. a közösségi rendelet 3. Cikkét), vagy mert korábbi jóhírnevű védjeggyel ütközik a rendeletben előírtak szerint [ld. a közösségi rendelet 14. Cikkének (3) bekezdését]. Fontos hangsúlyozni, hogy a bejelentett árujelzőnek a 2. Cikk szerinti vizsgálata során az MSZH csupán azt vizsgálja, hogy a bejelentett név mint megjelölés megfelelő-e; ez azt jelenti, hogy a név vizsgálata a 2. Cikk (2) bekezdése a) és b) pontjának bevezető szövege, valamint (3) bekezdése alapján történik. Külön hangsúlyozza a törvény szövege, hogy nem terjed ki arra az MSZH általi vizsgálat, hogy a mezőgazdasági termék vagy az élelmiszer és a földrajzi elnevezés közötti kapcsolat fennáll-e.

A bejelentésnek a Bizottsághoz való továbbítására akkor kerül sor, ha a bejelentés megfelel a rendeletben előírt feltételeknek; ellenkező esetben az MSZH a bejelentés továbbítására irányuló kérelmet elutasítja. Annak érdekében, hogy a bejelentés vizsgálata ne húzódjon el, különös szabályként a törvény előírja, hogy a bejelentést az MSZH soron kívül bírálja el, és hiánypótlásra, illetve nyilatkozattételre az általános határidőknél rövidebb határidők is adhatók. A közösségi bejelentés alapján indult eljárás nemzeti szakasza az MSZH-nál zárul a továbbításról szóló határozat meghozatalával; a bejelentést a Bizottsághoz azonban az FVM továbbítja. A továbbítás tárgyában hozott határozat ügydöntő határozat, amely ellen tehát a Vt. 77. §-a alapján megváltoztatási kérelemmel lehet élni.

A közösségi rendelet 5. Cikkének (5) bekezdése lehetővé teszi a tagállamok számára, hogy a Bizottsághoz továbbított bejelentésekre ideiglenes oltalmat biztosítsanak. A törvény él ezzel a lehetőséggel, és kimondja, hogy a Bizottsághoz továbbított bejelentések a közösségi rendeletnek megfelelően ideiglenes oltalomban részesülnek.

A közösségi rendelet 7. Cikkének (2) bekezdése előírja, hogy a tagállamoknak az érintettek számára hozzáférést kell biztosítaniuk a közösségi bejelentésekhez. Ez a hozzáférés a tagállam által továbbított bejelentésekre vonatkozik, és azért van - elsősorban kifogás benyújtása esetén - jelentősége, mert a bejelentés meghirdetésekor a Bizottság csak a bejelentés lényeges elemeit, adatait teszi közzé [ld. a közösségi rendelet 6. Cikkének (2) bekezdését]. A törvény teljesíti a hozzáférés biztosítására vonatkozó kötelezettséget.

A közösségi rendelet a tagállamok és az érdekeltek számára lehetővé teszi kifogás előterjesztését a más tagállamon keresztül benyújtott közösségi bejelentések tekintetében. A kifogás megtételével kapcsolatos feladatokat az FVM látja el, iparjogvédelmi kérdésekben az MSZH bevonásával.

Rögzítenie kell a törvénynek azt is, hogy a közösségi bejelentésekkel kapcsolatos eljárás irányadó a termékleírás módosítására vonatkozó kérelem tekintetében is (ld. a közösségi rendelet 9. Cikkének második mondatát).

(A Vt. 116/B. §-ához)

A törvény az általános szabályok között határozza meg az e fejezetben használt fogalmakat, kifejezéseket. Általános szabályként szükséges kimondani azt, hogy a nemzetközi bejelentések tekintetében a különös rendelkezések mellett a Lisszaboni Megállapodás eltérő rendelkezése hiányában a Vt. egyéb rendelkezéseit kell alkalmazni (az MSZH által végzett érdemi vizsgálat például a nemzeti szabályoknak megfelelően folyik). A Lisszaboni Megállapodás alkalmazása során az MSZH három ügydöntő határozat hoz: ezek a bejelentés továbbítása tárgyában, a továbbítási díj megfizetésének elmulasztása esetén a bejelentés továbbítására irányuló kérelem visszavontnak tekintése tárgyában, valamint a megjelölés Magyar Köztársaság területére kiterjedő oltalmának végleges elutasítása tárgyában hozott határozatok. E határozatok ellen tehát a törvényben meghatározott módon megváltoztatási kérelemmel lehet élni.

(A Vt. 116/C. §-ához)

A törvény két külön alcím alatt határozza meg a nemzetközi bejelentésekre vonatkozó szabályokat: egyrészt az MSZH útján benyújtott nemzetközi bejelentésekkel, másrészt a Nemzetközi Iroda által lajstromozott nemzetközi eredetmegjelölésekkel kapcsolatos illeszkedési szabályokat fogalmazza meg.

Az MSZH útján benyújtott nemzetközi bejelentésekre vonatkozó szabályok a bejelentés benyújtásától annak a Nemzetközi Irodához való továbbításáig tartó szakaszt ölelik fel. Nemzetközi bejelentés csak olyan eredetmegjelölés tekintetében tehető, amely már nemzeti oltalom alatt áll [ld. a Megállapodás 5. Cikkének (1) bekezdését], és a bejelentés kellékeihez tartozik a nemzeti lajstromszám, valamint a nemzeti lajstromozás keltének a megjelölése [ld. a Végrehajtási Szabályzat 5. szabálya (2) bekezdésének (iv) pontját]. Az MSZH tehát olyan bejelentők tekintetében jár el mint származási ország hivatala, akik vagy amelyek valamely, az MSZH által lajstromozott megjelölést jogosultjai; bejelentés tehető azonban a lajstromozás előtt is, ilyenkor a nemzetközi bejelentés intézésére a nemzeti lajstromozást követően kerül sor, és a benyújtás napjának a lajstromozás napját kell tekinteni. Ha a nemzetközi bejelentés továbbításakor nemzeti oltalom alatt álló megjelölés nemzeti oltalma megszűnik, az MSZH kérése alapján a nemzetközi lajstromból is törli a Nemzetközi Iroda a megjelölést (ld. a 116/F. §-hoz fűzött indokolást). A Megállapodás egyebekben nem korlátozza a bejelentők személyi körét, tehát lakóhelyre és székhelyre tekintet nélkül bárki tehet nemzetközi bejelentést.

(A Vt. 116/D-116/E. §-ához)

A nemzetközi bejelentésnek a Megállapodásban és a Megállapodáshoz kapcsolódó Végrehajtási Szabályzatban meghatározott alaki feltételeknek kell megfelelnie; a bejelentést a WIPO formanyomtatványának kitöltésével kell elkészíteni. A bejelentés alaki kellékeit a Végrehajtási Szabályzat 5. szabálya határozza meg. A nemzetközi bejelentést angol, francia vagy spanyol nyelven lehet benyújtani [ld. a Végrehajtási Szabályzat 3. szabályának (1) bekezdését]. Az MSZH - a Végrehajtási Szabályzat 5. szabálya (1) bekezdésének megfelelően - az alaki vizsgálatot követően a bejelentést továbbítja a Nemzetközi Irodához, akkor is, ha a bejelentés a felhívás, illetve a hiánypótlás ellenére sem elégíti ki az előírt feltételeket.

A bejelentés alaki vizsgálatát valójában a Nemzetközi Iroda végzi (ld. a Végrehajtási Szabályzat 6. Cikkét); sajátossága ennek a nemzetközi eljárásnak a többi eljáráshoz képest, hogy a hiánypótlás a nemzeti hivatalokon keresztül történik: ha a bejelentés nem felel meg a feltételeknek, a Nemzetközi Iroda felhívja a származási ország hivatalát, hogy három hónapon belül pótolja a hiányosságokat. Ennek elmulasztása esetén a nemzetközi bejelentést elutasítja. Ha a bejelentés kielégíti az előírt alaki követelményeket, a Nemzetközi Iroda lajstromába bejegyzi a hozzá továbbított eredetmegjelölést, azaz a Megállapodás terminológiája szerint: lajstromozza a megjelölést. A nemzetközi bejelentésért a Nemzetközi Irodához a Közös Végrehajtási Szabályzat 5. szabálya (2) bekezdésének d) pontjában meghatározottak szerinti díjat, a nemzetközi bejelentés továbbításáért pedig az MSZH-hoz továbbítási díjat kell fizetni; a továbbítási díj megfizetésének elmulasztása a továbbítási kérelem visszavontnak tekintését eredményezi.

(A Vt. 116/F-116/I. §-aihoz)

A Lisszaboni Megállapodás Végrehajtási Szabályzatának 15. szabálya lehetővé teszi a részes államok számára, hogy az általuk a Nemzetközi Irodához továbbított eredetmegjelölés nemzetközi oltalmának törlését kérjék. Mivel a nemzetközi bejelentés megtételének a feltétele, hogy a megjelölés érvényes nemzeti oltalom alatt álljon, e szakasz alapján az MSZH a nemzetközi oltalom törlését kéri, ha a nemzetközi oltalomban részesülő eredetmegjelölés nemzeti oltalma megszűnt.

A Nemzetközi Iroda által lajstromozott nemzetközi eredetmegjelölésekre vonatkozó szabályok a nemzetközi lajstromozástól a megjelölés végleges sorsának lezárultáig tartó szakaszt ölelik fel. A Vt. 116/G. §-a a nemzetközi lajstromozás jogi hatásának esszenciáját foglalja magában.

A Nemzetközi Iroda által lajstromozott nemzetközi eredetmegjelölések tekintetében az MSZH ugyanúgy jár el, mint a nemzeti eljárás esetében. Sor kerül a bejelentés adatközlésére, ezt követően nyílik meg a lehetőség észrevétel benyújtására. Ha a bejelentés nem felel meg a vizsgált feltételeknek, az MSZH a Nemzetközi Iroda útján felhívja a bejelentőt a nyilatkozattételre. Ha a felhívás ellenére sem elégíti ki a bejelentés a vizsgált feltételeket, az MSZH az eredetmegjelölés Magyar Köztársaság területére kiterjedő oltalmát elutasítja, ha pedig a felhívásra tett nyilatkozat alapján a bejelentés lajstromozható lenne a nemzeti eljárásban, az ideiglenes elutasítást visszavonja. Ha tehát az MSZH nem értesíti a Nemzetközi Irodát az ideiglenes elutasításról, vagy az elutasítást visszavonja, a nemzetközi lajstromozással ugyanolyan oltalom keletkezik a Magyar Köztársaság területén, mint egy nemzeti eljárás alapján lajstromozott eredetmegjelölés esetében. Ha az MSZH nem adott ki ideiglenes elutasítást az erre rendelkezésre álló határidőn - a nemzetközi lajstromozásról szóló értesítés átvételétől számított tizenkét hónapon - belül, az oltalom e határidő lejártát követő napon keletkezik. Ha pedig a kiadott ideiglenes elutasítást az MSZH visszavonja, az oltalom e visszavonó határozat napjával keletkezik. Az MSZH ilyenkor az adatközlés során közzétett adatok meghirdetésével hatósági tájékoztatást közöl hivatalos lapjában a nemzetközi megjelölés Magyar Köztársaság területére kiterjedő oltalmáról.

A 49. §-hoz

A hatályos Vt. 122. §-a sorolja fel azokat a közösség jogszabályokat, amelyekkel a Vt. összeegyeztethető szabályozást tartalmaz. A törvény egyrészt e felsorolásból törli a 2081/92/EGK tanácsi rendeletre történő utalást, figyelemmel arra, hogy a Vt. - a csatlakozást megelőző időszakban - tájékoztató jelleggel utalt a földrajzi árujelzőkre vonatkozó rész megalkotásának közösségi jogi hátterére, valamint arra, hogy a közösségi rendelet a csatlakozást követően közvetlenül alkalmazandó lesz, másrészt - az Európai Unióhoz történő csatlakozásra figyelemmel - elmarad a jogharmonizációs klauzulából az Európai Megállapodásra való hivatkozás.

Az 50. §-hoz

A törvény 50. §-a tartalmazza a Vt. hatályukat vesztő rendelkezéseit.

A törvény az Európai Unióhoz való csatlakozás kapcsán hatályon kívül helyezi a szellemi tulajdonjogok megsértésével szemben a vámigazgatási eljárásban alkalmazható intézkedésekre vonatkozó kormányrendelet kiadására vonatkozó felhatalmazást, a csatlakozást követően ugyanis e tárgyban a 3295/94/EK rendeletet és annak végrehajtási rendeletét, illetve - a 2004. július 1-jei hatálybalépését követően - a 1383/2003/EK rendeletet kell majd alkalmazni. Erre figyelemmel a törvény törli a Vt. 28. §-ában a „belföldi” forgalomba hozatalra vonatkozó utalást is.

A törvény hatályon kívül helyezi a Vt.-nek az adatközlésre vonatkozó 46. §-a (2) bekezdését és 47. §-a (5) bekezdését (ehhez ld. a törvény 22. §-ához fűzött indokolást).

A törvény az észrevételt érintő módosítások körében (ld. a törvény 25. §-ához fűzött indokolást) hatályon kívül helyezi a Vt. 77. §-a (2) bekezdésének b) pontját, azaz azt a szabályt, hogy az észrevételt tevő megváltoztatási kérelemmel élhet az MSZH határozata ellen. Ez a változtatás kiküszöböli azt a visszás helyzetet, amely szerint az észrevételt benyújtó személy az MSZH határozataival szemben jogorvoslattal élhet, és a bíróság előtt folyó eljárásban félként részt vehet, noha az MSZH előtti eljárásban nem ügyfél.

A törvény a földrajzi árujelzők oltalmát érintő körben egyértelművé teszi: kizárólag földrajzi származás feltüntetésére vonatkozó megjelölésre csak a földrajzi árujelzők oltalmára létesített oltalmi rendszeren belül, az ott előírt szabályok alapján szerezhető oltalom, ezért az együttes védjegyekre vonatkozó szabályok közül a törvény törli a Vt. 96. §-ának (2) bekezdését és 97. §-ának (3) bekezdését, amelyek az ilyen megjelölések együttes védjegyként való oltalmát teszik lehetővé.

Az 51. §-hoz

A törvény két ponton hoz változást az Szjt. preambulumában. Egyrészt, a „szerzői és a szomszédos jogok” gyűjtőfogalmat a „szerzői és a kapcsolódó jogok” kifejezés váltja fel, összhangban az adatbázis-előállítók jogi védelmét megteremtő, az Szjt.-t módosító 2001. évi LXXVII. törvénnyel, amely bevezette a „szerzői joghoz kapcsolódó jogok” kategóriát a szomszédos jogok és az adatbázis-előállítói jogok gyűjtőfogalmaként. Másrészt, a preambulumnak a nemzetközi kötelezettségekkel és az Európai Unió jogával való összhang megteremtését célzó mondata egyfelől az Európai Unióhoz való csatlakozásra figyelemmel immár nem az Európai Megállapodásból eredő további jogközelítési kötelezettségre, illetve közösségi jogszabályként csupán irányelvekre utal, hanem a tagságból eredő jogközelítési kötelezettséget általánosságban, valamennyi közösségi jogforrásra kiterjedően fejezi ki, másrészt a nemzetközi jogfejlődés eredményei helyett a hazánkkal szemben a szellemi tulajdon terén fennálló nemzetközi kötelezettségeket hangsúlyozza. Ez utóbbival összefüggésben meg kell jegyezni, hogy a „szellemi tulajdon” kifejezésnek a nemzetközi kötelezettségekkel összefüggésben történő használata nem befolyásolja az új Polgári Törvénykönyv előkészítése során az e kifejezéssel összefüggésben kialakult vita jövőben esedékes eldöntését.

Az 52. §-hoz

A törvény kizárja a szerzői jogi védelemből a sajtóközlemények alapjául szolgáló tényeket vagy napi híreket. E szabály a BUE 2. Cikkének (8) bekezdésében foglaltakra figyelemmel kerül át az Szjt. 36. §-ának (1) bekezdéséből az Szjt. 1. §-ába. A tény- és híranyagot tartalmazó közlemények átvétele ugyanis nem szabad felhasználásnak minősül, mivel a szerzői jogi védelem eleve nem terjed ki a sajtótermékek közleményeinek alapjául szolgáló tényekre vagy napi hírekre. A hivatkozott rendelkezés nem művek szabad felhasználásáról, hanem irodalmi, tudományos vagy művészeti műnek nem minősülő anyagokról szól, így elhelyezése az Szjt. 36. §-ában sem megfelelő. Meg kell jegyezni, hogy a tényközlések nemcsak a sajtó esetében, hanem általában sem elégítik ki a művek keletkezéséhez szükséges követelményeket, a rendelkezés célja, hogy a sajtóközlemények sokfélesége miatt e körben egyértelműbb helyzetet teremtsen. A „sajtótermék” fogalmába mind az írott, mind pedig az elektronikus sajtó termékei beletartoznak.

Az 53. §-hoz

Az INFOSOC-irányelv 2. Cikke a többszörözés jogát nemcsak a mű vagy egyéb teljesítmény egésze, hanem valamely része tekintetében is kifejezetten megadja a szerzőnek, illetve a többi jogosultnak. Az Szjt. 18. §-ának (1) bekezdése és a többszörözési jogra vonatkozó többi rendelkezése ezt külön nem említi a többszörözés jogának szabályai között, mivel általános joggyakorlati tanként vált elfogadottá, hogy a mű, illetve a szomszédos jogi teljesítmény valamely azonosítható, felismerhető részének felhasználására is kiterjednek a szerző, illetve más jogosult vagyoni jogai. A törvény ezért az irányelv szóban forgó rendelkezésének a vagyoni jogokra vonatkozó általános szabályok körében tesz eleget, a törvény szövegében megjelenítve az említett joggyakorlati tételt: a szerzői jogi védelem alapján a szerzőt nemcsak a mű egészének, hanem valamely azonosítható, felismerhető részének felhasználására is kizárólagos jog illeti meg.

Az 54. §-hoz

A törvény az Szjt. 20. §-ának (1) bekezdését kiigazítva hiányt pótol azzal, hogy a szomszédos jogi jogosultak, illetve teljesítmények felsorolását kiegészíti a filmelőállítókkal, illetve a filmelőállítói teljesítményekkel, tekintettel arra, hogy a magáncélú másolás a filmelőállítók jogait is érinti, így kizárásuk e körből nem indokolt [ld. a törvény 54. §-ának (1) bekezdését].

Az INFOSOC-irányelv 5. Cikke (2) bekezdésének b) pontja előírja a magáncélú másolás díjának megállapításakor a hatásos műszaki intézkedések alkalmazásának figyelembevételét. Ez a szabály kötelező abban az esetben, ha a szerzői jog alól engedett e kivétel bevezetésének vagy fenntartásának lehetőségével él az Európai Unió tagállama. Mivel a magyar szerzői jog továbbra is fenn kívánja tartani a magáncélú másolás esetében a szerzői kizárólagos jog díjigényre való korlátozását, rendelkeznie kell - az Szjt. 20. §-ának (2) bekezdésében - arról is, hogy a díjnak tükröznie kell azt is: alkalmaznak-e hatásos műszaki intézkedéseket a másolás megakadályozására, korlátok között vagy ellenőrzés alatt tartására. Az irányelv rendelkezéséből és a törvény szóban forgó szabályából is figyelmet érdemel az az elem, hogy a műszaki intézkedések figyelembevételének kötelezettsége csak akkor áll fenn, ha azok hatásosak. Ez méltányosnak is tűnik, hiszen nem marad jogalapja a magáncélú másolás után fizetendő díjnak, ha a másolásvédelmi eljárások és berendezések ténylegesen kizárják, meggátolják a magáncélú másolást [ld. a törvény 54. §-ának (1) bekezdését].

Az Szjt. hatályos 20. §-ának (2) bekezdése alapján jelenleg - külföldi gyártás esetén - az üres kép- és hanghordozó után a magáncélú másolásra tekintettel fizetendő díjat a jogszabály szerint vám fizetésére kötelezett személynek kell a vámkezelés befejezésétől számított nyolc napon belül befizetnie. Az Európai Unió vámuniójába és egységes piacába való beilleszkedésünket követően e szabályok a más tagállamokból érkező árukra nem lesznek alkalmazhatók. A törvény erre tekintettel úgy rendelkezik, hogy - vámfizetési kötelezettség hiányában - a hordozót az országba behozó személy és az azt belföldön először forgalomba hozó személy egyetemlegesen felelős a szóban forgó díjak megfizetéséért.

A törvény változtat az Szjt. 20. §-ának (4) bekezdésében szereplő díjfelosztási arányokon, annak érdekében, hogy az kellően tükrözze azokat a hátrányokat, amelyek az egyes jogosulti csoportokat a magáncélú másolásra tekintettel érik. Az üres hanghordozók után fizetett díjak felosztási arányai módosításának alapját a hangfelvétel-előállítók forgalmazási és egyéb adatai, illetve a jogösszehasonlító elemzések eredményei képezték. E felosztási arányok azonban továbbra is csak akkor kerülnek alkalmazásra, ha az érintett közös jogkezelő szervezetek másképp nem állapodnak meg [ld. a törvény 54. §-ának (2) bekezdését].

Az 55-56. §-hoz

A törvény 55. §-ának (1) bekezdése és 56. §-a az 54. §-hoz fűzött indokolásban foglaltakkal megegyező okból igazítja ki a díjfizetésre kötelezettek körét az Szjt. 21. §-a (1) bekezdésében a reprográfiára szolgáló készülékek tekintetében, illetve módosítja az Szjt. 22. §-ának (1) bekezdését.

Az INFOSOC-irányelv 5. Cikke (2) bekezdésének a)-c) pontjai kivételt nem engedő módon zárják ki annak lehetőségét, hogy a kották többszörözésére, illetve annak engedélyezésére vonatkozó kizárólagos jogot a tagállamok díjigényre korlátozzák vagy szabad felhasználássá tegyék. Ennek megfelelően a törvény kizárja a szabad felhasználás köréből a kották reprográfiával történő magáncélú, illetve intézményi célú másolását. Az Szjt. 21. §-a (5) bekezdésének módosítása a kották magáncélú és intézményi célú másolására való kizárólagos jog bevezetésének következményeit vonja le a reprográfiai díjak felosztási arányainak megváltoztatásával [ld. a törvény 55. §-ának (2) bekezdését].

Figyelemmel arra, hogy valamennyi érintett jogosulti csoport létrehozta közös jogkezelő szervezetét, a törvény elhagyja az Szjt. 21. §-ának (7) bekezdéséből az érdekképviseleti szervezetekre történő utalást [ld. a törvény 55. §-ának (3) bekezdését].

Az 57. §-hoz

A szoftver-irányelv 7. Cikke (1) bekezdésének c) pontjából következik az Szjt. 23. §-a (2) bekezdésének az a kiegészítése, amelynek értelmében a terjesztés jogának megsértését jelenti a mű jogsértéssel előállott példányának kereskedelmi céllal történő birtoklása is, ha a birtokos tudja vagy neki megfelelő gondosság mellett tudnia kellene, hogy a példány jogsértés eredménye. A szoftver-irányelv említett szabálya ugyan csupán a szoftver példányaira vonatkozik, de célszerű, indokolt és a közösségi joggal is összeegyeztethető ennek a rendelkezésnek valamennyi műtípus példányaira való kiterjesztése [ld. a törvény 57. §-ának (1) bekezdését].

A törvény az EK-Szerződés 28. és 29. Cikke alapján, az Európai Bíróság e tárgyban hozott ítéleteire is figyelemmel módosítja a terjesztési jog kimerülésére vonatkozó szabályt [ld. a törvény 57. §-ának (2) bekezdését]. A hatályos rendelkezés - az Európai Unióhoz való csatlakozásunkat megelőzően - csak a belföldön történő forgalomba hozatalnak tulajdoníthatott a terjesztési jogot kimerítő, „elhasználó” hatást. Az Európai Unióhoz való csatlakozást követően e hatást az Európai Közösség (sőt, az Európai Gazdasági Térség) területén való forgalomba hozatalnak kell majd kiváltania.

Az 58. §-hoz

A törvény a nyilvános előadási jog kötelező közös kezelését kiterjesztett hatályú közös jogkezeléssé alakítja át. Ezt azzal éri el, hogy az Szjt. 25. §-ának (1) bekezdésébe az Szjt. 91. §-ának (2) bekezdésére utaló szövegrészt illeszt be [ld. a törvény 58. §-ának (1) bekezdését]. Az Szjt. 91. §-ának (2) bekezdése teszi ugyanis lehetővé, hogy a jogosult a közös jogkezelést végző egyesülethez intézett nyilatkozatában előzetesen tiltakozzon művei, teljesítményei felhasználásának közös jogkezelés útján történő engedélyezése ellen. A törvény ez utóbbi rendelkezést annyiban egyértelműbbé és pontosabbá teszi, hogy felsorolja a kötelező közös jogkezelés eseteit is (ezekben az esetekben nincs helye a közös jogkezelés elleni tiltakozásnak); a nyilvános előadási jog gyakorlását e felsorolás értelemszerűen nem említi (ld. a törvény 74. §-át).

Ez a változás nem az INFOSOC-irányelvből következik, viszont szükséges a közösségi jognak is részévé vált (vagy váló) nemzetközi egyezményekkel, azaz a BUE-vel, a TRIPS-egyezménnyel és a WCT-vel való aggálytalan, teljes összhang megteremtése céljából. Az, hogy az INFOSOC-irányelv preambulumának 18. pontja szerint az irányelv nem érinti a tagállamoknak a jogkezelésre - pl. a kiterjesztett hatályú közös jogkezelésre - vonatkozó rendelkezéseit, természetesen nem jelenti azt, hogy a tagállamok e témában „feloldozást kaptak volna” egyéb közösségi jogi normák, illetve más szerzői jogi irányelvek betartásának kötelezettsége alól [ld. az INFOSOC-irányelv 1. Cikkének (2) bekezdését is]. Emellett a Bizottság ún. GEMA-határozatai (pl. a 71/224/EGK határozat) olyan követelményeket rögzítenek, amelyek a közösségi jog alapján tilalmazzák a nyilvános előadás jogára a kötelező közös jogkezelés előírását.

A szerző valamely kizárólagos jogára kötelező közös jogkezelés előírása e jog gyakorlására vonatkozó feltétel meghatározását és ennyiben az érintett jog korlátozását jelenti. Az Szjt. jelenleg hatályos 25. §-ának (1) bekezdése nem áll összhangban a BUE-val és ennek következtében a TRIPS-egyezménnyel, a WCT-vel és az európai közösségi joggal sem. A BUE 11. Cikke (1) bekezdésének (i) pontja és 11ter cikke (1) bekezdésének (i) pontja kizárólagos jog biztosítását írja elő a nyilvános előadás esetében, anélkül, hogy módot adna e jog gyakorlásának feltételekhez való kötésére vagy korlátozására úgy, ahogy ezt például a 11bis cikk (2) bekezdése megteszi az ott szabályozott felhasználások tekintetében. Az a tény, hogy a 11bis cikk (2) bekezdéséhez fogható szabály nem található a BUE 11. és 11ter cikkében, aligha magyarázható mással, mint azzal, hogy a 11. és a 11ter cikkben szabályozott felhasználások esetében a BUE nem ad módot olyan feltételek előírására, amelyek a 11bis (2) cikke alapján megengedhetők. Különben a 11bis cikk (2) bekezdésére nem volna szükség. A BUE-nek ezt az értelmezését erősítette meg a Nemzetközi Iroda e témában az előterjesztők kérésére adott részletes szakvéleménye is. A szakvélemény szerint: „a kötelező közös jogkezelés, amelyet az [Szjt.] 25. §-ának (1) bekezdése vezetett be, nem tekinthető a Berni Egyezménnyel vagy a WCT-vel összhangban állónak”.

A kiterjesztett hatályú, a kilépés lehetőségét biztosító jogkezelés, amely nemzetközileg széles körben elterjedt és elfogadott, kellően erős pozíciót teremt a közös jogkezelő szervezetek számára, a gyakorlatban igazoltan működőképes, és jogbiztonságot nyújt mind a jogosultak, illetve a közös jogkezelő szervezetek, mind pedig a felhasználók számára. A módosítás anélkül tesz eleget e harmonizációs követelményeknek, hogy a nyilvános előadási jog közös jogkezelés útján való gyakorlását, a közös jogkezelési rendszer működését veszélyeztetné, vagy akár csak számottevően befolyásolná. Ezt támasztja alá az is, hogy a jogosultnak az Szjt. 91. §-ának (2) bekezdése alapján tett nyilatkozata nem tehet különbséget a közös jogkezelés alá tartozó azonos műfajú művek (teljesítmények) között, és egységesen csak a közös jogkezelés alá tartozó adott felhasználás egészére vonatkozhat.

A szakirodalmi művek és a nagyobb terjedelmű nem színpadra szánt szépirodalmi művek (pl. regények) nyilvános előadásának egyedi engedélyezése a gyakorlatban lehetséges, ezért nem indokolt, hogy a törvény e művekre akár csak kiterjesztett hatályú közös jogkezelést is előirányozzon [ld. a törvény 58. §-ának (2) bekezdését].

Az 59. §-hoz

A törvény a műhold-irányelv 1. Cikke (2) bekezdésének b) és d) pontjával összhangban rendelkezik arról, hogy műhold útján történő sugárzás esetén melyik állam területe számít a felhasználás helyének. Ez lényegében a műsort hordozó jelek „fellövésének” helye. A felhasználás helyének meghatározása egyben az alkalmazandó jogot is kijelöli. A törvény szerint az Szjt. új szabályai a műhold-irányelv egyik rendelkezésének alkalmazását írnák elő, a szóban forgó rendelkezés szövegszerű elismétlése helyett. Az Európai Unióhoz való csatlakozást követően ilyen újszerű jogharmonizációs technikák is megengedhetőkké válhatnak. Ma még - alkotmányossági okból - aggályos lenne valamely közösségi irányelv egyes rendelkezéseinek alkalmazandóvá tétele; a csatlakozás után azonban e technika ilyen problémákat már nem vet majd fel.

A 60. §-hoz

Az Szjt. 27. §-ának új (2) bekezdését a műhold-irányelv 3. Cikkében foglaltak teszik szükségessé. Ez az irányelvi rendelkezés eltérést nem tűrően szabályozza azokat a feltételeket, amelyeket a tagállami jognak rögzítenie kell, ha a tagállam a műholdas sugárzás engedélyezésére közös (ez esetben kiterjesztett hatályú) jogkezelést ír elő. Közömbös, hogy a BUE e kérdéskörben az irányelvnél kevésbé szigorú, a nemzeti jog számára többet is megengedne, hiszen ez az irányelv végrehajtására vonatkozó kötelezettségünket nem érinti, illetve az irányelv végrehajtása sem jár - természetesen - a BUE sérelmével.

A törvény az Szjt. 27. §-a (1) bekezdésének módosításával kizárólagos jogot biztosít a szakirodalmi művek és a nagyobb terjedelmű nem színpadra szánt szépirodalmi művek felhasználására (ld. a törvény 58. §-ához fűzött indokolást is).

A törvény a kötelező közös jogkezelést szintén megszünteti, és kiterjesztett hatályú közös jogkezeléssel váltja fel az ún. on-line, avagy lehívásra történő hozzáférhetővé tételre való kizárólagos jog esetében. Ez a változtatás elengedhetetlen ahhoz, hogy az Szjt. megfeleljen a WCT 8. Cikkében és - közvetve - az INFOSOC-irányelv 3. Cikkében foglaltaknak, hiszen e rendelkezések kizárják az említett kizárólagos jog kötelező közös jogkezelés előírásával való korlátozását [ld. a törvény 60. §-ában az Szjt. 27. §-ának (3) bekezdését]. A módosítás mellett szól az is, hogy az Amerikai Egyesült Államok kereskedelmi főmegbízottja előtt lefolytatott eljárásban is kritika érte az Szjt. 27. §-a (3) bekezdésének hatályos szövegét.

A 61. §-hoz

A műhold-irányelv 8. Cikke a vezetékes továbbközvetítésre kizárólagos jog biztosítását követeli meg a tagállamoktól. Ennek megfelelően a törvény egyértelművé teszi, hogy az is a szerző kizárólagos joga, hogy művének vezeték útján vagy egyéb módon - az eredetihez képest más szervezet közbeiktatásával - a nyilvánossághoz történő egyidejű, változatlan és csonkítatlan továbbközvetítésére engedélyt adjon [ld. a törvény 61. §-ában az Szjt. 28. §-ának (2) bekezdését].

A törvény az Szjt. 28. §-ának (3) bekezdésben a díjmegállapítás és -fizetés rendjére vonatkozó szabályokat állapít meg. A törvény kiegészíti az Szjt. 28. §-ának (4) és (5) bekezdésében szereplő jogosulti kört a hangfelvétel-előállítókkal, és ezzel egyidejűleg - az Szjt. 28. §-ának (4) bekezdésében - módosítja a díjak felosztási arányát. E felosztási arányok továbbra is csak akkor kerülnek alkalmazásra, ha az érintett közös jogkezelő szervezetek másképp nem állapodnak meg.

A 62. §-hoz

Az INFOSOC-irányelv 5. Cikkében foglaltak a szabad felhasználás Szjt.-beli szabályainak felülvizsgálatát igénylik több kérdésben is. Az irányelv 5. Cikke (3) bekezdésének a) pontjában foglaltak az átvétel feltételeinek pontosítását teszik szükségessé: az átvétel csak az iskolai oktatásban való szemléltetés és a tudományos kutatás céljára engedhető meg, csupán a cél által indokolt terjedelemben, és kizárólag akkor, ha az átvevő művet nem használják fel üzletszerűen. Az átvevő mű tankönyvként (segédkönyvként) való többszörözése és terjesztése szintén szabad felhasználás, feltéve, hogy az nem üzletszerűen valósul meg. Az üzletszerűség megítéléséhez az irányelv 42. preambulumbekezdése ad támpontokat: az érintett intézmény szervezeti formája és finanszírozási rendje nem döntő e kérdésben, csak az általa végzett tevékenység tényleges sajátosságai számítanak.

A 63. §-hoz

A törvény az Szjt. 35. §-a (1) bekezdésének módosításával a kotta reprográfiával való többszörözése tekintetében még magáncélú másolás esetén sem korlátozza díjigényre a felhasználás engedélyezésére való kizárólagos jogot. E kérdésben az INFOSOC-irányelv 5. Cikke (2) bekezdésének a)-c) pontjai kétséget nem hagyva zárják ki annak lehetőségét, hogy a kotta többszörözésére (másolására), illetve az annak engedélyezésére vonatkozó kizárólagos jogot a tagállamok díjigényre korlátozzák vagy szabad felhasználássá tegyék. Az irányelvnek a kották reprográfiával való többszörözését megtiltó - vagyis a korlátozhatatlan kizárólagos jogok körébe utaló - szabálya és az Szjt. ennek megfelelő módosítása a szóban forgó felhasználások engedélyezésére megfelelő közös jogkezelési konstrukció kialakítását és alkalmazását teheti szükségessé. A törvény emellett az irányelv idevágó rendelkezésével annyiban is összhangot teremt, hogy a magáncélú másolatkészítést csak természetes személyek számára engedi meg.

Az Szjt. 35. §-ának (3) bekezdése szerint a műről számítógéppel vagy elektronikus adathordozóra történő magáncélú másolatkészítés csak abban az esetben minősül szabad felhasználásnak, ha azt a felhasználó saját maga készíti el. A törvény fenntartja ezt a szabályt, csupán szórendi változtatással teszi egyértelművé a más személy általi másolatkészítés tilalmát.

Az INFOSOC-irányelv 5. Cikke (2) bekezdésének c) pontja csak meghatározott intézmények javára teszi lehetővé - minősíti szabad felhasználásnak - a belső intézményi célra történő másolatkészítést. Ezek az intézmények a következők: nyilvános szolgáltatásokat nyújtó könyvtárak, iskolai oktatás célját szolgáló intézmények, múzeumok, levéltárak, valamint kép- és hangarchívumok. A törvény ennek az irányelvi megszorításnak megfelelően módosítja az Szjt.-t [ld. a törvény 63. §-ának (2) bekezdésében az Szjt. 35. §-ának (4) bekezését]. A kották másolására e körben is kizárólagos jogot kell biztosítani. Az Szjt. 35. §-a (4) bekezdésének új d) pontja főként a tervezett nemzeti audiovizuális, illetve digitális archívum sajátos igényeit, egyedinek ígérkező rögzítési, másolatkészítési és archiválási módszereit hivatott tükrözni [ld. a törvény 63. §-ának (2) bekezdését].

Az Szjt. jelenlegi 35. §-ának (6) bekezdése - bizonyos feltételekkel - ma is szabad felhasználásnak minősíti a mű ideiglenes többszörözését. Az INFOSOC-irányelv 5. Cikkének (1) bekezdése ezt az esetet a szabad felhasználás kötelező eseteként szabályozza. Eltérés az Szjt.-hez képest, hogy az irányelv szerint csak a járulékos vagy közbenső jellegű ideiglenes többszörözés lehet megengedett. Az ilyen többszörözés viszont nemcsak akkor számít szabad felhasználásnak, ha a műnek a szerző által engedélyezett, illetve a törvényben megengedett felhasználására irányul, hanem akkor is, ha azt célozza, hogy lehetővé tegye az átvitelt harmadik személyek között hálózaton, köztes szolgáltató révén. A törvény 63. §-ának (3) bekezdése ebben a kérdésben is összehangolja az Szjt. 35. §-ának (6) bekezdését az irányelvvel.

Az INFOSOC-irányelv 5. Cikke (2) bekezdésének d) pontjával összhangban a törvény úgy rendelkezik, hogy szabad felhasználás a saját műsorának sugárzásához jogszerűen felhasználható műről a rádió- vagy televízió-szervezet által saját eszközeivel készített ideiglenes rögzítés. Az a szabály, amely megköveteli a szóban forgó rögzítéseknek az elkészítés időpontjától számított három hónapon belül történő megsemmisítését, illetve törlését, csupán szerződéspótló, diszpozitív jellegű: csak eltérő szerződési kikötés hiányában érvényesül; e törvényi rendelkezés is csupán a megengedett leghosszabb időtartamot jelöli meg, a megsemmisítésre és a törlésre természetesen sor kerülhet három hónapnál rövidebb időn belül is. E rögzítések közül azonban azok a - külön törvényben meghatározott - rögzítések, amelyeknek rendkívüli dokumentációs értéke van, közgyűjteménynek minősülő kép-, illetve hangarchívumban korlátlan ideig megőrizhetők. Az irányelvvel összhangban álló ez utóbbi szabály megteremti a nemzeti audiovizuális archívum létrehozásának szerzői jogi feltételeit [ld. a törvény 63. §-ának (4) bekezdését].

A 64-65. §-hoz

A törvény az Szjt. 36. §-ának (1) bekezdését összehangolja az irányelv 5. Cikke (3) bekezdésének f) pontjában foglaltakkal; egyúttal - a BUE 2. Cikkének (8) bekezdésére is tekintettel - egyértelművé teszi, hogy nem a tény- és híranyagot tartalmazó közlemények átvétele minősül szabad felhasználásnak, hanem a szerzői jogi védelem eleve nem terjed ki a sajtótermékek közleményeinek alapjául szolgáló tényekre vagy napi hírekre. [ld. a törvény 64. §-ának (1) bekezdését és az 52. §-ához fűzött indokolást is].

A törvény kiegészíti továbbá az Szjt. 36. §-át egy új (2) bekezdéssel, amelynek értelmében napi eseményekhez kapcsolódó, időszerű gazdasági vagy politikai témákról megjelentetett cikkek vagy e témákról sugárzott művek - bizonyos feltételekkel - a sajtóban többszörözhetők és a nyilvánossághoz közvetíthetők. Ez az új rendelkezés (amely a régi szerzői jogi törvényben, az 1969. évi III. törvényben is megtalálható volt) megfelel mind a BUE 10bis cikkében, mind pedig az INFOSOC-irányelv 5. Cikke (3) bekezdésének c) pontjában foglaltaknak, és egyúttal előmozdíthatja a közérdeklődésre számot tartó eseményekről és tényekről való tájékozódáshoz fűződő alapjog [Alkotmány 61. §; 22/1999. (VI. 30.) AB határozat] érvényesülését [ld. a törvény 64. §-ának (2) bekezdését].

Szintén az INFOSOC-irányelvnek való megfelelést célozza az Szjt. 37. §-ának módosítása az irányelv 5. Cikke (3) bekezdésének c) pontjára figyelemmel [ld. a törvény 65. §-át].

A 66. §-hoz

A törvény 66. §-a új szabad felhasználási esetet vezet be: a felhasználásra vonatkozó eltérő megállapodás hiányában a nyilvános szolgáltatásokat nyújtó könyvtárak, iskolai oktatás célját szolgáló intézmények, muzeális intézmények, levéltárak, valamint kép- és hangarchívumok gyűjteményeinek részét képező művek az ilyen intézmények helyiségeiben ilyen célból üzembe állított számítógépes terminálok képernyőjén tudományos kutatás vagy egyéni tanulás céljára a nyilvánosság egyes tagjai számára szabadon megjeleníthetők, és ennek érdekében - kormányrendeletben meghatározott módon és feltételekkel - a nyilvánosság említett tagjaihoz szabadon közvetíthetők, feltéve, hogy mindez non-profit jelleggel valósul meg. Ez a rendelkezés az irányelv 5. Cikke (3) bekezdésének n) pontjában foglaltakkal összhangban áll, és elősegíti az említett gyűjtemények és archívumok megfelelő - a kutatást és a tanulást, illetve az oktatást is szolgáló - működtetését, akár dedikált hálózatok útján is, azaz oly módon, hogy az említett körbe tartozó bármelyik intézmény gyűjteményének a részét képező művek megjeleníthetők az említett körbe tartozó bármelyik másik intézmény helyiségeiben erre a célra üzembe állított terminálok képernyőjén, illetve a nyilvánossághoz közvetíthetők a rendelkezés szerinti céloknak megfelelően és feltételekkel összhangban. Ez az új szabály a későbbiekben a nemzeti audiovizuális archívum igénybevételét is megkönnyítheti majd. A szóban forgó kormányrendelet megalkotására a törvény az Szjt. záró rendelkezéseinek (112. §-ának) módosításával adja meg a szükséges felhatalmazást (ld. a törvény 87. §-át).

A 67. §-hoz

A törvény az Szjt.-nek a könyvtári kölcsönzésre (haszonkölcsönzésre) vonatkozó szabad felhasználást kimondó 39. §-át - könyvtárszakmai megfontolásokból - annyiban módosítja, hogy a „nyilvános könyvtárak” elnevezés helyébe a „nyilvános szolgáltatásokat nyújtó könyvtárak” kifejezés lép. Egyes szakkönyvtárak - jóllehet nyilvános szolgáltatásokat nyújtanak - nem szerepelnek a nyilvános könyvtárak jegyzékében, ugyanakkor indokolt, hogy a közönség számára nyitva álló ilyen könyvtárak által történő haszonkölcsönbe adás is szabad felhasználás legyen.

A 68. §-hoz

A fogyatékos személyek javára engedett szabad felhasználás szabályát a törvény az INFOSOC-irányelv 5. Cikke (3) bekezdésének b) pontjára tekintettel igazítja ki. A módosítás egyrészt megszünteti e szabad felhasználásnak a többszörözésre és a terjesztésre történő leszűkítését, másrészt egyértelművé teszi, hogy a szabad felhasználás kizárólag a fogyatékos személyek - fogyatékosságukkal közvetlenül összefüggő - igényeinek kielégítését szolgálhatja.

A 69. §-hoz

A törvény pontosítja az Szjt. 74. §-ának (2) bekezdésében foglalt hivatkozásokat. Erre részben a 27. § módosítása miatt, részben pedig azért van szükség, hogy még egyértelműbb legyen: a bekezdés első fordulata szerinti rögzítés díjazására a 26. § (6) bekezdésében foglaltakat kell megfelelően alkalmazni. Ez utóbbi - még az 1994. évi VII. törvénnyel beiktatott - különös díjérvényesítési módozat tartalmát a törvény nem módosítja, hiszen a visszautalás eddig is magában foglalta a 26. §-ban foglaltak értelemszerű alkalmazását. Szükséges azonban annak nyomatékosítása, különösen a sugárzás vagy a nyilvánossághoz történő átvitel céljából rögzített audiovizuális előadások [73. § (3) bek.] felhasználása tekintetében, hogy az előadás ismételt sugárzást is lehetővé tévő rögzítésének minden egyes felhasználásáért díjazás jár, amelyet a közös jogkezelő szervezet érvényesíthet. Más megközelítésben: az előadás sugárzás vagy nyilvánossághoz történő átvitel céljára készült rögzítésére az előadóművész egyedileg ad engedélyt. Az előadóművész hozzájárulásának, illetve a felhasználás jogszerűségének azonban feltétele az, hogy megállapodás szülessen a díjazásra vonatkozóan a közös jogkezelő szervezet és a felhasználó között.

A 70. §-hoz

Az Szjt.-t egyes kérdésekben össze kell hangolni a WIPO-nak az előadásokról és a hangfelvételekről szóló Szerződésével [WIPO Performances and Phonograms Treaty, ld. az 57/1998. (IX. 29.) OGY határozatot, a továbbiakban: WPPT] is. Ez elsősorban a fogalmi rendszer kiigazítását és az ebből eredő következmények érvényesítését kívánja meg. Erre figyelemmel az Szjt. 77. §-a (2) bekezdésének kiegészítése alapján - az Szjt. 77. §-a (1) bekezdésének és a 73. §-a (1) bekezdésének b) pontjában foglalt rendelkezések alkalmazásában - nyilvánossághoz való közvetítésnek kell tekinteni a sugárzott műnek az eredetihez képest más szervezet közbeiktatásával a nyilvánossághoz történő továbbközvetítését is. Nyilvánossághoz való közvetítésnek kell tekinteni továbbá a hangfelvétel jelenlévők számára történő hozzáférhetővé tételét [Szjt. 24. § (2) bek. b) pont] is.

A 71. §-hoz

Az INFOSOC-irányelv 3. Cikke a nyilvánosság számára „lehívásra” való hozzáférhetővé tételt illetően a rádió- és a televízió-szervezetek számára is kizárólagos jogot ad, ez az Szjt. 80. §-a (1) bekezdésének a kiegészítését igényli.

A 72. §-hoz

Az adatbázis-irányelv 11. Cikke határozza meg azt a személyi kört, akik számára az adatbázis-előállítói védelmet a tagállami jogszabálynak biztosítania kell. A 2001. évi LXXVII. törvény a lehetséges kedvezményezettek személyi körét az irányelv 11. Cikkéhez igazodóan, ám a hazai adatbázis-előállítókra szűkítve határozta meg, figyelemmel arra, hogy Magyarország sem az - 1994. évi I. törvénnyel kihirdetett - Európai Megállapodás, sem pedig az irányelv 11. Cikke alapján nem köteles a csatlakozást megelőzően az Európai Unió tagállamaiban működő adatbázis-előállítóknak védelmet biztosítani. A csatlakozást követően azonban e kötelezettséget az irányelvnek való megfelelés érdekében teljesíteni kell, és az Szjt. 84/A. §-ának (9) és (10) bekezdését az irányelv 11. Cikkében foglaltaknak megfelelően ki kell igazítani.

A 73. §-hoz

A törvény az Szjt. 90. §-a (2) bekezdésének módosítása útján kezdeményezi, hogy a nemzeti kulturális örökség minisztere a közös jogkezelő szervezetek díjszabásairól a jövőben kérje meg az MSZH elnökének véleményét is. E módosítás a nemzeti kulturális örökség miniszterének jogkörét nem csorbítja, érintetlenül hagyja döntési jogát a díjszabás-jóváhagyás és a felügyelet kérdéseiben. Az MSZH e véleményezési jogkörében eljárva a speciális szellemi tulajdoni - azon belül szerzői jogi - szempontok érvényesítésével járulhat hozzá a miniszter döntéseinek szakmai megalapozottságához. A törvény emellett véleményezési jogot biztosít az informatikai és hírközlési miniszternek is az ún. lehívásra való hozzáférhetővé tételre irányadó díjszabási feltételek tekintetében [ld. a törvény 73. §-ának (1) bekezdését].

A jogdíjak érvényesítése során a fennakadások elkerülése végett a törvény kimondja, hogy a jogdíjak miniszteri jóváhagyásának időpontjáig az előző időszakra megállapított és jóváhagyott díjszabást kell alkalmazni akkor is, ha az az időtartam, amelyre ez utóbbi díjszabást megállapították, időközben lejárt [ld. a törvény 73. §-ának (2) bekezdését].

A 74-75. §-hoz

A törvény az Szjt. 91. §-ának (1) bekezdésének módosításával megerősíti, hogy az e bekezdésben foglaltak egyaránt vonatkoznak az Szjt. által előírt, illetve az önkéntes közös jogkezelés eseteire.

Az Szjt. 91. §-ának (2) bekezdése teszi lehetővé, hogy a jogosult a közös jogkezelést végző egyesülethez intézett nyilatkozatában előzetesen tiltakozzon művei, teljesítményei felhasználásának közös jogkezelés útján történő engedélyezése ellen. A törvény ez utóbbi rendelkezést - a módosítás által az Szjt. 25. §-a és 27. §-a kapcsán átalakított kiterjesztett hatályú közös jogkezelésre is figyelemmel - annyiban egyértelműbbé és pontosabbá teszi, hogy felsorolja a kötelező közös jogkezelés eseteit is (ezekben az esetekben nincs helye a közös jogkezelés elleni tiltakozásnak). A jogosultnak az Szjt. 91. §-a (2) bekezdése alapján tett nyilatkozata nem tehet különbséget a közös jogkezelés alá tartozó azonos műfajú művek (teljesítmények) között, és egységesen csak a közös jogkezelés alá tartozó adott felhasználás egészére vonatkozhat (ld. a törvény 74. §-át).

A törvény kiterjeszti a felhasznált művek, illetve szomszédos jogi teljesítmények védelemben részesülésének vélelmét a kötelező közös jogkezelés esetein kívül a közös jogkezelés valamennyi változatára, továbbá egyértelművé teszi, hogy a közös jogkezelő szervezet a felhasználásra való jogosítás feltételeként előírhatja azt is, hogy a felhasználó fizesse meg a díjszabás szerinti díjat (ld. a törvény 75. §-át).

A 76. §-hoz

A törvény - a szellemi tulajdon védelmével összefüggő kormányzati feladatainak ellátásához, az MSZH statútumát megállapító 86/2000. (VI. 15.) Korm. rendelettel összhangban - lehetővé teszi az MSZH elnöke számára, hogy a nemzeti kulturális örökség miniszterétől megkérje a közös jogkezelő szervezetek működésével összefüggő következő iratokat: a közös jogkezelő szervezet alapszabálya, szervezeti és működési szabályzata, felosztási szabályzata, éves beszámolója és a külföldi közös jogkezelő szervezetekkel kötött kölcsönös képviseleti szerződései.

A 77. §-hoz

A törvény az Szjt. 94. §-a (5) bekezdésének módosításával egyértelművé teszi, hogy az ideiglenes intézkedés elintézése során nemcsak első fokon, hanem másodfokon is soron kívül kell eljárni.

A 78. §-hoz

A műszaki intézkedések megkerülésével szemben biztosított védelemre vonatkozó rendelkezések Szjt.-be illesztésére a Magyarország által is megerősített WCT 11. Cikkére, a WPPT 18. Cikkére, valamint az INFOSOC-irányelv tervezetére figyelemmel került sor. Az INFOSOC-irányelvnek a műszaki intézkedések megkerülésével szemben biztosított védelemre vonatkozó 6. Cikke a közösségi jogalkotási eljárás során lényeges változáson ment keresztül. Erre figyelemmel a törvény - a teljes összeegyeztethetőség megteremtése érdekében - az Szjt. 95. §-át az irányelv 6. Cikkének (1)-(3) bekezdéseihez igazítja.

Az INFOSOC-irányelv 1. Cikke (2) bekezdésének a) pontja értelmében az irányelvben foglaltak nem érintik a számítógépi programalkotások jogi védelmére vonatkozó közösségi jogi rendelkezéseket. Az INFOSOC-irányelv 50. preambulumbekezdése egyrészt kifejezetten utal arra, hogy az irányelv által a műszaki intézkedések megkerülése ellen bevezetett védelem nem alkalmazható a számítógépi programokra, figyelemmel arra, hogy az ilyen védelmet a számítógépi programok esetében a szoftver-irányelvben foglaltak [a 7. Cikk (1) bekezdésének c) pontja] szerint kell biztosítani. Másrészt, az 50. preambulumbekezdés kimondja, hogy a műszaki intézkedések megkerülése elleni védelem nem gátolhatja a műszaki intézkedések megkerülését szolgáló olyan eszközök használatát és fejlesztését, amelyek a szoftver-irányelv 5. Cikkének (3) bekezdése és 6. Cikke szerinti cselekmények lehetővé tételét célozzák. Erre figyelemmel a törvény az Szjt. 95. §-ának (4) bekezdésében egyértelművé teszi, hogy a hatásos műszaki intézkedés megkerülése elleni védelem nem érinti az Szjt. 59. §-ában és 60. §-ának (1)-(3) bekezdésében foglalt - a szoftver-irányelv 5. Cikkének (3) bekezdésével és 6. Cikkével összhangban álló - rendelkezéseket, valamint a szoftverek esetében - a szoftver-irányelv 7. Cikke (1) bekezdésének c) pontjával összhangban - kivételt képez az Szjt. új 95. §-ának (2) bekezdése szerinti cselekmények alól.

A 79. §-hoz

Az INFOSOC-irányelv 6. Cikke (4) bekezdésének első albekezdése kötelezővé teszi a tagállamok számára, hogy „megfelelő eszközöket” („appropriate measures”) biztosítsanak egyes szabad felhasználási cselekmények kedvezményezettjei számára a hatásos műszaki intézkedéssel védett művek, illetve teljesítmények esetében a szabad felhasználás gyakorlására, ha a jogosultakkal nem jön létre önkéntes megállapodás a szabad felhasználás gyakorlásának feltételeiről. Az INFOSOC-irányelv nem határozza meg közelebbről a megfelelő eszközök biztosításának mibenlétét: ennek eldöntését a tagállamokra hagyja. Mivel az irányelv 6. Cikkének (4) bekezdése a közösségi jogalkotási eljárás végső szakaszában került az irányelv tervezetébe, az előkészítő iratok nem nyújtanak elegendő támpontot a rendelkezés értelmezéséhez.

Az eddig ismertté vált tagállami megoldások többnyire bírói utat nyitnak a szabad felhasználás kedvezményezettjei számára, amelyet vagy közvetlenül, vagy pedig egy egyeztető-békéltető eljárást követően, illetve azzal párhuzamosan lehet igénybe venni. Az ilyen eszközökhöz folyamodás feltétele az irányelv alapján minden esetben a kedvezményezettek és a jogosultak közötti önkéntes megállapodás elmaradása.

Az INFOSOC-irányelv 6. Cikkének (4) bekezdése az irányelv 5. Cikke (2) bekezdésének a) és c)-e) pontjaiban, valamint az 5. Cikke (3) bekezdésének a), b) és e) pontjaiban szabályozott szabad felhasználási esetek tekintetében írja elő a megfelelő eszközök biztosítását. Tekintettel arra, hogy mind az 5. Cikk (2) bekezdése, mind pedig az 5. Cikk (3) bekezdése alapján a tagállamok számára lehetőség, és nem pedig kötelezettség az e bekezdésekben felsorolt - azok terjedelméhez igazodó - szabad felhasználási esetek biztosítása, a 6. Cikk (4) bekezdésében említett megfelelő eszközök megteremtésére csak a tagállam által a nemzeti jogba beemelt szabad felhasználási esetekben áll fenn kötelezettség.

Az INFOSOC-irányelv 6. Cikkének (4) bekezdése szerinti szabad felhasználási esetek, amelyeknél - ha a tagállam e szabad felhasználásokat nemzeti jogába átveszi - biztosítani kell a megfelelő eszközök alkalmazását, a következők: reprográfiával történő magáncélú másolás [az Szjt. 35. §-ának a törvény szerinti új (1) bekezdése], egyes kulturális intézmények általi belső intézményi célú másolás [az Szjt. 35. §-ának a törvény szerinti új (4) bekezdése], rádió- vagy televízió-szervezet által készített ideiglenes rögzítés [az Szjt. 35. §-ának a törvény szerinti új (7) bekezdése], átvétel [az Szjt. 34. §-ának a törvény szerinti új (2) és (3) bekezdése], fogyatékos személyek javára biztosított felhasználás [az Szjt. 41. §-ának a törvény szerinti új (1) bekezdése], bírósági vagy hatósági eljárásban bizonyítás céljára történő felhasználás [a hatályos Szjt. 41. §-ának (2) bekezdése] és sugárzott műsorok nem kereskedelmi célú többszörözése egyes szociális intézmények által [a hatályos Szjt. nem tartalmaz ilyen szabad felhasználási esetet, és azt a törvény sem veszi át].

A tagállam által biztosítandó megfelelő eszközök igénybevételére a fent említett szabad felhasználási esetekben tehát akkor kerülhet csak sor, ha

a) ezeket az eseteket a nemzeti jog tartalmazza,

b) a szabad felhasználás kedvezményezettjei és a jogosultak között nem jött létre önkéntes megállapodás, és

c) a szabad felhasználás kedvezményezettjei a műhöz, illetve a teljesítményhez jogszerűen férhetnek hozzá.

A jogszerű hozzáférésre utalás az irányelv szövegében azt hivatott kifejezni, hogy a szabad felhasználás kedvezményezettjei - az Egyesült Államok 1998-ban elfogadott, a szerzői jogi szabályozást az információs társadalom kihívásaihoz igazító Digital Millenium Copyright Act 1201. szakaszával ellentétben - nem kerülhetik meg a szerzői és az ahhoz kapcsolódó jogok védelmét szolgáló hatásos intézkedést, azaz a hozzáférés nem sértheti a műszaki intézkedések megkerülésével szemben - az irányelv 6. Cikkének (1)-(3) bekezdései alapján - biztosított védelmet.

Az irányelv 6. Cikke (4) bekezdésének negyedik albekezdése kizárja annak lehetőségét, hogy a tagállam által biztosítandó megfelelő eszközök igénybevétele kiterjedjen az on-line on-demand felhasználásoknak azokra az eseteire, amikor a művet szerződés alapján teszik úgy a nyilvánosság számára hozzáférhetővé, hogy a nyilvánosság tagjai a hozzáférés helyét és idejét egyénileg választhassák meg.

Az Szjt.-nek a törvény szerinti új 95/A. §-a igényjogosultságot biztosít az ott meghatározott szabad felhasználások kedvezményezettjei számára, hogy - az irányelv 6. Cikkének (4) bekezdésében biztosított feltételek fennállása esetén - a szabad felhasználásnak a jogosult általi lehetővé tételét közvetlenül bírósági úton követeljék, vagy pedig - a bírói utat megelőzően, illetve azt helyettesítően - az egyeztető testület eljárását kezdeményezzék az ilyen eljárásra a törvény által az Szjt.-be beiktatott 105/A. § szerint megállapított szabályok alapján. A törvény által bevezetni kívánt hagyományos bírói út, valamint egy gyorsabb, egyszerűbb és a felek permegelőzést célzó megegyezésének előmozdítására hivatott egyeztető eljárás párhuzamos megteremtése egyfelől eleget tesz az irányelv 6. Cikkének (4) bekezdésében a tagállamok számára előírt megfelelő intézkedések biztosítására vonatkozó kötelezettségnek, másfelől - a két egymást kiegészítő eljárás révén - biztosítja az érintettek számára a legmegfelelőbb fórum kiválasztásának lehetőségét.

Bírósághoz fordulás esetén a szerzői jogi perekre irányadó szabályokat kell alkalmazni. A törvény az igényjogosultság megteremtésével összefüggésben - az irányelv 6. Cikke (4) bekezdésének ötödik albekezdésére figyelemmel - különös szabályokat állapít meg az adatbázis-előállítói védelem körében érvényesülő szabad felhasználásra (ld. a törvény 81. §-ához fűzött indokolást is).

A 80. §-hoz

A törvény kiigazítja az Szjt.-nek a jogkezelési adatok védelmére vonatkozó rendelkezéseit az INFOSOC-irányelv 7. Cikkével való teljes összeegyeztethetőség megteremtése érdekében. Ennek alapján az Szjt. 96. §-ának (1) bekezdése értelmében a szerzői jog megsértésének jogkövetkezményeit kell alkalmazni annak a személynek az eljárására is, aki cselekményével a szerzői jog megsértését leplezi, vagy mást arra indít.

A 81. §-hoz

Az Szjt. 99. §-a a szerzői jog megsértésének következményeire vonatkozó XIII. fejezetet rendeli alkalmazni a szomszédos jogok és az adatbázis-előállítói jogok megsértése esetén. A törvény ezt a szabályt azzal egészíti ki, hogy az adatbázisok előállítóinak védelméről szóló rendelkezések alkalmazásában az Szjt. új 95/A. §-ában meghatározott szabad felhasználási eseteken a 84/C. §-ban részletezett szabad felhasználási eseteket (magáncélú kimásolás; iskolai vagy tudományos kutatási célú kimásolás; bírósági, államigazgatási vagy más hatósági célú kimásolás) kell érteni.

A 82. §-hoz

A joggyakorlat alakulásának követése érdekében és a Szerzői Jogi Szakértő Testület éves beszámolójának előkészítéséhez a törvény előírja a bíróságok és más hatóságok számára, hogy a Testület részére küldjék meg az azokban az ügyekben hozott érdemi határozatokat, amelyekben a Testület szakvéleményt adott.

A 83. §-hoz

A törvény lehetővé teszi az egyeztető testület eljárását a művek, teljesítmények felhasználása ellenében fizetendő - nem az Szjt. hatályos 102. §-a alá tartozó - díjazás és a felhasználás egyéb feltételei kapcsán felmerülő vitákban is: az egyeztető testület ezekben az ügyekben azonban csak akkor járhat el, ha az érintett felek közös megegyezés alapján fordulnak az egyeztető testülethez.

A 84. §-hoz

A törvény több ponton módosítja az egyeztető testület eljárási rendjét részletező 104. §-t. Egyrészről a törvény előírja: a testületnek haladéktalanul tájékoztatnia kell a nemzeti és kulturális örökség miniszterét a közös jogkezeléssel kapcsolatos vitában kezdeményezett egyeztető testületi eljárásról, ezzel egyidejűleg pedig kikerül az (1) bekezdésből az a fordulat, amely szerint a testület eljárása nem érinti a jogdíjközlemények jóváhagyására vonatkozó eljárást. A miniszter az adott tájékoztatás birtokában eldöntheti, hogy folytatja-e a vitában érintett díjközlemény jóváhagyása iránti eljárását, vagy azt felfüggeszti az egyeztető testület előtti eljárás befejezéséig. A törvény az Szjt. 104. §-át kiegészíti továbbá egy új (5) bekezdéssel, amelynek értelmében az eljárási, alaki szabályok megsértése miatt megtámadott egyeztető testületi döntés ellen kezdeményezett bírósági eljárás a Fővárosi Bíróság hatáskörébe és kizárólagos illetékessége alá tartozik.

A 85. §-hoz

A törvény által az Szjt. új 95/A. §-ával a szabad felhasználás kedvezményezettjei számára bevezetett - a szabad felhasználásnak a jogosult általi lehetővé tételére vonatkozó - igényjogosultság a közvetlen bírósághoz fordulás helyett vagy azt megelőzően érvényesíthető a törvény szerinti egyeztető testületi eljárás útján is (ld. a törvény 79. §-ához fűzött indokolást). Az egyeztető testületi eljárás főbb vonásai a következőkben foglalhatók össze:

a) a törvény szerint az egyeztető testület előtti eljárást nemcsak a szabad felhasználás kedvezményezettjei, hanem a kedvezményezettek érdekképviseleti szervezetei is megindíthatják; ebben az esetben az egyeztető testület által hozott döntés hatálya e szervezetnek azokra a tagjaira terjed ki, akik egyben a szabad felhasználás kedvezményezettjei, és egyidejűleg hozzájárultak ahhoz, hogy az ilyen döntés hatálya reájuk kiterjedjen;

b) az egyeztető testület megalakítása tekintetében a törvény visszautal az Szjt. 103. §-ára; ha a felekben megvan a szándék az egyeztető testület előtti eljárásban való részvételhez, ám nem tudnak a testület tagjainak személyében megállapodni, a megegyezés elősegítése érdekében a törvény a tagok kijelölését a Szerzői Jogi Szakértő Testület elnöke elé utalja, ha a tagok személyében az eljárás megindításától számított nyolc napon belül nincs egyetértés;

c) az egyeztető testület által létrehozott megállapodási javaslat - kifejezett vagy hallgatólagos - elfogadására harminc nap áll rendelkezésre; ha erre nem kerül sor, a szabad felhasználás kedvezményezettje a bírósághoz fordulhat, és kérheti, hogy a bíróság kötelezze a jogosultat a szabad felhasználásnak a keresetben meghatározott feltételek szerinti lehetővé tételére; e perekre, valamint azokra a perekre, amelyeket a megállapodás megtámadása iránt azért indítottak, mert a testület eljárása során megsértette az Szjt. 105. §-ában foglaltakat, a Fővárosi Bíróság kizárólagosan illetékes;

d) az egyeztető testületi eljárás háttérszabályai az Szjt. 103-105. §-ai; ha az eljárást a kedvezményezettek érdekképviseleti szervezete indította, akkor a harminc nap elteltét követő tizenöt napon belüli perindítás joga e szervezeteket is megilleti, ebben az esetben azonban a bíróság határozata a szervezet valamennyi kedvezményezett tagjára kiterjed, azaz nincs lehetőség ettől eltérő megállapodásra;

e) az irányelv 6. Cikke (4) bekezdésének harmadik albekezdésére figyelemmel a törvény az Szjt. 95. §-a szerinti jogi védelemben részesíti az egyeztető testületi, illetve az utóbb indított bírósági eljárás alapján a jogosult által alkalmazandó műszaki intézkedést, feltéve, hogy az az Szjt. 95. §-ának (3) bekezdése értelmében hatásosnak minősül.

A 86. §-hoz

A védelmi idő felemelésével összefüggő - csak a Közösség egységes piacán alkalmazható - átmeneti rendelkezések esetében a kormányzati jogharmonizációs programok a csatlakozás napjához kötötték a közösségi joggal való teljes összhang megteremtését. Ennek megfelelően a törvény a védelmi időről szóló irányelv 10. Cikkének (2) bekezdésében foglaltakkal összhangban álló átmeneti szabályokat illeszt az Szjt.-be.

A 87. §-hoz

Az Szjt. 38. §-ának (5) bekezdésében foglalt - a törvény 66. §-ával beiktatott - szabad felhasználás technikai részletszabályait, a nyilvánosság egyes tagjaihoz való közvetítés és a számukra történő hozzáférhetővé tétel módját és feltételeit az Szjt 112. §-ának új (3) bekezdésében kapott felhatalmazás alapján kiadandó kormányrendelet fogja meghatározni (ld. a törvény 66. §-ához fűzött indokolást).

A 88. §-hoz

Az Szjt. 113. §-a sorolja fel azokat a közösségi jogszabályokat, amelyekkel az Szjt. összeegyeztethető szabályozást tartalmaz. A törvény egyrészt e felsorolást kiegészíti az INFOSOC-irányelvvel, másrészt - az Európai Unióhoz történő csatlakozásra figyelemmel - elmarad a jogharmonizációs klauzulából az Európai Megállapodásra való hivatkozás.

A 89. §-hoz

A törvény 89. §-a tartalmazza az Szjt. hatályukat vesztő rendelkezéseit.

A törvény hatályon kívül helyezi az Szjt. 25. §-a (2) bekezdését, vagyis azt a rendelkezést, amelynek értelmében zenemű nyilvános előadása esetén a szövegírónak csak akkor jár díj, ha a zenemű védelem alatt áll. A hatályos Szjt.-nek ez a rendelkezése ellentétben áll a BUE-val, indokolatlan és igazolhatatlan különbséget tesz a zeneművek szerzői és a szövegírók között, nem kedvez a külföldi zeneművek magyar szövegíróinak, illetve műfordítóinak, továbbá aggályos a védelmi időről szóló irányelvvel való összhang szempontjából (hiszen a szövegíró nyilvános előadási jogának védelmi ideje gyakorlatilag a zenemű védelmi idejével együtt jár le). A törvény hatályon kívül helyezi továbbá a kottára vonatkozó utalásokat (ehhez ld. a törvény 55. §-ához és 63. §-ához fűzött indokolást).

Figyelemmel arra, hogy az Európai Unióhoz való csatlakozást követően a szerzői jog megsértésének vámjogi következményeire, illetve a vámáruknak a Közösségen belüli forgalomba kerülésére az e tárgyban kiadott közösségi rendeleteket, azaz a 3295/94/EK rendeletet és annak végrehajtási rendeletét, illetve - a 2004. július 1-jei hatálybalépését követően - a 1383/2003/EK rendeletet kell majd alkalmazni, a törvény elhagyja az Szjt. 97. §-ából a belföldre történő utalást.

A 90. §-hoz

A törvény - hazánknak az Európai Unióhoz való csatlakozására tekintettel - kiigazítja az Fmtv. preambulumát: a preambulumnak az Európai Unió jogával való összhang megteremtését célzó mondata immár nem az Európai Megállapodásból eredő további jogközelítési követelményre utal, hanem a tagságból eredő jogközelítési kötelezettséget általánosságban fejezi ki.

A 91. §-hoz

Az Fmtv. hatályos szövege szerint a mintát akkor kell nyilvánosságra jutottnak tekinteni, ha közzététellel, egyéb közlés útján, kiállítással, kereskedelmi forgalomba hozatallal vagy bármely más módon bárki számára hozzáférhetővé vált, kivéve, ha ezek az események a rendes üzletvitel során ésszerűen nem juthattak az érintett ágazatban belföldön működő szakmai körök tudomására. A törvény a 98/71/EK irányelv 6. Cikkének (1) bekezdésével összhangban kiigazítja az Fmtv.-nek ezt a rendelkezését úgy, hogy a belföldi szakmai körök helyett az Európai Közösségben működő szakmai köröket veszi viszonyítási alapul. Az új szabályok szerint tehát nyilvánosságra jutottnak kell tekinteni a mintát akkor is, ha az nem Magyarországon, hanem az Európai Közösség területén bárhol jutott az érintett szakmai körök tudomására.

A 92. §-hoz

A törvény a 98/71/EK irányelv 11. Cikke (1) bekezdésének d) pontjával összhangban módosítja az Fmtv. 9. §-ának (1) bekezdését. Ezzel a hatályos rendelkezés annyiban változik, hogy a törvény nem az elsőbbség időpontját követően nyilvánosságra jutott mintával azonos, hanem az azzal ütköző mintára utal, kizárva azt a lehetőséget, hogy a bejelentőnek saját korábbi bejelentése váljék az általa később bejelentett minta lajstromozásának akadályává.

A 93. §-hoz

Az Fmtv. 17. § (1) bekezdése a mintaoltalom alapján keletkezett jogosítványokat keretezi be. A jogosított nem tilthat el mást a magánhasználatra vagy nem kereskedelmi célt szolgáló cselekményektől, a kísérletektől és vizsgálatoktól. A minta szolgálhat oktatási célokat és lehet idézet tárgya. Jogos kitétel viszont az, hogy ezek a cselekmények összeegyeztethetők legyenek a tisztességes kereskedelmi gyakorlattal, indokolatlanul ne legyenek sérelmesek a minta rendes felhasználására és nevezzék meg a forrást.

A (2) bekezdés arról szól, hogy az összetett termék eredeti megjelenésének helyreállítására irányuló javításhoz felhasználható valamely alkotóelem mintája.

A (3) bekezdés az előhasználati jog követelményeit fogalmazza meg, és alkalmazni rendeli a szabadalmi törvény vonatkozó szabályait.

A (4) bekezdés szerint a mintaoltalom hatálya - viszonosság esetén - nem érvényesül az olyan közlekedési és szállítási eszközök tekintetében, amelyek csak átmenőben vannak az ország területén, továbbá az olyan külföldi eredetű áruk tekintetében, amelyek belföldön nem kerülnek forgalomba. A törvény e szabályhoz képest - a 98/71/EK irányelv 13. Cikkének (2) bekezdésével összhangban - szűkíti a mintaoltalom hatálya alóli kivétel terjedelmét, azaz a mintaoltalomból eredő kizárólagos jognak csupán a külföldön lajstromozott és a Magyar Köztársaság területén időlegesen tartózkodó hajók és légijárművek felszerelése, alkatrészeknek és tartozékoknak ilyen járművek javítása céljából történő behozatala, valamint az ilyen járművek javítása képezheti korlátját.

A 94. §-hoz

Az Fmtv. hatályos 18. §-a kimondja, hogy a mintaoltalomból eredő kizárólagos hasznosítási jog nem terjed ki a mintaoltalom jogosultja által vagy az ő kifejezett hozzájárulásával belföldön forgalomba hozott termékkel kapcsolatos további cselekményekre. Míg e rendelkezésnek megfelelően a mintaoltalom jogosultját megillető kizárólagos hasznosítási jog a termék belföldön történő forgalomba hozatalával „merül ki”, addig az Európai Unió egységes piacán a jogkimerülés területi hatálya szélesebb, azaz a kizárólagos hasznosítási jog a minta szerinti terméknek az Európai Unió bármely tagállamában történő forgalomba hozatala esetén (ha ez a mintaoltalom jogosultja által, vagy az ő hozzájárulásával történik) az Európai Unió egész területére nézve kimerül. Ezáltal teremthető egyensúly a mintaoltalom hasznos gazdasági funkciói és az egységes piac szempontjai között. Ezt az elvet tükrözi a 98/71/EK irányelv 15. Cikke is.

A 98/71/EK irányelv e szabályával összhangban a törvény az Fmtv. rendelkezését úgy módosítja, hogy a mintaoltalomból eredő kizárólagos hasznosítási jog nem terjed ki a mintaoltalom jogosultja által vagy az ő kifejezett hozzájárulásával az Európai Közösségben forgalomba hozott - a minta szerinti - termékkel kapcsolatos további cselekményekre. Meg kell jegyezni, hogy a közösségi jogkimerülés elve az Európai Gazdasági Térségről szóló szerződés alapján az EGT egész területére kiterjed.

A 95. §-hoz

A törvény biztosítja az illeszkedést a hamisított és kalóztermékek exportjának, re-exportjának és szabad forgalomba bocsátásának tilalmáról szóló 3295/94/EK tanácsi rendelethez, illetve az ezt felváltó, 2004. július 1-jén hatályba lépő 1383/2003/EK tanácsi rendelethez, azaz rendelkezik a mintaoltalom bitorlásának vámjogi következményeiről. Ennek megfelelően egészül ki az Fmtv.-nek a mintaoltalom bitorlására vonatkozó 23. §-a (2) bekezdése: az új - a magyar iparjogvédelmi jogszabályok közül eddig csak a Vt.-ben szereplő - rendelkezés szerint a mintaoltalom bitorlása esetén a jogosult követelheti a vámhatóság intézkedését a bitorlással érintett vámáruk forgalomba kerülésének megakadályozására. Hazánknak az Európai Unióhoz való csatlakozását követően - a rendeletek közvetlen hatályának köszönhetően - a „külön jogszabályon” az előzőekben említett tanácsi rendeleteket kell érteni.

A 96. §-hoz

Míg a nemzeti mintaoltalmi bejelentések benyújtására - lakóhelyre, székhelyre tekintet nélkül - bárki jogosult, addig a Hágai Megállapodás hágai és genfi szövege meghatározott személyi körhöz köti a nemzetközi ipari mintaoltalmi bejelentés benyújtására irányuló jogosultságot (ld. az általános indokolás IV. 3. pontját). A törvény erre tekintettel kiegészíti a mintaoltalom megsemmisítésének okait azzal az esettel, ha a Hágai Megállapodás alapján a bejelentést arra nem jogosult személy nyújtotta be.

A 97-98. §-hoz

A törvény bővíti, illetve - a Hágai Megállapodással összefüggésben - a törvény szintjén rögzíti az MSZH-nak a mintaoltalmi ügyekkel kapcsolatos, az Fmtv. 30. §-ában megállapított hatáskörének terjedelmét. E módosítás értelemszerűen következik a minták közösségi oltalmával kapcsolatos új VIII/A. fejezetnek, valamint az ipari minták nemzetközi lajstromozásáról szóló Hágai Megállapodás genfi és hágai szövegével való illeszkedést szolgáló új VIII/B. fejezetnek az Fmtv.-be történő beillesztéséből. Ennek megfelelően a törvény hatálybalépését követően az MSZH hatáskörébe tartoznak a 6/2002/EK rendelet alkalmazásából eredő ügyek, így elsősorban a közösségi mintaoltalmi bejelentéseknek az OHIM-hoz való továbbításával összefüggésben jelentkező adminisztratív teendők. Ugyanígy rögzül az MSZH hatásköre a Hágai Megállapodás alapján tett nemzetközi ipari mintaoltalmi bejelentésekkel összefüggésben is: az MSZH egyfelől továbbítja a nála benyújtott nemzetközi bejelentéseket a Nemzetközi Irodához, másfelől elvégzi a Magyar Köztársaságot megjelölő nemzetközi bejelentések érdemi vizsgálatát (ld. a törvény 97. §-át).

A törvény - összhangban az Fmtv.-nek az ipari minták nemzetközi lajstromozásáról szóló Hágai Megállapodáshoz kapcsolódó illeszkedési szabályokat tartalmazó új VIII/B. fejezetével - elvégzi az Fmtv. 32. §-a (2) bekezdésének technikai kiigazítását. Ennek megfelelően a VIII/B. fejezetben foglalt 60/I. §-ban hivatkozott határozatokkal bővíti az MSZH érdemi határozatainak körét [ld. a törvény 98. §-ának (1) bekezdését].

A törvény a Vt. módosításával összefüggésben felhozott azonos indokokra (ld. a törvény 18. §-ához fűzött indokolást) tekintettel az MSZH-nak a költségek viselése tárgyában hozott határozatainak végrehajtására az Áe. helyett a bírósági végrehajtásról szóló 1994. évi LIII. törvény alkalmazását rendeli [ld. a törvény 98. §-ának (2) bekezdését].

A 99. §-hoz

A törvény enyhíti a minta egységére vonatkozó, az Fmtv. 38. §-ának (1) bekezdésében foglalt követelményeket. A jelenleg hatályos szabályozás szerint több mintának egy bejelentésbe történő foglalása csak két konjunktív feltétel fennállása esetén lehetséges: a mintákat a tájékozott használóra tett összbenyomást befolyásoló közös külső jellegzetesség kell összekapcsolja, valamint a minta szerinti termékek az ipari minták nemzetközi osztályozásának létesítésére Locarnóban, 1968. október 8-án aláírt megállapodás szerinti osztályozás (a továbbiakban: Nemzetközi Osztályozás) azonos osztályába kell tartozzanak. A közös külső jellegzetesség mint többletfeltétel előírását a Hágai Megállapodás genfi szövegének 13. Cikke is lehetővé teszi; ezzel az Fmtv. megalkotásakor tehát élt a jogalkotó. A több mintára való oltalom igénylése esetén fennálló két feltétel a törvényben rögzített új szabályban elválik egymástól. Ennek megfelelően lehetőség nyílik arra, hogy az egy bejelentésben szereplő több minta egységét - a minta szerinti termékeknek egy osztályjelzetbe való tartozásától függetlenül - egyedül a termék formája teremtse meg. Továbbra is mód van természetesen a mintaoltalomnak több mintára történő igénylésére - immár többletkövetelmény nélkül - abban az esetben, ha a minták szerinti termékek a Nemzetközi Osztályozás azonos osztályába tartoznak.

A törvény által beiktatott módosítás megkönnyíti a Hágai Megállapodás alapján tett, több mintát tartalmazó nemzetközi bejelentések hazai vizsgálatát is, mivel sem a genfi, sem a hágai szövegben nem követelmény a közös külső jellegzetesség megléte.

A 100. §-hoz

A törvény módosítja az Fmtv. 46. §-ában található, az észrevételre vonatkozó szabályokat. Az Fmtv. jelenleg hatályos rendelkezései - a Vt. megfelelő szabályaihoz hasonlóan - visszás helyzetet teremtenek, mivel az észrevételt benyújtó személy az MSZH határozataival szemben jogorvoslattal élhet, és a bíróság előtt folyó eljárásban félként részt vehet, miközben az MSZH előtti eljárásban nem ügyfél; ez a bejelentőt - számára kedvező hivatali és kedvezőtlen bírósági döntés esetén - megfosztja egy jogorvoslati fórumtól, ami alkotmányossági aggályokat is felvethet. Ezt orvosolja a törvény azzal, hogy a 10. § szerint észrevételt tevő személyt (azaz a korábbi jog jogosultját) ügyféllé avatja. Mivel az Fmtv. 61. §-ának a módosított (2) bekezdése (ld. a törvény 102. §-át) kimondja, hogy a határozat megváltoztatását az kérheti, aki az MSZH előtti eljárásban ügyfélként vesz részt, az új szabályozás szerint az észrevételt tevő személyek közül csak az Fmtv. 10. §-a alapján észrevételt benyújtó személy lesz jogosult megváltoztatási kérelem benyújtására.

Érdemes utalni arra, hogy e szabálynak az Fmtv.-be való bevezetése megkönnyíti az MSZH nemzetközi ipari mintaoltalmi bejelentésekkel kapcsolatos eljárását is. A törvény 101. §-ával az Fmtv.-be beillesztett 60/K. §-ának (4)-(8) bekezdéseiben foglalt eljárás szabályait az észrevétel kapcsán is alkalmazni kell, vagyis az MSZH az Fmtv. 10. §-a alapján tett észrevételt - a nemzetközi lajstromozás hatályának elutasításáról szóló értesítéshez [ld. a törvény 101. §-ával megállapított 60/K. § (4) bekezdését] hasonlóan - a beérkezését követően megküldi a Nemzetközi Irodának. A jelenleg hatályos szabályozás az MSZH eljárását tekintélyes mértékben megnehezíti, mivel valamennyi észrevétel - függetlenül attól, hogy azt ki nyújtotta be, illetve, hogy annak tartalmával az MSZH egyetért-e - kiküldésre kerül, és ez gyakran indokolatlanul meghosszabbítja a nemzetközi eljárás lefolytatását. [Természetesen az észrevételt tevőnek az Fmtv. 61. §-a (2) bekezdésének b) pontjában említett, megváltoztatási kérelem benyújtására irányuló jogosultsága itt is problémát jelent.] A törvény által beiktatott módosítás a nemzetközi ipari mintaoltalmi bejelentésekkel kapcsolatban benyújtott észrevételek kezelését is racionalizálja, mivel az új szabályozásnak köszönhetően csak a korábbi jog saját érdekében fellépő jogosultja által tett észrevétel akaszthatja meg az eljárás menetét.

A 101. §-hoz

A törvény új fejezet beiktatásával végzi el az Fmtv. legkiterjedtebb módosítását. E módosítás kétirányú: a megfelelő illeszkedési szabályok megalkotásával egyfelől megteremti a magyar és a 6/2002/EK rendelet által létrehozott közösségi mintaoltalmi rendszer összhangját, másfelől belső jogi kapcsolatot létesít az ipari minták nemzetközi lajstromozásáról szóló Hágai Megállapodás genfi és hágai szövegének rendelkezéseivel.

(Az Fmtv. 60/A. §-ához)

A törvény a 6/2002/EK rendelet szabályaival összhangban határozza meg a minták közösségi oltalmával kapcsolatos rendelkezések alkalmazásával összefüggő fogalmakat: a 6/2002/EK rendelet, a közösségi minta, valamint a közösségi mintaoltalmi bejelentés fogalmát. A közösségi minta definíciója a 6/2002/EK rendelet 1. Cikkének (2) bekezdéséből vezethető le; ennek megfelelően közösségi mintán a lajstromozással, valamint a lajstromozás nélkül oltalomban részesülő mintát egyaránt érteni kell. A lajstromozás nélkül oltalomban részesülő minta oltalma - a rendelet 11. Cikkének (1) bekezdésében foglaltakkal összhangban - azon a napon kezdődik, amikor a minta az Európai Közösség területén először jutott nyilvánosságra. Azt, hogy a mintát mikor kell nyilvánosságra jutottnak tekinteni, a rendelet 11. Cikkének (2) bekezdése határozza meg.

A közösségi mintaoltalmi bejelentés fogalmát a törvény a közösségi minta definíciójára építve adja meg, utalva azonban arra, hogy mintaoltalmi bejelentésről értelemszerűen csupán a lajstromozással oltalomban részesülő minta esetén beszélhetünk.

(Az Fmtv. 60/B. §-ához)

A 6/2002/EK rendelet 35. Cikkének megfelelően a közösségi minta lajstromozására irányuló bejelentés - a bejelentő választásának megfelelően - az OHIM-nál vagy a tagállamok központi iparjogvédelmi hivatalainál egyaránt benyújtható. Utóbbi esetben a tagállami hivataloknak minden szükséges lépést meg kell tenniük annak érdekében, hogy a bejelentést a benyújtásától számított két héten belül az OHIM-hoz továbbítsák. A továbbításért a tagállami hivatal díjat számíthat fel, amelynek összege azonban nem haladhatja meg a mintaoltalmi bejelentés fogadásával és továbbításával kapcsolatban felmerülő adminisztratív költségek mértékét. A törvény - élve ezzel a lehetőséggel - kimondja, hogy az MSZH-nál benyújtott közösségi mintaoltalmi bejelentés továbbításáért külön jogszabályban meghatározott díjat kell fizetni. Ha a bejelentés továbbításának díját nem fizették meg, az MSZH figyelmezteti a bejelentőt a hiánypótlásra. Az MSZH a közösségi mintaoltalmi bejelentést a díj megfizetését követően továbbítja.

Említést kell tenni arról, hogy - a 6/2002/EK rendelet 38. Cikkében foglaltakkal összhangban - az MSZH-nál benyújtott közösségi mintaoltalmi bejelentés bejelentési napja az a nap, amikor a bejelentést az MSZH kézhez vette, feltéve, hogy abban megtalálhatók a rendelet 36. Cikkének (1) bekezdésében meghatározott, a bejelentési nap elismeréséhez szükséges tartalmi elemek. Ezek meglétének vizsgálatát az OHIM folytatja le, azaz a tagállamok központi iparjogvédelmi hivatalai a közösségi mintaoltalmi bejelentések vonatkozásában csupán továbbító szerepet töltenek be. Ha a közösségi mintaoltalmi bejelentés a nemzeti hivatalhoz való beérkezését követő két hónapon belül nem éri el az OHIM-ot, a késedelem jogkövetkezménye az, hogy a bejelentés napja arra a napra „tolódik ki”, amikor az OHIM a közösségi mintaoltalmi bejelentést kézhez vette.

(Az Fmtv. 60/C-60/E. §-aihoz)

A törvény egyértelműen leszögezi, hogy az Fmtv. 9. §-a (2) bekezdésének alkalmazásában csak a korábbi elsőbbségű lajstromozott közösségi minta lehet a magyar mintaoltalom megadásának kizáró oka.

A 6/2002/EK rendelet 89. Cikke (1) bekezdésének a)-c) pontjai határozzák meg a közösségi mintaoltalmi bíróságok (ld. a 60/E. §-t) által bitorlás esetén alkalmazandó szankciókat. Ennek megfelelően a közösségi mintaoltalmi bíróság eltilthatja a bitorlót a további jogsértéstől, elrendelheti a mintaoltalom bitorlásával érintett termékek, illetve a bitorlásra használt eszközök lefoglalását, feltéve, hogy tulajdonosuk tudta, hogy azokat bitorlásra használták, vagy a körülményekből ez nyilvánvaló volt. A rendelet 89. Cikke (1) bekezdésének d) pontja lehetővé teszi a tagállamok számára, hogy egyéb, a nemzeti joguk (ideértve a nemzetközi magánjoguk rendelkezéseit is) által rögzített szankciókat alkalmazzanak. A rendelet 90. Cikke pedig a tagállami szabályokat rendeli alkalmazni az ideiglenes intézkedések tekintetében.

Az előzőekben említettekkel összhangban szögezi le a törvény, hogy a közösségi mintaoltalom bitorlására - a 6/2002/EK rendelet 88-90. Cikkeiben meghatározott esetekben és feltételekkel - ugyanazokat a jogkövetkezményeket kell alkalmazni, mint az MSZH által az Fmtv. alapján megadott mintaoltalom bitorlására.

A 6/2002/EK rendelet 80. Cikkének (1) és (2) bekezdése értelmében a tagállamoknak legkésőbb 2005. március 6-ig kell kijelölniük a közösségi mintaoltalmakkal kapcsolatos jogvitákban eljáró ún. közösségi mintaoltalmi bíróságokat. A közösségi mintaoltalmi bíróságok hatáskörébe tartozó ügyek körét a rendelet 81. Cikke határozza meg: e bíróságok járnak el tehát a közösségi minta bitorlásával, - ha a mintaoltalmi bíróság szerinti tagállam joga ezt lehetővé teszi - a közösségi mintát érintő nemleges megállapítással, valamint a lajstromozás nélkül oltalomban részesülő minta megsemmisítésével kapcsolatos eljárásokban, továbbá a bitorlás iránt indított per esetén benyújtott, a közösségi minta megsemmisítésével kapcsolatos viszontkereset ügyében.

A törvény - az új bírósági fórumrendszernek megfelelően - közösségi mintaoltalmi bíróságként első fokon a Fővárosi Bíróságot, másodfokon a Fővárosi Ítélőtáblát jelöli meg.

(Az Fmtv. 60/F-60/G. §-aihoz)

Az Fmtv.-nek a törvény szerinti új VIII/B. fejezete tartalmazza az ipari minták nemzetközi lajstromozásáról szóló 1925. évi Hágai Megállapodáshoz (a továbbiakban: Megállapodás) való illeszkedést szolgáló, azaz a nemzetközi ipari mintaoltalmi bejelentésekre vonatkozó előírásokat. Az illeszkedési szabályok megalkotására a korszerűbb genfi szöveghez igazodva került sor, amely megtartja a hágai szövegben lefektetett nemzetközi lajstromozási rendszer szerkezetét, ám több ponton finomítja, a Nemzetközi Iroda szempontjából könnyebben alkalmazhatóvá, a bejelentők számára pedig áttekinthetőbbé teszi azt.

A Megállapodás szerinti nemzetközi bejelentés fogalmát - a nemzeti úton tett bejelentésektől való világos elhatárolás végett - a törvénynek meg kell határoznia. Tekintettel arra, hogy az iparjogvédelem más intézményeivel - pl. a szabadalommal és a védjeggyel - kapcsolatos nemzetközi szerződések is lehetővé teszik a nemzetközi bejelentést, illetve lajstromozást, a Megállapodásban definiált nemzetközi bejelentés fogalmát az egyértelműség kedvéért a „nemzetközi ipari mintaoltalmi bejelentés” kifejezéssel célszerű az Fmtv.-be bevezetni. Meg kell jegyezni, hogy a törvény a Hágai Megállapodáshoz kapcsolódó illeszkedési szabályokban nem követi az Fmtv. terminológiáját, azaz nem nemzetközi formatervezési, hanem nemzetközi ipari mintaoltalmi bejelentésről rendelkezik; ez jobban tükrözi az angol „industrial design” kifejezést, továbbá összhangban áll a Megállapodás londoni és hágai szövegét, valamint stockholmi kiegészítő szövegét kihirdető 1984. évi 29. törvényerejű rendeletben alkalmazott szóhasználattal.

A törvény egyértelműen leszögezi, hogy a nemzetközi ipari mintaoltalmi bejelentésekre vonatkozó rendelkezéseket a Megállapodás hágai szövege alapján tett nemzetközi letétbe helyezésekre megfelelően alkalmazni kell. A hágai szöveg - a Megállapodás első 1925. évi, majd az azt követő londoni szövegéhez hasonlóan - még „nemzetközi letétbe helyezésről” rendelkezik, a „nemzetközi bejelentés”, illetve ezzel összhangban a „nemzetközi lajstromozás” fogalmát a genfi szöveg vezette be. Meg kell jegyezni, hogy a három szöveg terminológiai egységesítését a jelenleg elfogadás előtt álló, a Megállapodás londoni, hágai, valamint genfi szövegéhez kapcsolt Közös Végrehajtási Szabályzat (ld. az általános indokolás IV. 3. pontját) 1. szabályának (2) bekezdése végzi el. (Arra való tekintettel, hogy a Közös Végrehajtási Szabályzat elfogadására még nem került sor, az illeszkedési szabályok alapját képező végrehajtási rendelkezésekre az Fmtv. 60/F-60/K. §-aihoz fűzött indokolás - ha a Közös Végrehajtási Szabályzat azokat változtatás nélkül átveszi - a genfi szöveghez kapcsolt, már elfogadott Végrehajtási Szabályzat eredeti rendelkezéseire utal.)

(Az Fmtv. 60/H. §-ához)

Az általános indokolás IV. 3. pontjában foglaltaknak megfelelően az illeszkedési szabályok megalkotása az új Közös Végrehajtási Szabályzat tervezetének figyelembevételével történt. A Megállapodás egyes szövegei nem deklarálják, hogy a Közös Végrehajtási Szabályzat azok szerves részét képezné. Tekintettel azonban arra, hogy a felsorolt tárgykörökbe tartozó előírások nélkül a Megállapodás gyakorlatilag nem alkalmazható, valamint figyelembe véve, hogy számos fontos kérdés rendezését a Közös Végrehajtási Szabályzat végzi el, a törvény egyértelműen leszögezi, hogy a Megállapodás alkalmazására való utaláson a Megállapodásnak az előzőekben említett szövegeihez kapcsolódó Közös Végrehajtási Szabályzat alkalmazását is érteni kell.

A törvény világossá teszi továbbá, hogy az Fmtv. és a Megállapodás rendelkezései az általános és a különös viszonyában állnak egymással, ami a Megállapodást megillető alkalmazási elsőbbség deklarálásán túlmenően kifejezi azt is, hogy a Megállapodás kellő részletességgel szabályozza a nemzetközi ipari mintaoltalmi bejelentésekkel kapcsolatos alaki követelményeket, e vonatkozásban csekély mozgásteret engedve a nemzeti törvényhozás számára. Természetesen a nemzetközi ipari mintaoltalmi bejelentések érdemi vizsgálata során - néhány vizsgálati követelmény kivételével [ld. az Fmtv. 60/K. §-ának (3) bekezdését] - az Fmtv. szabályai érvényesülnek.

(Az Fmtv. 60/I. §-ához)

A törvény egyértelműen rögzíti, hogy az Fmtv. 60/K. §-a (6) és (7) bekezdésében említett határozatok érdemi határozatoknak minősülnek. E határozatok meghozatala az ipari minták nemzetközi lajstromozásával kapcsolatos eljárás második, az MSZH előtt folyó szakaszában merül fel, amikor az MSZH elvégzi a nemzetközi bejelentés érdemi vizsgálatát. Attól függően, hogy a bejelentésbe foglalt minta megfelel-e az MSZH által vizsgált követelményeknek [ld. az Fmtv.-nek a törvény 101. §-ával megállapított 60/K. §-ának (3) bekezdését], az eljárásnak négyféle végeredménye lehet; az MSZH három esetben hoz érdemi határozatot [ld. az Fmtv.-nek a törvény 101. §-ával megállapított 60/K. §-ának (6) és (7) bekezdését, valamint az e §-okhoz fűzött részletes indokolást]. E határozatok ellen természetesen - az általános szabályok szerint - az arra jogosultak megváltoztatási kérelmet nyújthatnak be.

(Az Fmtv. 60/J. §-ához)

A törvény a nemzetközi mintaoltalmi bejelentésekre vonatkozó általános szabályokat követően az MSZH útján benyújtott nemzetközi ipari mintaoltalmi bejelentésekkel kapcsolatos rendelkezéseket rögzíti.

Az általános indokolás IV. 3. pontjában említetteknek megfelelően a Megállapodás genfi szövege - a hágai szöveghez hasonlóan - a közvetlen, azaz a Nemzetközi Irodánál történő, és a közvetett, a bejelentő szerződő államának hivatalán keresztüli bejelentést egyaránt lehetővé teszi. A nemzetközi ipari mintaoltalmi bejelentés kötelező tartalmi elemeit a genfi szöveg 5. Cikkének (1) bekezdése, valamint a genfi szöveghez kapcsolt Végrehajtási Szabályzat 7. szabálya tartalmazza. A bejelentés alaki vizsgálatát - ideértve a szerződő államok által nyilatkozatukban meghatározott kiegészítő tartalmi elemeket (ld. az általános indokolás IV.3. pontját) is - teljes mértékben a Nemzetközi Iroda végzi, a nemzeti hivatalok szerepe - az őket érintő közvetett bejelentés esetén - csupán a bejelentés továbbítására szorítkozik.

A Megállapodás eredeti és az azt felváltó londoni szövege szerint nemzetközi letétbe helyezésre irányuló bejelentést kizárólag francia nyelven lehetett benyújtani. A hágai és a genfi szöveg rendelkezéseinek megfelelően azonban a nemzetközi bejelentés angol és francia nyelven egyaránt benyújtható az MSZH-hoz.

A törvény az előzőekben említettekre tekintettel kimondja, hogy az MSZH-t érintő közvetett bejelentés esetén az MSZH a nemzetközi ipari mintaoltalmi bejelentést továbbítja a Nemzetközi Irodához. A törvény megvonja azoknak a nemzetközi bejelentéseknek a körét, amelyekkel összefüggésben az MSZH eljár, vagyis a bejelentést továbbítja a Nemzetközi Irodához, illetve eleget tesz a bejelentéssel kapcsolatos többirányú értesítési kötelezettségének. E nemzetközi bejelentések azok, amelyekben a bejelentő szerződő államaként a Magyar Köztársaságot tüntették fel. A bejelentő szerződő államának fogalmát - amely gyakorlatilag azt az államot jelöli, amellyel a bejelentő a 3. Cikkben meghatározottak szerinti, a bejelentési jogosultságot megalapozó kapcsolatban áll - a genfi szöveg 1. Cikkének (xiv) pontja határozza meg. Ha a nemzetközi bejelentés az imént említett feltételnek megfelel, az MSZH - a genfi szöveghez kapcsolt Végrehajtási Szabályzat 13. szabálya (1) bekezdésében foglaltakkal összhangban - a bejelentés kézhezvételének, majd továbbításának időpontjáról értesíti a bejelentőt. Az MSZH-nak a nemzetközi bejelentést - a bejelentési nap megőrzése érdekében - egy hónapon belül kell továbbítania a Nemzetközi Irodához. A genfi szöveghez kapcsolt Végrehajtási Szabályzat 13. szabályának (3) bekezdése értelmében ugyanis a bejelentési nap közvetett bejelentés esetén az a nap, amikor a nemzetközi bejelentés a nemzeti hivatalhoz beérkezett. Ha a bejelentés továbbítására a beérkezést követő egy hónapon belül nem kerül sor, a bejelentés napja a bejelentésnek a Nemzetközi Irodához történő benyújtásához hasonlóan alakul, azaz arra a napra „tolódik ki”, amikor a bejelentést a Nemzetközi Iroda kézhez vette. Meg kell jegyezni, hogy a hágai szöveg a bejelentés továbbítására nézve nem tartalmaz rendelkezéseket; az MSZH a gyakorlatban a bejelentést haladéktalanul továbbítja a Nemzetközi Iroda felé. Erre azért is szükség van, mert a nemzetközi oltalom a nemzetközi letétbe helyezéssel keletkezik; a hágai szöveg 6. Cikkének (2) bekezdése szerint ez az a nap, amelyen a Nemzetközi Iroda kézhez vette a szabályszerűen benyújtott bejelentést, a bejelentéssel együttesen fizetendő díjakat és a minta fényképét vagy fényképeit, illetve más grafikai ábrázolásait, vagy ha az Iroda ezeket nem egyidejűleg kapta meg, az a nap, amelyen az utolsó iratot kézhez vette, illetve a díjat megfizették.

A genfi szöveg 4. Cikkének (2) bekezdésével összhangban a törvény a nemzetközi bejelentés továbbításáért - az eddigi gyakorlathoz hasonlóan - külön díj megfizetésének kötelezettségét állapítja meg. A nemzetközi bejelentéssel kapcsolatban a genfi szövegben meghatározott, a Nemzetközi Irodához teljesítendő díjakat is meg kell fizetni.

(Az Fmtv. 60/K. §-ához)

A törvény 101. §-a illeszti az Fmtv.-be a Magyar Köztársaságot megjelölő nemzetközi ipari mintaoltalmi bejelentésekkel kapcsolatos illeszkedési szabályokat. Az általános indokolás IV. 3. pontjában foglaltaknak megfelelően az alaki vizsgálat elvégzését követően a szabályszerű bejelentés alapján a Nemzetközi Iroda a mintát haladéktalanul lajstromozza; a nemzetközi ipari mintaoltalmi bejelentés - a genfi szöveg 14. Cikke (1) bekezdésével összhangban - a lajstromozás napjától azonos hatályú a megjelölt szerződő államok nemzeti hivatalainál szabályszerűen benyújtott mintaoltalmi bejelentéssel. A lajstromozásról a Nemzetközi Iroda hivatalos lapjában hatósági tájékoztatást közöl, majd a bejelentésben megjelölt szerződő államokat értesíti. A nemzetközi lajstromozás közzétételére a genfi szöveghez kapcsolt Végrehajtási Szabályzat 17. szabálya (1) bekezdésének (iii) pontja értelmében - főszabályként - a nemzetközi lajstromozást követő hat hónap elteltével kerül sor. A genfi szöveg - a hágai szöveghez hasonlóan - lehetővé teszi a közzététel halasztását, azzal az eltéréssel, hogy a halasztás maximális időtartama - a nemzetközi letétbe helyezés napjától számított tizenkét hónap helyett - a bejelentési naptól (elsőbbség igénylése esetén az elsőbbség napjától) számított harminc hónap.

A törvény az előzőekben említettekre tekintettel kimondja a Magyar Köztársaságot megjelölő nemzetközi ipari mintaoltalmi bejelentésnek az MSZH-hoz szabályszerűen benyújtott mintaoltalmi bejelentéssel való azonos hatályát.

Mivel az MSZH előtti eljárásban a nemzetközi bejelentés közzétételére nem kerül sor, indokoltnak tűnik annak deklarálása is, hogy a Nemzetközi Iroda általi közzététel az MSZH előtti eljárásban történő közzététellel azonos hatályú; az Fmtv. 46. §-ában szabályozott észrevétel lehetősége is a nemzetközi közzététel időpontjától nyílik meg.

A Nemzetközi Iroda által végzett lajstromozás nem teremt a nemzeti oltalommal azonos hatályú oltalmat, vagyis e hatály csak akkor áll be, ha a megjelölt szerződő állam hivatala - az érdemi vizsgálat lefolytatását követően - nem küld a Nemzetközi Irodának értesítést arról, hogy a minta nem felel meg az oltalmazhatósági feltételeknek, vagy az erre irányuló értesítést visszavonja. Az MSZH-nak tehát - mind a genfi, mind a hágai szöveg szerint - hat hónapja van arra, hogy az említett értesítést - amely gyakorlatilag az oltalom hatályának ideiglenes elutasítását tartalmazza - a Nemzetközi Irodának megküldje. A törvény erre tekintettel szabályozza az eljárásnak az MSZH előtt folyó szakaszát.

A törvény szerint az érdemi vizsgálat során az MSZH az Fmtv. 1-5. §-aiban foglalt oltalmazhatósági kritériumokat, továbbá azt vizsgálja, hogy a minta a 6-9. §-ok, valamint - a jogosult erre irányuló észrevétele folytán - a 10. § alapján nincs-e kizárva az oltalomból. Az MSZH a nemzetközi ipari mintaoltalom vonatkozásában nem vizsgálja azonban az Fmtv. 47. §-a (2) bekezdésének b) pontjában meghatározott egyéb feltételeket, azaz a minta egységét, valamint a mintának az ábrázolással történő bemutatását (ld. az Fmtv. 38. és 39. §-át). Az egység követelményének MSZH általi vizsgálata elsősorban azért jelent problémát, mert a Megállapodás genfi és hágai szövege e kérdésben eltérően rendelkezik. A genfi szöveg 13. Cikkének (2) bekezdése ugyanis lehetővé teszi, hogy - a szerződő állam nyilatkozata esetén - annak nemzeti hivatala elutasítsa a nemzetközi bejelentést, ha az nem felel meg a nemzeti jogszabályok szerinti egység követelményének, illetve a Végrehajtási Szabályzat 18. szabályának (3) bekezdése rendelkezik a bejelentés megosztásának lehetőségéről is (ebben az esetben a megosztásról a Nemzetközi Irodát értesíteni kell). A hágai szöveg azonban a megosztásról nem tesz említést, tehát gyakorlati oldalról nézve a nemzeti hivatal előtti megosztást a Nemzetközi Iroda nem kezeli, és azt a nemzetközi lajstrom vezetésekor sem tudja figyelembe venni. Meg kell jegyezni továbbá, hogy a genfi és a hágai szöveg szerint a Nemzetközi Osztályozás szerinti osztályjelzet, valamint az abban szereplő elnevezés feltüntetése a nemzetközi bejelentés olyan tartalmi elemének minősül, amelyet a Nemzetközi Iroda vizsgál [ld. a genfi szöveg Végrehajtási Szabályzatának 7. szabálya (3) bekezdését, valamint a londoni és a hágai szöveghez kapcsolt egységes Végrehajtási Szabályzat 9. szabálya (2) bekezdésének a) pontját]. A hágai szöveg imént említett megoldása az MSZH eljárásában eddig is nehézségeket okozott, ennek kiküszöbölése érdekében a törvény a minta egységét nem sorolja a vizsgálandó feltételek közé. A törvény - a nemzetközi ipari mintaoltalmi bejelentésekkel kapcsolatos eljárás MSZH előtti szakaszának megkönnyítése érdekében - hasonlóan jár el a minta ábrázolással való bemutatásának vizsgálatával kapcsolatban is. Ezt elsősorban szintén a gyakorlati tapasztalatok teszik szükségessé.

Ha az MSZH az előzőekben említett vizsgálat lefolytatását követően megállapítja, hogy a nemzetközi ipari mintaoltalmi bejelentés a vizsgált követelményeknek nem felel meg, erről a Nemzetközi Irodát értesíti. Meg kell jegyezni, hogy a törvény igazodik a Közös Végrehajtási Szabályzat 26. szabályának (3) bekezdéséhez, amely kiküszöböli a genfi és a hágai szöveg között fennálló, abból fakadó eltérést, hogy az elutasításra rendelkezésre álló hat hónapos határidőt a két szöveg szerint más-más időponttól kell számítani. A hágai szöveg 8. Cikkének (2) bekezdésében foglaltaknak megfelelően a nemzetközi letétbe helyezés elutasítására nyitva álló határidő attól a naptól számított hat hónap, amikor a megjelölt szerződő állam nemzeti hivatala kézhez vette az időszaki lap azon számát, amelyben a nemzetközi letétbe helyezés lajstromozását közzétették. A genfi szöveg Végrehajtási Szabályzatának 18. szabálya (1) bekezdésének b) pontja szerint - az olyan szerződő állam nyilatkozata esetén, amely vizsgáló hivatallal rendelkezik, illetve ahol a nemzeti jogszabályok biztosítják a felszólalás lehetőségét - e hat hónap tizenkét hónappal helyettesíthető, és e határidő a nemzetközi lajstromozás közzététele másolatának a Nemzetközi Iroda által történő megküldésétől számít. A Közös Végrehajtási Szabályzat 26. szabályának (3) bekezdése szerint a közzététel kizárólag a WIPO honlapján történik, és annak időpontjáról a Nemzetközi Iroda e-mailben értesíti a szerződő államokat. E szabály beillesztésével a közzétételt tartalmazó lapszám „megküldése” és „kézhezvétele” gyakorlatilag egybeesik, és a hat hónapot mind a genfi, mind pedig a hágai szöveg alkalmazása esetén egységesen attól az időponttól kell számítani, amikor a Nemzetközi Iroda az előbbiekben említett értesítését a szerződő államoknak megküldte.

A törvény szabályozásának megfelelően, a nemzetközi lajstromozás hatályának ideiglenes elutasítását tartalmazó értesítésben - amelyben a genfi szöveg 12. Cikke (2) bekezdésének b) pontjával összhangban meg kell jelölni az értesítés alapjául szolgáló okokat - az MSZH a bejelentőt nyilatkozattételre hívja fel.

Ha a bejelentő az MSZH által megadott határidőn belül a felhívásra nem válaszol, vagy bejelentése a felhívás ellenére sem elégíti ki a vizsgált követelményeket, az MSZH a nemzetközi lajstromozásnak a Magyar Köztársaság területére kiterjedő hatályát elutasítja. Ha a nyilatkozattételt követően a minta kielégíti az oltalmazhatósági feltételeket, az MSZH az értesítést visszavonja, és a Magyar Köztársaság területén a nemzeti eljárás során megadott formatervezési mintaoltalommal azonos hatályú oltalom keletkezik. Az MSZH mindhárom esetben érdemi határozatot hoz (ld. a törvény 101. §-ával megállapított 60/I. §-t), amely ellen megváltoztatási kérelemmel lehet élni. Meg kell jegyezni, hogy az MSZH csak az ideiglenes elutasításról szóló értesítés - részben vagy egészben történő - visszavonása esetén értesíti ismét a Nemzetközi Irodát; a másik két esetben erre tehát nem kerül sor, mivel az elutasítást tartalmazó értesítést a Nemzetközi Iroda feltüntette a lajstromban, és annak tartalma a későbbiekben nem változott. A visszavonásról szóló értesítés megküldésére a visszavonásról szóló határozat jogerőre emelkedését követően kerül sor.

A törvény rögzíti, hogy abban az esetben, ha az MSZH az előzőekben említett értesítését részben vagy egészben visszavonja, a nemzetközi lajstromozás vagy annak a visszavonással érintett része a visszavonásról szóló határozat keltétől azonos hatályú az MSZH által megadott mintaoltalommal. E rendelkezés összhangban áll a genfi szöveg 14. Cikke (2) bekezdésének b) pontjával, amely kimondja, hogy az elutasításról szóló értesítés visszavonása esetén a nemzetközi lajstromozásnak legkésőbb a visszavonás napjától azonos hatályúnak kell lennie az értesítést küldő megjelölt szerződő állam nemzeti joga alapján megadott mintaoltalommal.

A nemzetközi lajstromozásnak a magyar mintaoltalommal megegyező hatálya automatikusan, külön érdemi határozat hozatala nélkül - az értesítésre rendelkezésre álló hat hónapos határidő lejártát követő napon - áll be abban az esetben, ha az MSZH az említett értesítést nem adja ki.

A törvénynek a nemzetközi lajstromozás elutasításával kapcsolatos értesítésre vonatkozó rendelkezéseit kell alkalmazni abban az esetben is, ha az Fmtv. 10. §-a alapján a korábbi jog jogosultja észrevételt tesz; ilyenkor tehát az MSZH az észrevételt elutasításról szóló értesítésként automatikusan megküldi a Nemzetközi Irodának, és az eljárás menete a továbbiakban az elutasításról szóló értesítés megküldésével megegyező módon alakul.

A 102. §-hoz

A törvény az Fmtv.-nek az észrevételre vonatkozó 46. §-át érintő módosítással összhangban (ld. a törvény 100. §-át) kiigazítja az Fmtv. 61. §-ának (2) bekezdését. A jelenleg hatályos szabályozás szerint a határozat megváltoztatását az kérheti, aki az MSZH előtti eljárásban ügyfélként vett részt, továbbá az, akinek a határozat megváltoztatásához jogi érdeke fűződik és az MSZH előtti eljárásban észrevételt tett. E rendelkezés aggályosságát (ld. a törvény 100. §-ához fűzött indokolást) a törvény azzal küszöböli ki, hogy a megváltoztatási kérelem benyújtását csak annak a személyi körnek teszi lehetővé, amely az MSZH előtti eljárásban ügyfélként vett részt. Tekintettel arra, hogy a törvény által bevezetett módosításnak köszönhetően [ld. a törvény 100. §-ában az Fmtv. 46. §-a (5) bekezdését] csak az Fmtv. 10. §-a alapján észrevételt tevő, azaz a korábbi jog jogosultja ügyfél, elkerülhetővé válik az abból fakadó ellentmondásos helyzet, hogy az észrevételt benyújtó személy - noha a jelenleg hatályos rendelkezések szerint az MSZH előtti eljárásban nem ügyfél - az MSZH határozata ellen minden esetben megváltoztatási kérelemmel élhet, és a bíróság előtti eljárásban félként vehet részt.

A törvény az előzőekben említettekkel összhangban törli az Fmtv. 61. §-a (4) bekezdésének azt a rendelkezését, amely a megváltoztatási kérelem benyújtásának határidejét észrevétel esetén a határozatnak az észrevételt tevőnek történő megküldéstől számított harminc napban állapítja meg.

A 103. §-hoz

A törvény - a 6/2002/EK rendeletnek a csatlakozási szerződéssel megállapított 110a. Cikkében foglaltakkal összhangban - kiegészíti az Fmtv. 63. §-ának (1) bekezdésében foglalt mintaoltalmi perek körét. Ennek megfelelően mintaoltalmi pernek minősül az a per is, amelyet egy korábbi elsőbbségű magyar mintaoltalom jogosultja vagy mintaoltalmi bejelentés bejelentője a 6/2002/EK rendelet 25. Cikke (1) bekezdésének d), e) vagy f) pontja alá eső közösségi minta magyarországi használata ellen indít. E perek a közösségi minta hasznosításától való eltiltásra irányulnak, anélkül, hogy a szó szoros értelmében bitorlási pernek minősülnének. A 6/2002/EK rendeletnek a csatlakozási szerződéssel beillesztett e szabályát a lajstromozás nélkül oltalomban részesülő közösségi mintákra is alkalmazni kell.

A 104. §-hoz

A törvény hazánknak az Európai Unióhoz való csatlakozására tekintettel kiigazítja az Fmtv. 69. §-t, azaz elmarad a jogharmonizációs klauzulából az Európai Megállapodásra való hivatkozás.

A 105. §-hoz

A törvény törli a mintaoltalmi bejelentésnek a bejelentési nap elismeréséhez szükséges tartalmi elemei sorából a minta szerinti termék megnevezését. E módosítás elsősorban a közösségi mintaoltalmi rendszerre figyelemmel történt; a 6/2002/EK rendelet 38. Cikkének megfelelően a bejelentési nap elismeréséhez csupán a lajstromozás iránti kérelem, a bejelentő azonosítására alkalmas adatok, valamint a minta megfelelő ábrázolása szükséges [ld. a 6/2002/EK rendelet 36. Cikkének (1) bekezdését].

A törvény az Fmtv. 46. §-ának (5) bekezdését, valamint 61. §-ának (2) bekezdését érintő módosítással (ld. a törvény 100. és 102. §-át) összhangban értelemszerűen hatályon kívül helyezi az Fmtv. 61. §-ának (5) bekezdésében szereplő „illetve, ha azt a (2) bekezdés b) pontjában említett személy terjeszti elő” szövegrészt.

-----STARTING---POINT---VEGE---

A 106-112. §-hoz

A törvény e §-okban a szokásos záró rendelkezéseket tartalmazza. A törvény hatálybalépésére - a 106. § (2) bekezdésében foglalt kivétellel - az Európai Unióhoz történő csatlakozásról szóló nemzetközi szerződést kihirdető törvény hatálybalépésének napján kerül sor. A védjegy- és szabadalombitorlási (valamint az egyéb iparjogvédelmi oltalmi törvényekben található utalással egyéb bitorlási) perekben, illetve a szerzői jog megsértése miatt indított perekben az ideiglenes intézkedés tárgyában történő soron kívüli eljárás kötelezettsége, valamint az MSZH határozatainak megváltoztatására irányuló nemperes eljárásokban a tárgyalás tartására vonatkozó szabály a kihirdetést követő tizenötödik napon lép hatályba, és azokat a hatálybalépést követően indult fellebbezési eljárásokban is alkalmazni kell.

A törvény a Vt.-ben és az Fmtv.-ben elvégzett egyes módosításoknak megfelelően kiigazítja az Szt.-t [ld. a törvény 110. §-ának b)-e), valamint g)-i) pontjait, valamint 111. §-a (1) bekezdésének d) pontját]. A törvény a feltalálók számára kedvezően hosszabbítja meg a találmányi díjfizetési kötelezettség időtartamát olyan találmányok esetében, amelyekre az irányadó közösségi rendeletek alapján kiegészítő oltalmat adtak. A törvény elvégez néhány, kodifikációs jellegű korrekciót is az Szt.-ben, illetve a használati minták oltalmáról szóló 1991. évi XXXVIII. törvényben és a mikroelektronikai félvezető termékek topográfiájának oltalmáról szóló 1991. évi XXXIX. törvényben [ld. a törvény 110. §-ának f) és m)-p) pontjait, valamint 111. §-a (1) bekezdésének b)-c) pontjait].

A törvény két ponton módosítja a bírósági végrehajtásról szóló 1994. évi LIII. törvényt: egyfelől szükséges kijelölni azt a bírói fórumot, amelyik az OHIM és az Európai Szabadalmi Hivatal által a költségek viselése tárgyában hozott határozatok végrehajtásához meghozza a szükséges belső jogi aktust, azaz kiállítja a végrehajtási lapot, másfelől pedig a törvény az MSZH által a költségek viselése tárgyában hozott határozatok végrehajtására - azok természetére figyelemmel - nem az államigazgatási eljárás általános szabályait, hanem a bírósági végrehajtás szabályait rendeli alkalmazni [ld. a törvény 110. §-ának k)-l) pontjait, valamint a 18. §-ához fűzött indokolást]. A törvény módosítja továbbá a szabadalmi ügyvivőkről szóló 1995. évi XXXII. törvényt annak érdekében, hogy a szabadalmi ügyvivő felelősségét az általa igénybe vett más személy közreműködéséért méltányolhatóan korlátozza.

A törvény megadja továbbá a szükséges felhatalmazásokat az egyes iparjogvédelmi nemzetközi szerződésekhez kapcsolt végrehajtási szabályzatok miniszteri rendelettel történő kihirdetéséhez, illetve az MSZH elnökének feladatává teszi az egyes ilyen nemzetközi szerződésekhez kiadott ügyintézési utasítások magyar fordításának közrebocsátását [ld. a törvény 110. §-ának r)-z) pontjait].

Az újítói jogot az Szt.-t módosító 2002. évi XXXIX. törvény helyezte hatályon kívül (ennek indokait az ahhoz a törvényhez fűzött indokolás tartalmazza). Erre figyelemmel igazítja ki a törvény a Polgári Törvénykönyv 86. §-ának (2) bekezdését [ld. a törvény 111. §-a (1) bekezdésének a) pontját]. A törvény hatályon kívül helyezi továbbá a szellemi tulajdonjogok megsértésével szemben a vámigazgatási eljárásban alkalmazható intézkedésekről szóló 128/1997. (VII. 24.) Korm. rendeletet, a csatlakozást követően ugyanis e tárgyban a 3295/94/EK rendeletet és annak végrehajtási rendeletét, illetve - a 2004. július 1-jei hatálybalépését követően - a 1383/2003/EK rendeletet kell majd alkalmazni.

A módosítások terjedelme és nagy száma szükségessé teszi, hogy a Vt., az Szjt. és az Fmtv. egységes szerkezetbe foglalt szövegeit az igazságügyminiszter a Magyar Közlönyben közzétegye (ld. a törvény 112. §-át).