1990. évi LXXXVIII. törvény indokolása

a bírák, az ügyészek, a bírósági és az ügyészségi dolgozók előmeneteléről és javadalmazásáról szóló törvényjavaslathoz

-----STARTING---POINT---ALTALANOS--- 

Az elmúlt évek egyre szélesedő gazdasági-társadalmi válsága az igazságszolgáltatást különösen hátrányosan érintette. A bírói, az ügyészi fizetések reálértékének csökkenése következtében tömegessé vált a pályaelhagyás, amely napjainkra már az igazságszolgáltatás működőképességét veszélyezteti. Elengedhetetlenül szükségessé vált ezért a bírák, ügyészek, a bírósági, ügyészségi dolgozók javadalmazásának rendezése az általuk végzett felelősségteljes munkához igazítása, a garantált előmeneteli rendszer bevezetése. A törvényjavaslat (a továbbiakban: Javaslat) - e célkitűzésnek megfelelően - a bírák és az ügyészek, továbbá a bíróságon és az ügyészségen speciális igazságügyi képesítést és ismereteket kívánó érdemi feladatokat végző dolgozók előmenetelét és bérrendszerét szabályozza.

A bírák, az ügyészek és más igazságszolgáltatási dolgozók jogállására, kinevezésére, munkaviszonyára, munkavégzésére, a részükre adományozható címekre és az ezekkel járó pótlékokra, továbbá egyéb juttatásaikra, személyi alapbérükre vonatkozó hatályos szabályozás jelenleg több törvényi és rendeleti szintű jogszabályban található. Így pl. alapvető rendelkezéseket tartalmaz a bíróságokról szóló 1972. évi IV. törvény, a Magyar Köztársaság ügyészségéről szóló 1972. évi V. törvény, továbbá a Munka Törvénykönyve is. A Javaslat nem szabályozza újra a bírák, az ügyészek, a bírósági és az ügyészségi dolgozók jogállását, de az igazságszolgáltatást élethivatásul választó bírák, ügyészek és más igazságszolgáltatási dolgozók részére egzisztenciális biztonságot, előre belátható életpályát garantál.

Az igazságszolgáltatás más hatalmi ágtól való elválasztása indokolja, hogy az igazságszolgáltatásban dolgozóknak a köztisztviselőktől eltérő jogállása az előmenetelükben és a javadalmazásuk módjában is kifejezésre jusson. A nemzetközi tapasztalatok, a magyar igazságszolgáltatás hagyományai alapján a bírák, az ügyészek és más igazságszolgáltatási dolgozók előmenetelét és javadalmazását célszerű azonos elvek alapján, egy törvényben szabályozni, figyelembe véve azonban a bírói és az ügyészi szervezet- és feladatkör sajátosságait is.

-----STARTING---POINT---RESZLETES---

Az 1-2. §-okhoz

A törvény hatálya a bírákra, az ügyészekre, valamint a bírósági és az ügyészségi dolgozók közül azokra az érdemi feladatot ellátó tisztviselőkre, illetve ügykezelőkre terjed ki, akiknek a munkakörük ellátásához szakirányú végzettségre vagy speciális igazságügyi ismeretekre van szükségük. Nem tartoznak a törvény hatálya alá az igazságszolgáltatásban kisegítő feladatokat végző dolgozók. Rájuk nézve törvényben szabályozott előmeneteli rendszert szükségtelen bevezetni, az igazságügyi vezetők feladata, hogy munkakörülményeiket és anyagi elismerésüket folyamatosan javítsák. Nem terjed ki a törvény hatálya az Igazságügyi Minisztériumba beosztott bíróra, aki nem folytat ítélkezési tevékenységet, illetőleg a közjegyzőre sem, mivel a közjegyzői szervezet folyamatban levő átalakítása során a közjegyzők előreláthatóan kiválnak a bírósági szervezetből, és tevékenységüket magánközjegyzőként folytatják.

A 3. §-hoz

A Javaslat nem érinti a bíró, az ügyész, a bírósági, ügyészségi dolgozó jogállásának, kinevezésének, munkaviszonyának, munkavégzésének, a részükre adományozható címnek és az ezzel járó pótléknak és egyéb juttatásoknak (pl. nyelvpótlék) a szabályait. Ezekben a kérdésekben a más jogszabályokban meghatározott hatályos rendelkezéseket kell alkalmazni. Az alapvető munkajogi kérdésekben továbbra is a bíróságokról szóló 1972. évi IV. törvény, a Magyar Köztársaság ügyészségéről szóló 1972. évi V. törvény, a Munka Törvénykönyve és annak végrehajtási rendeletei, továbbá ezeknek az igazságügyi szervekre vonatkozó sajátos rendelkezései irányadók.

A 4. §-hoz

A Javaslat az igazságszolgáltatásban dolgozók javadalmazása személyi alapbérből, pótlékból és évente fizetendő külön juttatásból tevődik össze. A továbbiakban a Javaslat a bírák, az ügyészek, a bírósági és ügyészségi dolgozók javadalmazását ebben a rendszerben szabályozza.

Az 5-6. §-okhoz

A személyi alapbér megállapítása fizetési osztályba, ezen belül fizetési fokozatba, illetve csoportba sorolással történik. A besorolás alapja a munkaköri beosztás, az iskolai végzettség és a szolgálati idő.

A bíró, az ügyész, a bírósági és ügyészségi titkár, illetve fogalmazó esetében a szolgálati időt az e munkakörbe kinevezése napjától, a felsőfokú végzettségű bírósági, ügyészségi tisztviselő esetében az oklevél megszerzésének napjától, a többi bírósági, ügyészségi dolgozó esetében a munkaviszonya kezdetének napjától kell számítani. Kivételt tesz a Javaslat 6. §-ának (2) bekezdése azokra nézve, akik a bírói, az ügyészi, a bírósági és az ügyészségi titkári kinevezésükig más munkaterületen jogi képesítéshez kötött munkakörben dolgoztak, valamint a bírósági, ügyészségi munkaviszonyban álló bírósági, ügyészségi tisztviselő esetében, ha közben felsőfokú végzettséget szerzett. Ilyen esetben a korábbi munkaviszonyban vagy munkavégzésre irányuló egyéb jogviszonyban töltött időt részben, vagy egészben szolgálati időként lehet figyelembe venni.

A 7-8. §-okhoz

A Javaslat a garantált előmenetelt azzal biztosítja, hogy az igazságszolgáltatásban dolgozó a fizetési osztályon belül 4 évenként eggyel magasabb fizetési fokozatba lép. Ez alól kivétel a bírósági és az ügyészségi fogalmazó, akinek a Javaslat nem nyújt előmenetelt, személyi alapbérét az oklevél fokozatához igazítja. E rendelkezés indoka, hogy a Javaslat a fogalmazót ezzel is ösztönözni kívánja a jogi szakvizsga letételére és magasabb fizetési osztályba kerülésre. A helyi bíróságokon és a helyi ügyészségeken hosszabb szolgálati idővel rendelkező bírák és ügyészek is dolgoznak. Az első fokú bírósági, ügyészségi munka fontosságát, társadalmi elismertségét juttatja kifejezésre a 8. § (1) bekezdése, amely szerint 12 év szolgálati idő esetén a helyi bírót és a helyi ügyészt eggyel magasabb fizetési osztályba kell besorolni. A javaslat 8. §-ának (2) bekezdése soron kívüli előrelépést is lehetővé tesz. Kiváló munkavégzés vagy tudományos fokozat megszerzése esetén a magasabb fizetési osztályba soroláshoz szükséges szolgálati idő legfeljebb az egyharmadával csökkenthető.

A 9-14. §-okhoz

A Javaslat a bíró, az ügyész, a bírósági, ügyészségi titkár és fogalmazó személyi alapbérét fizetési osztályokba, ezen belül fizetési fokozatokba sorolással állapítja meg. A fizetési osztályba sorolás a munkaköri beosztás alapján történik. A legalacsonyabb fizetési osztályba a bírósági, ügyészségi fogalmazók tartoznak, a legmagasabb fizetési osztályba pedig a legfelsőbb bírósági bírót és a legfőbb ügyészségi ügyészt kell besorolni.

A 9. § (2) és (3) bekezdése kivételt állapít meg a Legfelsőbb Bíróság elnökére s a legfőbb ügyészre nézve. A Legfelsőbb Bíróság elnökének javadalmazását a Javaslat egyedileg határozza meg és úgy rendelkezik, hogy az azonos az Alkotmánybíróság elnökének javadalmazásával. A legfőbb ügyész személyi alapbérét - a szolgálati idejétől függetlenül - az I. fizetési osztály legmagasabb fizetési fokozata alapján kell megállapítani.

A bírósági, ügyészségi tisztviselő és az ügykezelő fizetési osztályba sorolása a képesítése, illetve az iskolai végzettsége alapján történik. Ha a dolgozó jogszabály alapján felmentést kapott az adott munkakörre előírt képesítés megszerzése alól, besorolását úgy kell elvégezni, mint ha a képesítéssel rendelkezne. A besorolás alapja a szakirányú képesítés. A 11. § (3) bekezdése azonban kivételesen lehetővé teszi, hogy a nem szakirányú felsőfokú végzettségű tisztviselő magasabb fizetési osztályba kerüljön. Ez akkor indokolt, ha magasabb iskolai végzettsége következtében a munkája ellátásához hasznosítható ismeretekkel rendelkezik.

A bírósági és az ügyészségi tisztviselő, valamint az ügykezelő személyi alapbére nem meghatározott összeg, hanem a legalacsonyabb bírói, ügyészi fizetéshez kapcsolódik, annak meghatározott százaléka. Ez azzal az előnnyel jár, hogy a tisztviselők és az ügykezelők fizetése követi a bírák és az ügyészek javadalmazásának növekedését.

A személyi alapbéreket az 1-2. számú melléklet tartalmazza.

A 15. §-hoz

A bírónak és az ügyésznek az igazságszolgáltatásban meghatározó szerepe van. Feladatai és felelőssége ehhez igazodnak. A hazai és a nemzetközi gyakorlatnak megfelelően a Javaslat ezért a bíró és az ügyész javadalmazását bírói, illetve ügyészi pótlékkal egészíti ki. Ennek mértéke egységesen a legalacsonyabb bírói fizetés 10%-a, illetve a részfoglalkozású bíró, ügyész esetében ennek arányosan csökkentett része.

A 16. §-hoz

A vezetői pótlék a vezetői feladatokkal járó többletmunka elismerésére szolgál. Mértéke a III. fizetési osztály 1. fizetési fokozatára megállapított személyi alapbér 5-55%-áig terjed. A Javaslat meghatározza, hogy a vezetői pótlék szempontjából kit tekint pótlékra jogosult vezetőnek. A vezetői pótlék mértékét a 3. számú melléklet tartalmazza.

A 17. §-hoz

Az igazságszolgáltatásban dolgozót évente egy alkalommal a személyi alapbérének megfelelő összegű külön juttatás illeti meg. A külön juttatást utólag, a következő év január 31-éig kell kifizetni. Nem részesíthető külön juttatásban, aki hat hónapot meghaladó ideig ténylegesen nem végzett munkát. A külön juttatásból kizárt tehát az a dolgozó, aki az év végén nem rendelkezik legalább hat hónapos bírósági és ügyészségi munkaviszonnyal, illetve, aki az év során hat hónapot meghaladó tartalommal fizetésnélküli szabadságon volt. A felmondás ugyancsak kizárja a külön juttatást, kivéve, ha arra a nyugdíjjogosultság megszerzése miatt került sor.

A 18. §-hoz

A helyi bírónak és a helyi ügyésznek a Javaslat 8. §-ában szabályozott magasabb fizetési osztályba, illetőleg magasabb fizetési fokozatba sorolása, valamint annak a bírónak, ügyésznek, bírósági és ügyészségi dolgozónak, akivel szemben a Javaslat 17. §-ának (2) bekezdésében meghatározott kizáró körülmény nem áll fenn, külön juttatásban részesítése olyan előny, amelyből indokolt kizárni azt, aki erre érdemtelen. A garanciális követelményekre tekintettel ezeket a kizáró körülményeket a törvényben kell meghatározni. Ezért a Javaslat 18. §-ának (1) bekezdése tételesen felsorolja azokat az eseteket, amikor a bírót, az ügyészt, a bírósági, illetőleg az ügyészségi dolgozót az előny nem illeti meg. Ezek a fegyelmi eljáráshoz, illetőleg a fegyelmi büntetéshez kapcsolódnak.

Ha a fegyelmi eljárásban nem állapították meg a dolgozó fegyelmi felelősségét, visszamenőleg megilletik azok az előnyök, amelyekből a folyamatban levő fegyelmi eljárás miatt kizárták. A javaslat 18. §-a (2) bekezdésének szövegében a „dolgozó” megjelölés mind a bíróra és az ügyészre, mind a bírósági és az ügyészségi dolgozóra vonatkozik.

-----STARTING---POINT---VEGE---

A 19. §-hoz

A Javaslat 19. §-ának (1) bekezdése a törvény hatályba lépéséről rendelkezik. A Javaslat szerinti javadalmazást azonban nem a törvény hatályba lépésének napjával, hanem 1991. december 31-éig fokozatosan kell bevezetni.

A 19. § (2) bekezdése szerint a javadalmazás fokozatos bevezetésének üteméről külön törvény rendelkezik, ezen a Magyar Köztársaság 1991. évi állami költségvetését kell érteni.

A 20. §-hoz

1. A törvény hatályba lépése átmeneti rendelkezéseket tesz szükségessé, ezeket tartalmazza a Javaslat 20. §-a. Az (1) bekezdés reális határidőt állapít meg a törvény hatálya alá tartozó dolgozók besorolására.

2. A törvény hatálya alá tartozó dolgozóknak 1991. február 28-áig történő besorolását a Javaslat első besorolásnak nevezi; ennek során a besorolás alapját adó szolgálati időt a besorolt munkaköre alapján, differenciáltan kell megállapítani. A 20. § (2) bekezdése ezt szabályozza.

3. A megyei bíró és a főügyészségi ügyész esetében a szolgálati időnek az e munkakörbe való beosztás napjától való számítása kedvezőbb lehet, mintha azt a 20. § (2) bekezdésének b) pontja alapján számítanák. A 20. § (3) bekezdése ezt lehetővé teszi.

A gyakorlat azt mutatja, hogy számos megyei bíró, illetőleg főügyészségi ügyész korábban helyi bírósági elnöki, elnökhelyettesi, csoportvezető vagy csoportvezető-helyettes bírói, helyi ügyészségi vezetői és helyettesi, illetve az Igazságügyi Minisztériumban jogi képesítéshez kötött munkakörben dolgozott. Indokolt, hogy a besoroláskor ezt az időt is megyei bírói, illetőleg főügyészségi ügyészi beosztásban töltött időnek tekintsék.

4. A 20. § (4) bekezdése lehetőséget ad arra, hogy az első besoroláskor a bírót, az ügyészt a bírósági és az ügyészségi dolgozót - a munkájának színvonalától függően vagy más méltányolható körülményre figyelemmel - eggyel magasabb vagy eggyel alacsonyabb fizetési fokozatba sorolják. Bíró és ügyész esetében ennek az a feltétele, hogy a munkájának színvonalát két évnél nem régebbi minősítés igazolja [20. § (5) bekezdés].

A Javaslat a bírák, az ügyészek, a bírósági és az ügyészségi dolgozók életkörülményeinek javítására törekszik. Ezzel nem lenne összhangban, ha az eggyel alacsonyabb fizetési fokozatba sorolás folytán a dolgozó személyi alapbére csökkenne. A Javaslat kizárja ennek a lehetőségét.

5. A 20. § (6) bekezdése értelmező rendelkezést tartalmaz arra nézve, hogy az első besoroláskor a szolgálati idő számítását a (2) bekezdés b) pontja esetében a III. fizetési osztály 1. fizetési fokozatától, míg a (3) bekezdésében szabályozott esetben a II. fizetési osztály 1. fizetési fokozatától kell kezdeni.

6. A törvény szerinti első besorolás határidejére tekintettel rendelkezni kell a szolgálati idő számításánál a kezdő év - amely töredék év - figyelembe vételéről. A 20. § (7) bekezdése ezt úgy oldja meg, hogy a kezdő évet egész évnek kell tekinteni.

A 21. §-hoz

A Javaslat 21. §-a szabályozza, hogy kinek a jogkörébe tartozik az első besorolásról való döntés. A Legfelsőbb Bíróság elnöke, általános elnökhelyettese, elnökhelyettese, a legfőbb ügyész és a legfőbb ügyész helyettese esetében a választásukra, illetve a kinevezésükre jogosult kap a besorolásra döntési jogkört. Ez azt jelenti, hogy a Legfelsőbb Bíróság elnökének és a legfőbb ügyésznek első besorolásáról az Országgyűlés, a Legfelsőbb Bíróság általános elnökhelyettesének és elnökhelyettesének, valamint a legfőbb ügyész helyettesének besorolásáról a köztársasági elnök dönt.

A fővárosi és a megyei bíróság elnöke esetében az igazságügyminiszter, a Legfelsőbb Bíróság bírái és dolgozói esetében a Legfelsőbb Bíróság elnöke, a legfőbb ügyészségi ügyészek, a fővárosi és a megyei főügyész, az Országos Kriminológiai és Kriminalisztikai Intézet igazgatója és a Legfőbb Ügyészség dolgozói esetében a legfőbb ügyész, az előbbiekben nem érintett bírák és bírósági dolgozók esetében a fővárosi, illetőleg a megyei bíróság elnöke, az előbbiek alá nem eső ügyészek és ügyészségi dolgozók esetében a fővárosi, illetőleg a megyei főügyész, az Országos Kriminológiai és Kriminalisztikai Intézet dolgozói esetében az Intézet igazgatójának hatáskörébe indokolt a besorolásról való döntést utalni.