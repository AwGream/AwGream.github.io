2013. évi CXCV. törvény indokolása

egyes törvényeknek a közgyűjteményekben őrzött, vitatott tulajdonú kulturális javak visszaadásával összefüggő módosításáról

-----STARTING---POINT---ALTALANOS--- 

A II. világháborút követően a közgyűjteményekbe különböző módon nagyszámú műtárgy és műtárgyegyüttes került, amelyek egy részénél kétséges, hogy az adott kulturális javak jogszerűen állami tulajdonba kerültek-e. A rendszerváltás előtti évtizedekben természetesnek tekintették, hogy a közgyűjteményben őrzött kulturális javak köztulajdonban vannak, függetlenül attól, hogy az állami tulajdonba vételre ténylegesen és jogszerűen sor került-e, vagy pedig pusztán az őrzési hely és a törzskönyvi nyilvántartás alapján az vélelemként érvényesült. Így sok esetben az ún. múzeumi letét jogcímén őrzött kulturális javak tekintetében is úgy jártak el, mintha ezek is állami tulajdont képeznének. A közgyűjteményekben őrzött kulturális javak sok tízezres nagyságrendjére tekintettel e tárgyak jelentős részénél a tulajdoni helyzet máig tisztázatlannak, kellő alapossággal dokumentálatlannak tekinthető.

A rendszerváltást követően a közgyűjteményekben őrzött kiemelkedő értékű kulturális javak és azok együtteseinek eredeti tulajdonosai, illetve örököseik több esetben megkísérelték azok visszaperlését az államtól, változó sikerrel. Ebben szerepet játszott mind az állami tulajdonjogot gyakorló szervek, mind a közgyűjtemények rosszul értelmezett szakmai hozzáállása. Ennek következtében gyakorta nem a jogi helyzet valós tisztázási szándéka vezette az állami szerveket és intézményeket, hanem az adott vagyontárgy állami tulajdonban tartásának célja.

Az Állami Számvevőszék egy korábbi vizsgálata során megállapította, hogy ezen eljárásra vonatkozóan „a hatályos jogi szabályozás tükrében - a bírósági eljárás mellett, illetve ahelyett - nincs megfelelően kialakított eljárási rend. Nincs részletes jogi szabályozás arra nézve, hogy mely szervek, milyen eljárásban, milyen adatok és dokumentumok alapján jogosultak és egyben kötelesek az ilyen ügyekben eljárni és döntést hozni. (...) Ez az intézményi kontrollt nélkülöző döntési lehetőség az állami vagyon védelme szempontjából nem megnyugtató megoldás”.

Mindezekre tekintettel alapvető szemléletváltás és annak megfelelő jogi szabályozás kialakítása szükséges. A tulajdonhoz fűződő alapvető jog védelmét Alaptörvényében kimondó demokratikus jogállam nem járhat el úgy, mind diktatórikus elődje, amely polgárai tulajdonával önkényesen bánhat. Ezért olyan megoldás szükséges, amely egyfelől a tulajdonjogot tiszteletben tartja és érvényesíti, másfelől nem kényszeríti a jogszerű visszaigénylőket hosszadalmas - esetenként évtizedes - pereskedésre, ugyanakkor az állami tulajdonjog gyakorlásával megbízott állami szerv szempontjából is biztonságos és garantált lehetőséget nyújt arra, hogy az eredeti állapot helyreállítását jogszerűen elősegítse.

Ennek a legfontosabb garanciája az lehet, hogy az ilyen vagyontárgyakkal kapcsolatos tulajdoni igény esetén elsődlegesen az állami tulajdon fennállását kell megvizsgálni, és ha kétség merül fel az állami tulajdon fennállása tekintetében, e tény visszaadási kötelezettséget eredményezzen. Alapelvi jelentőségű változást eredményez tehát, hogy az állami tulajdonszerzést az ezt állítónak kell minden kétséget kizáróan bizonyítania. A törvény ezért a tulajdoni reparációt azzal mozdítja elő, hogy ha a közgyűjteményekben őrzött, a kulturális javak körébe tartozó tárgy vagy tárgyegyüttes állami tulajdona kétséget kizáró módon nem igazolható, és az arra tulajdoni igényt formáló személy a tulajdonjogát megfelelő módon valószínűsíti, az állami tulajdonjog gyakorlója megállapíthassa az állami tulajdon hiányát, és erre tekintettel a tulajdonosi minőségét kellően meggyőző módon valószínűsítő személynek azt kiadja (visszaadja).

A vagyontárgy felett az állami tulajdonjogot gyakorló szervnek és a közgyűjteménynek a visszaadási igény előterjesztése esetén lefolytatandó eljárását, feladatait és kötelezettségeit a törvényben foglalt felhatalmazás alapján a Kormány szabályozza rendeletben.

A törvény a kormányrendeletben szabályozandó eljáráshoz kapcsolódóan egy sajátos közjegyzői nemperes eljárást is intézményesít a tulajdonosi minőség valószínűsítésével összefüggésben, amely a vagyontárgy eredeti tulajdonosához fűződő valószínű örökösi minőség igazolására szolgál arra az esetre, ha az igénylő hagyatékátadó végzéssel vagy öröklési bizonyítvánnyal nem rendelkezik.

-----STARTING---POINT---RESZLETES---

Az 1. §-hoz

A törvény az illetékekről szóló törvény módosításával öröklési illeték alóli mentesség körébe sorolja a kulturális javakra vonatkozó jogszabályokban meghatározott eljárás keretében a volt tulajdonos örökösének visszaadott vagyontárgyra vonatkozó, a visszaadás időpontját megelőzően beállt öröklést. Ez a mentesség kizárólag a visszaadást megelőző öröklésre vonatkozik, a visszaadást követően a vagyontárgy további öröklésére már nem.

A 2. §-hoz

A törvény a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény kiegészítésével megteremti azt a kötelezettséget, hogy a közgyűjtemény köteles kiadni az általa őrzött olyan kulturális javakat, amelyek állami tulajdonjogának fennállása minden kétséget kizáró módon nem igazolható, és az igénylő a tulajdonjogát megfelelően valószínűsíti. A törvény továbbá megadja a szükséges felhatalmazást a Kormánynak az állami tulajdonjogot gyakorló szerv és a közgyűjtemény eljárásának részletes szabályozására.

A 3. §-hoz

Az érintett kulturális javak (műtárgyak) kiadása elsősorban eredeti tulajdonosuk részére vagy azok részére történik, akik tulajdonosi minőségüket hagyatékadó végzéssel, öröklési bizonyítvánnyal igazolhatják. Ezek hiányában is indokolt azonban lehetőséget adni a kiadásra, hiszen a jogos igénylők számos esetben nem voltak abban a helyzetben, hogy megfelelően dokumentálják tulajdonjoguk keletkezését. A törvény ezért egy erre szolgáló új nemperes eljárást hoz létre és kiegészíti ezzel az egyes közjegyzői nemperes eljárásokról szóló 2008. évi XLV. törvényt. A nemperes eljárás során a tulajdonjogi igénnyel fellépő személy a visszaigényelt vagyontárgy eredeti tulajdonosához fűződő öröklési jogi kapcsolatát valószínűsíti abban az esetben, ha a vagyontárgy kiadására irányuló külön eljárásban a vagyontárgy állami tulajdonjogának gyakorlására jogosult szervezet megállapítja, hogy a vagyontárgy kiadható, de az érintett hagyatékátadó végzéssel vagy öröklési bizonyítvánnyal nem rendelkezik. Az eljárás célja azzal foglalható össze, hogy ha a kérelmező öröklési bizonyítvánnyal vagy hagyatékátadó végzéssel nem tudja igazolni, hogy a műtárgy tulajdonosaként megjelölt, már elhalálozott személy örököse, úgy egy speciális, egyszerűsített nemperes eljárásban igazolhassa azt, hogy örökösi minőségével kapcsolatban komoly kétség nem merül fel. A közjegyző az eljárást befejező végzésében azt állapítja meg, hogy a lefolytatott eljárásban nem volt vitatott, hogy a kérelmező olyan személy, aki a Polgári Törvénykönyv szabályai alapján az örökösök körébe tartozhat. Ez a végzés kizárólag a műtárgy kiadására (visszaadására) vonatkozó eljárásban a vagyontárgyat őrző közgyűjteménynél használható fel; az eljárás nem érinti a tulajdonjoggal kapcsolatos peres eljárásokat, illetve az ilyen perek megindításának lehetőségét, pusztán arra irányul, hogy az igényelt, nem állami tulajdonú vagyontárgy kikerüljön az állami őrzésből, és visszakerüljön a tulajdonjogot kellő meggyőző erővel valószínűsítő személyhez.

A törvény értelmében az eljárás lefolytatására irányuló kérelmet a műtárgy kiadását kérő személy terjesztheti elő abban az esetben, ha a vagyontárgy állami tulajdonjogának gyakorlására jogosult szervezet az erre irányuló eljárásában megállapította, hogy a műtárgy kiadható, de a vagyontárgy állami tulajdonjogának gyakorlására jogosult szervezet előtti eljárásban a kiadást kérő személy nem tudta hagyatékátadó végzéssel vagy öröklési bizonyítvánnyal igazolni, hogy ő az eredeti tulajdonos örököse. A kérelmet fő szabály szerint a műtárgy közgyűjteménybeli őrzésének („fekvésének”) helye szerinti közjegyzőnél kell előterjeszteni, illetve a törvény bizonyos körben - például ha a kérelem több műtárgyat érint, és a műtárgyak fekvésének helye különböző - választási lehetőséget is ad a kérelmezőnek az eljárás megindításakor.

A kérelemnek tartalmaznia kell mindazokat az adatokat, illetve mindazokat a kérelmezői nyilatkozatokat, amelyek alapján valószínűsíthető lesz, hogy ő a műtárgy eredeti tulajdonosának a lehetséges törvényes vagy végintézkedésen alapuló örököse, illetve csatolni kell hozzá a törvényben megjelölt okiratokat.

A közjegyző a kérelem beérkezésétől számított 30 napon belül dönt a kérelemről, és végzésével vagy kiállítja az ún. valószínű örökösi bizonyítványt, vagy megtagadja annak kiállítását, ha magából a kérelemből megállapítható, hogy az alaptalan. Ha a közjegyző a valószínű örökösi bizonyítványt kiállítja, azt 15 napra az interneten közzé kell tenni annak érdekében, hogy bárki, aki a kérelmező lehetséges örökösi minőségét vitatja, kifogást terjeszthessen elő a valószínű örökösi bizonyítvánnyal szemben. A határidőben előterjesztett kifogás esetében meg kell állapítani a valószínű örökösi bizonyítvány hatálytalanságát, így az nem lesz felhasználható, ha pedig nem érkezik kifogás, úgy a kérelmezőnek kézbesítik a bizonyítványt, amit a kérelmező a műtárgy kiadására vonatkozó eljárásban a vagyontárgyat őrző közgyűjteménynél bemutathat.

A 4. §-hoz

A törvény a nemzeti vagyonról szóló törvény módosításával - a törvény céljaival összhangban - egyértelművé teszi, hogy önmagában az a tény, hogy valamely vagyontárgy egy állami vagy helyi önkormányzati közgyűjtemény nyilvántartásában szerepel, önmagában nem elégséges feltétele a nemzeti vagyoni körbe tartozásnak. Így az érintett vagyontárgyak körében alól kizáró feltételnek minősül, ha az állami vagy önkormányzati tulajdon jogszerű létrejötte kétséget kizáró módon nem bizonyítható és a dologra nézve más a tulajdonjogát bizonyítja, vagy a kulturális javakra vonatkozó jogszabályokban meghatározott eljárás keretében valószínűsíti.

-----STARTING---POINT---VEGE---

Az 5-6. §-hoz

A törvény hatálybalépéséről és a nemzeti vagyonról szóló törvényt módosító 4. § sarkalatosságáról rendelkeznek.