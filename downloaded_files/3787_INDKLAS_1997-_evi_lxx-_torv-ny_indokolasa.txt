1997. évi LXX. törvény indokolása

a Magyar Köztársaság ügyészségéről szóló 1972. évi V. törvény módosításáról

-----STARTING---POINT---ALTALANOS--- 

Az igazságszolgáltatás reformja keretében kidolgozott és az Országgyűléshez benyújtott törvényjavaslatok alapvetően érintik, megváltoztatják a bíróságok jelenlegi szervezetét és igazgatási rendszerét.

A négyszintű bírósági szervezet létrehozása - az ítélőtáblák felállítása - és a bíróságok igazgatási rendszerének megváltozása, továbbá a legfőbb ügyész szerepe a jogegységi eljárásban az ügyészség szervezetét, feladatait, illetőleg a legfőbb ügyész jogkörét is érinti. Nevezetesen:

a) A négyszintű bírósági szervezethez igazodva létre kell hozni a felállítandó ítélőtábláknak megfelelő szintű ügyészségi szervezeti egységeket: a fellebbviteli főügyészségeket, illetőleg a Katonai Fellebbviteli Ügyészséget. Ezek az új szervezeti egységek az ítélőtáblák előtt folyó bírósági eljárásokban látnak el törvényben meghatározott ügyészi feladatokat.

b) A bíróságok szervezetéről és igazgatásáról szóló törvény szerint megváltozik a bíróságok igazgatási rendszere, s abban meghatározó szerepet kap az Országos Igazságszolgáltatási Tanács, amelynek egyik tagja lesz - az említett törvény szerint - a legfőbb ügyész is.

c) Ugyancsak szerepet kap a legfőbb ügyész - a bíróságok szervezetéről és igazgatásáról szóló törvény, illetőleg az eljárási törvények ahhoz kapcsolódó szabályai szerint - a Legfelsőbb Bíróság előtt folyó jogegységi eljárásokban.

Mindezek a változások a Magyar Köztársaság ügyészségéről szóló 1972. évi V. törvény (a továbbiakban: Ütv.) módosítását igénylik. Ennek kapcsán indokolt - a jogrendszerben bekövetkezett egyéb változásokra figyelemmel - a törvény egyes, időközben meghaladottá vált rendelkezéseit is módosítani, illetőleg hatályon kívül helyezni.

Az előbb ismertetett szempontokra figyelemmel a törvény módosítja az Ütv-nek a legfőbb ügyész jogkörét megállapító rendelkezéseit, az ügyészség szervezetével kapcsolatos szabályait, az ügyészek, ügyészségi titkárok, fogalmazók és nyomozók mentességére vonatkozó rendelkezését, továbbá módosítja, illetőleg hatályon kívül helyezi az Ütv. meghaladottá vált rendelkezéseit.

-----STARTING---POINT---RESZLETES---

Az 1. §-hoz

A törvény 1. §-a - az Ütv-nek a legfőbb ügyész jogkörét megállapító 5. §-án belül a (2) bekezdés meghaladottá vált a), e) és h) pontjai helyébe lépő új a), e) és h) pontok beiktatásával - egyrészt pontosítja a jelenlegi a) pont szövegét, másrészt kiegészíti a legfőbb ügyész jogkörét felsoroló rendelkezéseket azokkal, amelyek a legfőbb ügyésznek a jogegységi eljárásban való közreműködésére, illetőleg az Országos Igazságszolgáltatási Tanácsban betöltendő szerepére utalnak:

A bíróságok szervezetéről és igazgatásáról szóló törvény megváltoztatja a Legfelsőbb Bíróság teljes ülésének jogkörét, ezért nem indokolt, hogy ezeken az üléseken a legfőbb ügyész is részt vegyen. A törvény ugyanakkor továbbra is biztosítja a legfőbb ügyésznek azt a jogát, hogy az Országgyűlés ülésein és az Alkotmánybíróság teljes ülésein tanácskozási joggal részt vegyen [1. § (1) bekezdés].

A törvény figyelemmel van arra is, hogy a bíróságok szervezetéről és igazgatásáról szóló törvény szerepet biztosít a legfőbb ügyésznek a jogegységi eljárásban és az Országos Igazságszolgáltatási Tanácsban [1. § (2)-(3) bekezdés].

A 2-3. §-hoz

Az Ütv. 11. §-ának b) pontjában foglalt felsorolásban szereplő büntetési nemeket - a „szigorított javító-nevelő munkát”, a „javító-nevelő munkát” - az 1993. évi XVII. törvény 7. §-a a „közérdekű munka” büntetési nemmel váltotta fel. A törvény 2. §-a erre a törvényi változásra figyelemmel módosítja az Ütv. 11. §-ának b) pontját. Egyúttal a törvény kiegészíti az Ütv. 11. §-ának b) pontjában foglalt felsorolást az „idegenrendészeti őrizet”-tel, mivel ennek a nem büntetőjogi intézkedésnek a végrehajtása is az ügyész törvényességi felügyeleti ellenőrzése alá tartozik.

Mivel a szabálysértési eljárásban az őrizetbe vétel már nem alkalmazható, az elzárás pedig csak a pénzbírságot helyettesítő büntetés lehet, továbbá a rendészeti ügyekben is csak az idegenrendészeti őrizet, illetőleg a Rendőrségről szóló 1994. évi XXXIV. törvény 38. §-ának (1) bekezdésében említett közbiztonsági őrizet intézménye maradt fenn, a törvény 3. §-a módosítja, a hatályos jogszabályokhoz igazítja az Ütv. 17. §-ának (1) és (4) bekezdésében foglalt rendelkezéseket.

A 4. §-hoz

Az Ütv. 18. §-a határozza meg az ügyészi szervezet tagozódását, felsorolva a Magyar Köztársaság ügyészi szerveit. A törvény 4. §-a az Ütv. 18. §-ának helyébe új rendelkezést iktat be, amely a négyszintű bírósági szervezethez igazodó ügyészségi szervezeteket határozza meg:

a) A jelenleg meglévő ügyészségi szervezeti egységeket megtartva, a felállítandó ítélőtábláknak megfelelő szintű - a Legfőbb Ügyészségnek alárendelt - új ügyészségi szervezeti egységek, a fellebbviteli főügyészségek alakulnak, amelyek az ítélőtáblák előtt folyó eljárásokban önállóan biztosítják az ügyészi részvételt, illetőleg közreműködést.

b) A bírósági szervezet reformjára tekintettel a jelenlegi katonai ügyészi szervezet - a Katonai Főügyészség, területi katonai ügyészségek - meghagyásával a Katonai Főügyészségnek alárendelt, önálló szervezetként működő új katonai ügyészségi egységet is létre kell hozni a budapesti székhelyű ítélőtábla előtt a katonai büntetőeljárásból eredő feladatok ellátására. Ez az új katonai ügyészségi szerv a Katonai Fellebbviteli Ügyészség.

A megyei bíróságok katonai tanácsainak határozataival kapcsolatos másodfokú eljárásokra a budapesti székhelyű ítélőtábla rendelkezik majd kizárólagos illetékességgel. Ebből következően a Katonai Fellebbviteli Ügyészség illetékessége is kizárólagos lesz ezekben az ügyekben.

Az 5. §-hoz

A törvény 5. §-a az ügyészi szervezet új tagozódásának megfelelően módosítja az Ütv. 21. §-ának (1) bekezdését, amely az egyes ügyészségi szervezetek vezetőit sorolja fel.

A 6. §-hoz

A törvény 6. §-a az ügyészek, ügyészségi titkárok, fogalmazók és nyomozók mentelmi jogának szabályát módosítja - kiterjesztve a mentelmi jogot a szabálysértési eljárás megindítására is -, figyelemmel a bíróságok szervezetéről szóló törvényben szereplő új mentelmi jogi szabályra. A mentelmi jogról - a szabálysértési eljárás kivételével - lemondani nem lehet.

A 7. §-hoz

Az Ütv-nek az ügyész „általános törvényességi felügyeleti” jogkörét megjelölő szóhasználata meghaladottá vált, hiszen a jogrendszerben bekövetkezett változások folytán az ügyész törvényességi felügyeleti jogköre ma már korántsem tekinthető általánosnak. Ezért a törvény 7. §-a az „általános törvényességi felügyelet” megjelölés helyett az „ügyészi törvényességi felügyelet” elnevezést iktatja be a törvénybe.

-----STARTING---POINT---VEGE---

A 8. §-hoz

A törvény 8. §-a a hatálybalépéséről, továbbá az Ütv. preambulumának és az ugyancsak meghaladott rendelkezéseinek a hatályon kívül helyezéséről rendelkezik.