2016. évi CXLIII. törvény indokolása

energetikai tárgyú törvények módosításáról

-----STARTING---POINT---ALTALANOS--- 

Az elmúlt időszak jogalkalmazási tapasztalataira tekintettel a bányászatról szóló 1993. évi XLVIII. törvény (a továbbiakban: Bt.), az atomenergiáról szóló 1996. évi CXVI. törvény (a továbbiakban: Atv.), a távhőszolgáltatásról szóló 2005. évi XVIII. törvény (a továbbiakban: Tszt.), a földgáz biztonsági készletezéséről szóló 2006. évi XXVI. törvény (a továbbiakban: Fbkt.), a villamos energiáról szóló 2007. évi LXXXVI. törvény (a továbbiakban: Vet.), az állami vagyonról szóló 2007. évi CVI. törvény (a továbbiakban: Vtv.), a földgázellátásról szóló 2008. évi XL. törvény (a továbbiakban: Get.), valamint a behozott kőolaj és kőolajtermékek biztonsági készletezéséről szóló 2013. évi XXIII. törvény (a továbbiakban: Kt.) vonatkozásában több különböző tárgyú és terjedelmű módosítás szükségessége jelentkezett az alábbiak szerint.

-----STARTING---POINT---RESZLETES---

Az 1. §-hoz

A Bt. szerinti szabályozás kiegészítése a bejelentésekhez kapcsolódó szankcionálásra vonatkozó előírásokkal.

A 2. §-hoz

Szövegcserés módosítások. Egyrészt jogharmonizációs célú technikai jellegű módosítás a szén-dioxid geológiai tárolásáról, valamint a 85/337/EGK tanácsi irányelv, a 2000/60/EK, a 2001/80/EK, a 2004/35/EK, a 2006/12/EK és a 2008/1/EK európai parlamenti és tanácsi irányelv, valamint az 1013/2006/EK rendelet módosításáról szóló, 2009. április 23-i 2009/31/EK európai parlamenti és tanácsi irányelvnek való megfelelés biztosítása érdekében. Másrészt a szüneteltetés 6 hónapról 12 hónapra történő emelésének célja a szezonalitással összefüggő szabályozás megteremtése az aggregátum termelésben.

A 3. §-hoz

Hatályon kívül helyező rendelkezés, melynek célja a 0 és 20 méter mélység közötti felszín alatti víz kitermelését nem igénylő geotermikus energia-hasznosítás bejelentés-kötelessé tételéhez szükséges törvényi szabályozás megteremtése.

A 4. § hoz

Az Atv. 2. § 3. pontjában a radioaktív anyagra vonatkozó értelmező rendelkezés definiálása során figyelembe kell venni a Nemzetközi Atomenergia Ügynökség (a továbbiakban: NAÜ) ajánlását, valamint a 2013/59/EURATOM tanácsi irányelvet (a továbbiakban: Irányelv) is. Az Atv. az ionizáló sugárzás kibocsátása kifejezést használja, az Irányelv a radionuklid tartalmat, míg a NAÜ radioaktivitásról beszél. E fogalmak összefüggenek egymással, ugyanakkor az alap az anyag radionuklid tartalma, amelynek radioaktivitása következtében az anyag ionizáló sugárzást bocsát ki. Ennek megfelelően az anyag radionuklid tartalma a meghatározó, így a fogalom-meghatározás e tekintetben pontosításra került. Továbbá a törvény az Atv. 2. § 46. pontja szerinti a nukleáris létesítmény létesítményszintű nukleáris biztonságával kapcsolatos engedély fogalmát teljes körűen meghatározza a radioaktívhulladék-tárolókra vonatkozóan is. Emellett két - a jogszabályokban már használt - fogalmat határoz meg a (3) bekezdésben, elősegítve ezzel a hatékony jogalkalmazást.

Egyrészt meghatározza az atomenergia alkalmazására szolgáló sajátos építmények körét, összhangot teremtve ezzel az ágazati jogszabályokban használt fogalommal, másrészt a nukleáris létesítménnyel és radioaktívhulladék-tárolóval összefüggő építményeket is részletesen meghatározza, amelyet a Paksi Atomerőmű kapacitásának fenntartásával kapcsolatos beruházás megkezdése is indokolttá tesz. Így teljesen egyértelművé válik, hogy a beruházás egyes építményei vonatkozásában milyen követelmények érvényesülnek.

Az 5. §-hoz

A magyar kormány felkérésére, a hazai hatósági rendszer működésének felülvizsgálatát célzó, a NAÜ által lefolytatott nemzetközi misszió a hatóság függetlenségének vizsgálata során megállapította, hogy az Országos Atomenergia Hivatal (a továbbiakban: OAH) főigazgatójának nincs döntési jogköre a béren kívüli juttatások tekintetében arra, hogy a költségvetésben az OAH számára e célra meghatározott pénzügyi forrásokat felhasználja. A módosítás értelmében az OAH vezetője jogosult lesz a jutalom mértékének és a béren kívüli juttatásoknak szabályzatban történő meghatározására. A szabályzatot az OAH felügyeletét ellátó miniszter hagyja jóvá.

A 6. §-hoz

A módosítás alapján az atomerőmű engedélyese, mint köztulajdonban álló munkáltató munkarendjének kialakítása során a munka törvénykönyvéről szóló 2012. évi I. törvény 86. § (3) bekezdés a) pontjában foglalt munkaközi szünetre vonatkozó rendelkezésétől a nukleáris létesítmény üzemeltetési sajátosságait is figyelembe véve a munkavállaló javára eltérhet.

A 7. §-hoz

A jelenleg hatályos Atv. 18. § (3) bekezdése tartalmazza azokat a követelményeket, amelyeket az ionizáló sugárzást létrehozó berendezések tulajdonjogának átruházásakor be kell tartani. Ezek a követelmények elsősorban a tulajdont szerző természetes személyre, illetve a gazdálkodó szervezet képviseleti joggal rendelkező valamely tagjára vonatkoznak. Azonban az ionizáló sugárzást létrehozó berendezésekkel való visszaélést, szándékos károkozás szempontjából nem a tulajdonosok, hanem a berendezéshez közvetlenül hozzáférő karbantartást és/vagy üzemeltetést végzők a meghatározók. Emiatt a büntetlen előélet ellenőrzése elsősorban ebben a személyi körben indokolt.

Egyéni vállalkozók esetében, vagy kisebb gazdálkodó szervezeteknél a tulajdonos és az üzemeltetést végző ugyanaz a személy, így a korábbi feltétel továbbra is teljesül. Gazdálkodó szervezet esetén a szervezet képviseleti joggal rendelkező tagja többnyire nem kezeli a berendezést, így az ő büntetlen előéletének igazolása nem elsődlegesen meghatározó a biztonság szempontjából. Így az erre vonatkozó rendelkezések megszűnnek, ugyanakkor a törvény az Atv. 11. § (5) bekezdésében foglalt közbiztonsági engedély szükségességét kiterjeszti az ionizáló sugárzást létrehozó, de radioaktív anyagot nem tartalmazó berendezések karbantartóira és a legnagyobb kockázatot jelentő berendezések kezelőire, valamint az építészeti-műszaki szakértői, építészeti tervezői, építészeti műszaki ellenőri és építész felelős műszaki vezetői szakmagyakorlókra is. A hatályos 11. § (3) bekezdés c) pontjának hatályon kívül helyezésével összefüggésben szükséges a 11. § (5) bekezdés módosítása, annak érdekében, hogy az atomenergia alkalmazója a folyamatban lévő büntetőeljárásról és az annak keretében alkalmazott intézkedésekről tájékoztatást kapjon.

A 8. §-hoz

A szabványhasználatra vonatkozó rendelkezéseket pontosítja. E mellett az Atv. 12. § (7) bekezdés rendelkezése lehetővé teszi, hogy azon építmények, épületek esetében, amelyeknek nincs szerepük a létesítmény üzemeltetésében, az építési engedély iránti kérelem benyújtására már a létesítési engedélykérelem benyújtását megelőzően sor kerülhet.

A 9. §-hoz

Az engedélyes mindaddig felelős a nukleáris biztonságért, amíg az OAH által kiadott határozat nem menti fel az alól, így a módosító rendelkezés egyértelműsíti, hogy az engedélyes felelőssége milyen módon szűnhet meg.

A 10. §-hoz

Az atomenergia felügyeleti szerv hatáskörébe tartozó eljárások pontosítása szükséges. Az Atv. 17. § (2) bekezdés 28. pontjába foglalt eljárásban az OAH, mint sugárvédelmi hatóság a vonatkozó jogszabályok értelmében az üzemeltetés megszüntetését külön nem engedélyezi, hanem az üzemeltetés megszüntetéséről szóló bejelentést tudomásul veszi.

A munkahely inaktívvá nyilvánítása, mint engedélyezési eljárásnak csak a radioaktív sugárforrások alkalmazása esetén van létjogosultsága, ionizáló sugárzást kibocsátó, de radioaktív anyagot nem tartalmazó (pl. röntgen) berendezések esetében elegendő a megfelelő adat-tartalmú bejelentés tudomásul vétele.

Az Atv. 17. § (2) bekezdés 30. pontjában meghatározott eljárás esetén a módosításnak megfelelően a tulajdonszerzés utólagos jóváhagyása az atomenergia-felügyeleti szerv részéről továbbiakban nem szükséges, mivel a szerződés jóváhagyása során vizsgált követelmény - a tulajdonszerző büntetlen előéletének teljesülése - az Atv. 11. § (3) bekezdésének módosítására tekintettel nem indokolt.

Az Atv. 17. § (2c) bekezdéssel való kiegészítése egyértelműsíti, hogy a végleges üzemen kívül helyezési engedély jogerőre emelkedése után a létesítmény üzemeltetésére vonatkozó kérelmet nem lehet előterjeszteni. A 17. § (7) bekezdés kiegészítése kimondja, hogy az irodai eszközökkel nem értékelhető, A3 méretűnél nagyobb dokumentumokat papír alapon is be kell nyújtani az atomenergia-felügyeleti szerv részére. A törvény értelmében az Atv. 17. §-a (8a) bekezdéssel egészül ki, mely egyértelműsíti, hogy a létesítés alatt álló nukleáris létesítmény és radioaktívhulladék-tároló engedélyeitől eltérni csak a jogszabályban meghatározottak szerint lehet.

A 11. §-hoz

A radioaktív anyagok, valamint az ionizáló sugárzást létrehozó berendezések, továbbá az üzemeltetésnek helyt adó létesítmény tulajdonjogának átruházására, a használat bármilyen jogcímen való átengedésére irányuló szerződésre az írásbeliség kikötését indokolja, hogy nyomon követhető legyen a felsorolt anyagok és létesítmények esetében az egyes tulajdonosok vagy használók személye. Mindez a felelősség megállapíthatósága szempontjából kiemelt jelentőséggel bír.

A 12. §-hoz

A személyes adatok kezeléséhez és a kezelés céljának meghatározásához törvényi felhatalmazás szükséges. Részben ezt a hiányosságot pótolja a törvény, továbbá meghatározza, hogy a szolgáltatási tevékenység megkezdésének és folytatásának általános szabályairól szóló 2009. évi LXXVI. törvényben előírtakon túl milyen adatok szükségesek a nyilvántartásba vételhez. Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény 8. § (2) bekezdése szerint nincs helye elektronikus ügyintézésnek azon eljárási cselekmények esetében, ahol törvény, eredeti jogalkotói hatáskörben megalkotott kormányrendelet az ügyfél személyes megjelenését vagy meghatározott okiratok másként nem pótolható benyújtását kötelezővé teszi. E rendelkezésre tekintettel az Atv. 18/D. §-a szerinti eljárásban szükséges bizonyos, az alkalmasságot igazoló iratoknak papír alapon történő benyújtását előírni.

A 13. §-hoz

A jelenlegi szabályozás egyértelműen nem mondja ki, hogy mely időponttól kell az Atv. 52. § (1) bekezdésében meghatározott nukleáris baleset esetére meghatározott összegre kötött felelősségbiztosítást, vagy hitelintézettel pénzügyi fedezet vállalására irányuló szerződést az engedélyesnek megkötnie. A felsorolt szerződések megkötését az üzembe helyezési engedélyhez célszerű kötni, és az engedély feltételeként előírni a szerződések megkötését.

A 14. §-hoz

Felhatalmazó rendelkezések pontosítását tartalmazza.

A 15. §-hoz

Szövegcserés módosító rendelkezések, jogtechnikai jelleggel.

A 16. §-hoz

Hatályon kívül helyező rendelkezéseket tartalmaz. Az Atv. 16. § (9)-(14) bekezdése a nagy aktivitású zárt sugárforrást felhasználó munkahelyen alkalmazott sugárvédelmi megbízott alkalmazásával szemben gyakorlatilag az Atv. 11. § (3) bekezdésével azonos követelményeket támasztja. A követelményrendszer egyszerűsíthető a rendelkezésnek a sugárvédelmi megbízottakra történő kiterjesztésével.

Emellett a kötelezés hatályát a nagy aktivitású zárt sugárforrást felhasználó munkahelyen alkalmazott sugárvédelmi megbízott mellett ki kell terjeszteni minden sugárveszélyes munkahelyen a sugárvédelmi feladatok ellátásával összefüggő munkakörökben alkalmazott személyre. A munkakörénél fogva a sugárvédelmi felügyeletet ellátó személy a nyitott sugárforrásokat, és az ionizáló sugárzást kibocsátó berendezéseket alkalmazó munkahelyen is korlátlan hozzáféréssel rendelkezik a radioaktív anyagokhoz, az ionizáló sugárzást kibocsátó berendezésekhez, és közvetlenül felügyeli a radioaktív anyagok helyi nyilvántartását, valamint a hatósági adatszolgáltatások rendjét. A 11. § (3) bekezdés módosítására tekintettel szükséges az Atv. 18/A. §-ának hatályon kívül helyezése.

A 17. §-hoz

A Tszt.-ben szereplő, a távhőtermelő és a távhőszolgáltató között az ellátásbiztonság garantálása érdekében előírt szerződéskötési kötelezettség időtartamának egyértelműsítése.

A 18. §-hoz

Az új rendelkezés egyértelműsíti, hogy az Fbkt.-ban nem szabályozott kérdésekben a Kt. rendelkezései az irányadók.

A 19., a 20. és a 69. §-hoz

A Magyar Szénhidrogén Készletező Szövetség (a továbbiakban: MSZKSZ) tagsági jogviszonyára és a tagi hozzájárulásra vonatkozó előírások egyértelműsítése. Továbbá a tagsági jogviszony megszűnésére vonatkozó rendelkezések kiegészülnek azzal, hogy a kötelezettségek az elszámolás lezárásáig terhelik a tagokat.

A 21. és 25. §-hoz

A földgázszektorban alkalmazott elszámolások kilowattórára való átállításával összhangban a tagi hozzájárul mértékegysége is módosul. Egyben a földgáz ágazati szabályozásban bekövetkezett változásokkal összhangban pontosításra kerül a tagi hozzájárulás visszaigénylésének szabályozása.

A 22. és 79. §-hoz

A tagi nyilatkozatok benyújtási határideje - igazodva az áfa bevallások benyújtási határidejéhez - módosul, mivel a földgáz értékesítés esetén az áfa teljesítés időpontja határozza meg a nyilatkozatokban rögzítendő mennyiséget. Rögzítésre kerül továbbá a nyilatkozatok adatait alátámasztó adatszolgáltatások benyújtásának kötelezettsége, valamint definiálásra kerül a tagi hozzájárulás megfizetésének időpontja.

A 23. §-hoz

A bürokrácia csökkentését szolgáló technikai pontosítás célja, hogy az MSZKSZ ne állítson ki minden egyes alkalommal igazolást a tag kötelezettségeinek teljesítéséről, csak akkor, amikor arra a tag is igényt tart.

A 24. §-hoz

Átmeneti rendelkezések.

A 26. §-hoz

A hatályon kívül helyező rendelkezés jogharmonizációs célt szolgál.

A 27. §-hoz

A jogalkalmazói tapasztalatok alapján szükséges megállapítani az ideiglenes vezeték és a villamosenergia-tároló, valamint módosítani a villamosenergia-ipari vállalkozás fogalmát.

A 28., 31., 33-35. és 43. §-hoz

A villamosenergia-tárolóra vonatkozó részletszabályok megállapítása.

A 29. és 56. §-hoz

Az energiafogyasztói ellenőrzőlista frissítésével és az azzal kapcsolatos együttműködésre vonatkozó előírások pontosítása a jogalkalmazási tapasztalatok alapján.

A 30. és 64. §-hoz

A Magyar Energetikai és Közmű-szabályozási Hivatalhoz (a továbbiakban: Hivatal) benyújtandó üzletszabályzatokkal kapcsolatos előzetes fogyasztói érdekképviseleti egyeztetésre vonatkozó rendelkezések pontosítása. A fogyasztóvédelmi hatóság üzletszabályzattal kapcsolatos véleményezési jogkörét a Hivatalhoz történő benyújtást megelőzően kell biztosítani, ezáltal a jóváhagyási eljárás gyorsabbá válhat.

A 32. §-hoz

A villamosenergia-kereskedelmi engedélyt kérelmezhető személyek körét pontosító rendelkezés. Ezzel összefüggésben indokolt a korlátozott és a teljes körű villamosenergia-kereskedőre alkalmazandó szabályok pontosítása. A teljes körű villamosenergia-kereskedőre vonatkozóan pontosításra kerültek az elérhetőség követelményének feltételei. A Get. szabályozásával összhangban szükséges szabályozni a korlátozott földgázkereskedőre nem alkalmazandó rendelkezések körét (ilyen például a felhasználók tájékoztatására vagy a kereskedőváltásra vonatkozó szabályok).

A 36-37. §-hoz

Az ideiglenes vezetékkel kapcsolatos rendelkezések. A jogalkalmazói tapasztalatok alapján szükséges a villamos hálózathoz történő ideiglenes (legfeljebb 12 hónap) csatlakozással kapcsolatos speciális jogszabályi keretek megalkotása, annak érdekében, hogy rugalmasan és gyorsan ki lehessen szolgálni a határozott időre felmerülő csatlakozási igényeket. Ennek egyik elemeként szükség van a villamos energia építésügyi hatósági engedélyezési eljárások szabályozásának specifikus kiegészítésére.

A 38. §-hoz

A rendszerhasználati díjak megállapítására vonatkozó kiegészítő rendelkezés.

A 39-40. és 63. §-hoz

A technikai pontosítást tartalmazó módosítás meghatározza azt a határidőt, ameddig a hálózati engedélyeseknek a honlapjukon történő közzétételi kötelezettségüket teljesíteniük kell a rendszerhasználati díjak és áralkalmazási feltételek, valamint a Hivatal elnöke által megállapított külön díjak közzététele tekintetében.

A 41. és 65. §-hoz

A Hivatal ajánlás-kiadási jogkörének megalapozása. Az egységes, gyors és hatékony jogalkalmazást segíti elő az a rendelkezés, amely a Hivatal részére biztosítja a jogalkalmazási gyakorlatát ismertető ajánlás kiadását az általa felügyelt engedélyesekkel kapcsolatban. Az ajánlás kötelező erővel nem bír, ugyanakkor az engedélyesek számára segítséget nyújt.

A 42. §-hoz

A Hivatalhoz eljárásaira vonatkozó előírásoknak (illetékfizetés, felfüggesztés, kérelmezett jog gyakorlása) a közigazgatási hatósági eljárás és szolgáltatás általános szabályairól szóló 2004. évi CXL. törvénnyel összhangban álló módosítása.

A 44. §-hoz

Átmeneti szabályozást tartalmazó rendelkezés annak érdekében, hogy a módosítások a folyamatban lévő ügyekben is alkalmazható legyen.

A 45. §-hoz

Technikai jellegű, valamint egyéb módosításokkal összefüggő szövegcserés pontosítások.

A 46. §-hoz

Hatályon kívül helyező rendelkezések.

A 47. §-hoz

A KAF Központi Adatgyűjtő és Feldolgozó Zártkörűen Működő Részvénytársaság feletti tulajdonosi joggyakorló a módosítás alapján - a Vtv. általános szabályainak megfelelően - a Magyar Nemzeti Vagyonkezelő Zrt. lesz.

A 48. §-hoz

Értelmező rendelkezés pontosítása annak érdekében, hogy rendszerhasználókra vonatkozó szabályozás a határkeresztező gázvezetéken földgázt átszállító külföldi székhelyű szállítási rendszerüzemeltetőkre is alkalmazható legyen.

A 49. §-hoz

A földgázelosztó méréssel és elszámolással kapcsolatos egyes rendelkezéseinek módosítása. Valamint a szállítási rendszerüzemeltető feladatainak egyértelmű meghatározása szállítóvezetékről közvetlenül ellátott felhasználó esetén.

Az 50. §-hoz

A teljes körű és a korlátozott földgáz-kereskedelmi engedélyesekre vonatkozó szabályozás módosítása összhangban a Vet. szerinti módosításokkal.

Az 51. §-hoz

A kereskedőváltás szabályainak a pontosítása.

Az 52. §-hoz

A kereskedőváltás folyamata mögötti elszámolási, adatáramlási előírások egyszerűsítése.

Az 53. §-hoz

A végső menedékes kijelölésével kapcsolatos eljárásrend egyértelműsítése azzal, hogy a korábbi földgázkereskedő engedélyének visszavonása nem automatikus, arra is a vonatkozó kormányrendeleti részletszabályok alkalmazandóak.

Az 54. §-hoz

Pontosító rendelkezés, mivel az ellenőrzési eljárás nem csak piaci szereplőre terjedhet ki.

Az 55-56. §-hoz

A különböző kereskedők számára a felhasználókkal való kapcsolattartásra meghatározott előírások egyértelműsítése.

Az 57. §-hoz

A napon belüli kapacitás-lekötés lehetőségének megteremtése érdekében szükséges módosítás.

Az 58. §-hoz

A földgáztermelő általi kapacitáslekötés kereteinek meghatározása.

Az 59. §-hoz

Az együttműködő földgázrendszer üzemeltetésével kapcsolatos, az egyes engedélyesek együttműködésére vonatkozó előírások módosítása.

A 60. §-hoz

Az adatforgalmi és informatikai rendszerrel kapcsolatos elvárások módosítása.

A 61-62. §-hoz

A méréssel, elszámolással kapcsolatos rendelkezések módosítása.

A 66. §-hoz

Felhatalmazó rendelkezések módosítása.

A 67. §-hoz

Szövegcserés módosítások.

A 68. §-hoz

A központi adatgyűjtő és feldolgozó rendszer működtetésére vonatkozó egyes törvényi rendelkezések törlése, illetve további hatályon kívül helyező rendelkezések a vonatkozó uniós előírások, valamint a különböző energetikai mérési, elszámolási rendszereket működtető társaságok és szervezetek közötti, a legkisebb költség elvének megfelelő feladatoptimalizálás érdekében.

A 70-73. §-hoz

Az MSZKSZ döntéshozatalára vonatkozó szabályok pontosítása egyrészt azzal, hogy a szavazatok számításakor a jelenlévő tagok számához kell viszonyítani, másrészt a tagi hozzájárulás fizetés figyelembevételével. Annak előírása, hogy az igazgatótanács tagja személyesen köteles eljárni.

A 74. §-hoz

A tagvállalatok és a készletek ellenőrzésére vonatkozó megbízás feltüntetése az igazgató feladatai között.

A 75-78. §-hoz

Az MSZKSZ részére fizetendő tagi hozzájárulás fizetésére, visszaigénylésére, a meg nem fizetett tagi hozzájárulás behajtására vonatkozó előírások egyértelműsítése, pontosítása.

A 80. §-hoz

A tag jogellenes működésével kapcsolatos előírások módosítása.

A 81. §-hoz

Átmeneti szabályozást tartalmazó rendelkezés a módosítások folyamatban lévő tartozásokra való alkalmazhatósága érdekében.

A 82. §-hoz

Jogharmonizációs záradék megállapítása.

A 83. §-hoz

Technikai és pontosító jellegű szövegcserés módosítások.

A 84. §-hoz

Hatályon kívül helyező rendelkezések.

A 85. §-hoz

A behozott kőolaj és kőolajtermékek biztonsági készletezéséről szóló 2013. évi XXIII. törvény 40. § (2)-(4) bekezdését jelen törvény 76. §-a módosítja, ezért rendelkezni kell a jövedéki adóról szóló 2016. évi LXVIII. törvény - ugyanezen jogszabályhely módosítását célzó, szintén 2017. január 1-jével hatályba lépő - 169. §-áról.

-----STARTING---POINT---VEGE---

A 86. §-hoz

Hatályba léptető és záró rendelkezések, valamint jogharmonizációs záradék.