2010. évi CXLIV. törvény indokolása

az agrárkamarai rendszer új szervezeti és működési feltételei kialakításának elősegítésével összefüggő egyes kérdésekről

-----STARTING---POINT---ALTALANOS--- 

A kormányzati tevékenység átfogó átalakítása érdekében feltétlenül szükségesnek tűnik a gazdasági kamarai rendszer átfogó felülvizsgálata, amely érinti mind a szervezeti struktúrát, mind a kamarák által ellátott közfeladatok körét. A törvény abból a megfontolásból, hogy az új kamarai rendszer kialakításához szükséges feltételek mindvégig biztosítottak legyenek, szükségesnek tart néhány olyan átmeneti rendelkezés törvénybe iktatását, amely ezen célkitűzések megvalósítását kellően segíteni tudja. A törvény alapvető rendelkezései lényegében megfelelnek a gazdasági kamarákról szóló 1999. évi CXXI. törvény 48-49. §-aiban szabályozott és már alkalmazott átmeneti rendelkezéseknek.

-----STARTING---POINT---RESZLETES---

Az 1. §-hoz

A törvény hatályáról rendelkezik. A törvény az agrárkamarai vagyon rendezését és megóvását tűzi ki célul, a gazdasági kamarákról szóló 1999. évi CXXI. törvény pedig konkrét gazdálkodási kérdéseket nem érint, ezért e törvény az általános szabályokhoz képest leginkább kisegítő rendelkezéseket tartalmaz. A közfeladatok ellátásának kötelezettsége az agrárkamarák megszűnéséig folyamatosan fennáll.

A 2. §-hoz

A törvény 2. §-ában foglalt rendelkezéseinek végrehajtása kamarai biztos felügyelete és ellenőrzése alatt történik. A kamarai biztos jogköre kiterjed a jogutódlással kapcsolatosan e törvénybe foglalt kötelezettségek teljesítésének felügyeletére, továbbá a szervezeti kérdések előkészítésére és a kamarák vagyoni viszonyainak figyelemmel kísérésére. A kamarai biztos a feladatai ellátásához szükséges mértékű jogosítványokkal rendelkezik.

A 3. §-hoz

Az agrárkamarák általános jogutódlásának lebonyolítása végett a kamarák teljes vagyonukat 2010. november 30-i fordulónappal vagyonleltárral alátámasztott vagyonmérlegben kötelesek feltüntetni. A vagyonmérleget a kamarai biztos is ellenjegyzi.

A gazdasági kamarák a közfeladataik ellátásával, illetve működésükkel járó költségeket egyebek mellett a költségvetési törvényben megállapított támogatásokból fedezik. A felhasználás ellenőrzése a fejezetet irányító szerv (agrárpolitikáért felelős miniszter) kötelezettsége. Az agrárkamarák kötelesek vagyonmérlegüket az agrárpolitikáért felelős miniszter részére megküldeni abból a célból, hogy a fejezetet irányító szerv a kamarák megszűnése előtt ellenőrizni tudja a támogatások felhasználását, valamint elő tudja készíteni a jogutódlás pénzügyi természetű lebonyolítását.

A 4. §-hoz

Az Alkotmány 32/C. § (1) bekezdése és az Állami Számvevőszékről szóló 1989. évi XXXVIII. törvény 2. § (5) bekezdése alapján e szervezet hatáskörébe utalja az agrárkamarai vagyongazdálkodással kapcsolatosan e törvényben rögzített kötelezettségek betartásának ellenőrzését. Ezen túlmenően a törvény rögzíti azt is, hogy a kamarai biztos tevékenysége nem érinti az ügyészségnek az agrárkamarák feletti törvényességi felügyeleti jogkörének a gyakorlását.

-----STARTING---POINT---VEGE---

Az 5. §-hoz

Hatályba léptető rendelkezést tartalmaz.