2009. évi XXVIII. törvény indokolása

egyes agrártárgyú törvények módosításáról

-----STARTING---POINT---ALTALANOS--- 

I. A Magyar Köztársaság Alkotmánybírósága 77/2008. (V. 29.) AB határozatával megállapította, hogy a Mezőgazdasági Szakigazgatási Hivatal létrehozásáról és működéséről szóló 274/2006. (XII. 23.) Korm. rendelet 7. §-a (2) bekezdésének második mondata alkotmányellenes, ezért azt 2008. június 30. napjával megsemmisítette. A megsemmisített rendelkezés kimondta: „A Központ közigazgatási hatósági ügyben országos illetékességgel jár el. Döntése ellen közigazgatási eljárás keretében fellebbezésnek helye nincs.”

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2007. január 1-je és 2007. november 13-a között hatályos 100. §-a (1) bekezdésének a) pontja alapján közigazgatási hatósági ügyben a fellebbezést törvény vagy kormányrendelet zárhatta ki. Az Alkotmánybíróság a 90/2007. (XI. 14.) AB határozatával a Ket. 100. §-a (1) bekezdése a) pontjának „vagy kormányrendelet” szövegrésze alkotmányellenességét állapította meg és azt megsemmisítette (ABK 2007. november, 1045, 1058-1059.). Az Alkotmány 57. §-ának (5) bekezdése alapján a jogorvoslathoz való jog a törvény keretei között mindenkit megillető alapvető jog, amelyet az Alkotmány 8. §-ának (2) bekezdése alapján csak törvénnyel lehet szabályozni. [90/2007. (XI. 14.) AB határozat, ABK 2007. november, 1045, 1059.] Ebből következően az ügyfelet megillető fellebbezési jogot csak törvény korlátozhatja. Az ügyfél rendes jogorvoslathoz való jogát (a Ket. 98-102. §-ai szerinti fellebbezést) az Alkotmány 57. §-ának (5) bekezdése és a Ket. 106. §-ának (1) bekezdése alapján - figyelemmel a Ket. 13-14. §-aiban foglaltakra - a Mezőgazdasági Szakigazgatási Hivatal Központja által lefolytatott közigazgatási hatósági ügyekben hozott döntések (határozatok, végzések) esetében kormányrendelettel nem lehet kizárni.

Mindazonáltal bizonyos ügycsoportok vonatkozásában a közigazgatási úton történő jogorvoslat lehetőségét ki kell zárni, részben a döntés meghozatalához szükséges infrastruktúra és szakmai apparátus országos szintű központi szervben történő elhelyezése, vagy éppen az ügy az egész országra vagy országrészre való kiterjedése miatt. Ezen ügyekben a Mezőgazdasági Szakigazgatási Hivatal Központja vagy (géntechnológiai ügyekben, ökológiai tanúsító szervezet, valamint gyógynövény minősítő szervezet elismerése ügyében) a miniszter jár el, így a kétfokú közigazgatási fórumrendszer kialakítására nincs lehetőség.

II. A Magyar Köztársaság Alkotmánybírósága 41/2008. (IV. 17.) AB határozatával megállapította, hogy a vad védelméről, a vadgazdálkodásról, valamint a vadászatról szóló 1996. évi LV. törvény (a továbbiakban: Vtv.) 100. §-a (1) bekezdésének a) pontja alkotmányellenes, ezért azt megsemmisítette. A Vtv. 100. §-a (1) bekezdésének a) pontja a törvény végrehajtásával kapcsolatos részletes szabályok megalkotására adott felhatalmazást a miniszternek, azonban a felhatalmazás általános jellegű volt, pontosan nem jelölte ki a miniszter jogalkotási jogának terjedelmét. E felhatalmazás alapján ugyanis nem volt megállapítható, hogy a miniszter - akinek jogalkotási hatásköre az Alkotmány 37. § (3) bekezdése alapján felhatalmazáshoz kötött - a Vtv. mely konkrét rendelkezéseinek, szabályozási tárgyainak végrehajtására alkothat jogot. E felhatalmazás alapján eshetőleges volt és kizárólag a miniszter mérlegelésén múlt, hogy mely - a Vtv. konkrétan megjelölt felhatalmazási rendelkezésein kívüli - tárgykörök tekintetében szabályoz. Ez a felhatalmazási rendelkezés jogbizonytalanságot eredményezett egy közhatalmi jogosítvány, vagyis a (delegáción alapuló) jogalkotási hatáskör kereteit illetően, ugyanis nem érvényesült az Alkotmány 2. §-ának (1) bekezdéséből fakadó azon követelmény, hogy a közhatalommal rendelkező szervek tevékenységüket a jog által meghatározott szervezeti keretek között, a jog által megállapított működési rendben, a jog által a polgárok számára megismerhető és kiszámítható módon szabályozott korlátok között fejtsék ki. A jogalkotási felhatalmazásnak ez a mindenfajta korlátozást nélkülöző szabályozási módja ellentétes az Alkotmány 2. §-ának (1) bekezdésével.

III. A vadonélő madarak védelméről szóló, 1979. április 2-i 79/409/EGK tanácsi irányelv 5., 7. és 9. cikkének átültetése érdekében - figyelemmel a folyamatban levő, az Európai Bizottság által 2006/2136. számon indított kötelezettségszegési eljárásra - a Vtv. módosítása szükséges. Szintén jogharmonizációs kötelezettség teljesítését valósítja meg a Vtv. a természetes élőhelyek, valamint a vadon élő állatok és növények védelméről szóló, 1992. május 21-i 92/43/EGK tanácsi irányelv 16. cikkének átültetésével.

Az Európai Bizottság 2006/2136. számon kötelezettségszegési eljárást indított a vadonélő madarak védelméről szóló, 1979. április 2-i 79/409/EGK tanácsi irányelv, valamint 2008/2255. számon a géntechnológiával módosított mikroorganizmusok zárt rendszerben történő felhasználásáról szóló 90/219/EGK irányelv átültetésével kapcsolatban.

-----STARTING---POINT---RESZLETES---

Az 1. §-hoz

Az állattenyésztésről szóló 1993. évi CXIV. törvény kiegészítése a személyes adatok védelméről és a közérdekű adatok nyilvánosságáról szóló 1992. évi LXIII. törvénnyel való összhangot kívánja megteremteni, a személyes adatok kezelésének a tenyésztésszervezés területén történő megfelelő szintű szabályozásával. A törzskönyv, illetve az az alapján kiállított származási igazolás, továbbá a tenyésztési hatóság által vezetett különböző nyilvántartások olyan a tenyésztőkre, illetve a tulajdonosokra vonatkozó személyes adatokat tartalmaznak, melyek esetében törvényi szinten szükséges rendelkezni azok kezeléséről. A törvényi szintű szabályozás hiányát - egyben pedig a kérdés rendeleti úton történő rendezésének elégtelenségét - az Alkotmánybíróság 47/2008. (IV. 17.) AB határozata is kiemeli.

Az adatkezelés kérdésének megfelelő rendezése érdekében meg kell határozni az adatok körét és az adatkezelés célját, ennek érdekében rögzíti a szakmailag indokolt nyilvántartandó személyes adatokat, illetve az azokat tartalmazó nyilvántartásokat és közokiratokat.

Szükséges ugyanakkor a 41/2008. (IV. 17.) AB határozatban kifejtett szempontok figyelembe vételével a végrehajtási rendeletek megalkotására irányuló felhatalmazási rendelkezések újrafogalmazása.

A 2. §-hoz

A termőföldről szóló 1994. évi LV. törvény 25/B. §-a (3) bekezdésének módosítása biztosítja, hogy a földhasználati nyilvántartásba a földhasználati szerződés eredeti példánya helyett közjegyző által hitelesített másolat is benyújtható legyen bejegyzés végett. Ezáltal enyhül a jelenlegi szigorú szabályozás, amely csak eredeti szerződés csatolását engedi meg a földhasználati nyilvántartás vezetésével kapcsolatos bejegyzés esetén, ami a feleknek a szerződés megkötésénél egy további példány aláírását tette szükségessé.

A termőföldről szóló 1994. évi LV. törvény 25/D. §-ának módosítása rögzíti, hogy nem kell az eljárásért díjat fizetni, ha a kérelem az érintett földrészlet ingatlan-nyilvántartási adatai megváltozásának a földhasználati nyilvántartásba történő bejegyzésére vonatkozik (például a földrészlet művelési ágának megváltoztatása). A 25/B. § (1) bekezdése szerint a földhasználati nyilvántartás alapja az ingatlan-nyilvántartás. Mindkét közhiteles nyilvántartást a földhivatal vezeti. Az ingatlan-nyilvántartási szabályok előírják, hogy a földhivatal az ingatlan adatainak megváltoztatását az érdekelt bejelentése alapján, illetve hivatalból vezeti át az ingatlan-nyilvántartásban. Azokban az esetekben, amikor bejelentés alapján történik az ingatlan adatainak az ingatlan-nyilvántartásban történő átvezetése, indokolatlan a földhasználati nyilvántartási eljárásban a bejelentésért külön díjat szedni, mivel az érdekelt egyszer már bejelentette az adatváltozást az ingatlan-nyilvántartásba, amely a földhasználati nyilvántartás alapját képezi.

A 3. §-hoz

A hegyközségekről szóló 1994. évi CII. törvény módosítása szükséges, ugyanis ahogyan a telepítési jogok felhasználása, adás-vétele fejlődött, a jogok nyilvántartása egyre nehezebbé válik a hegyközségi rendszerben. A telepítési jogok mozgása, keletkezése, felhasználása minden tekintetben a Mezőgazdasági és Vidékfejlesztési Hivatal eljárásához kötődik (telepítési kivágás engedélyezése, adás-vétel jóváhagyása).

A 4. §-hoz

A Magyar Köztársaság Alkotmánybírósága 41/2008. (IV. 17.) AB határozatával megállapította, hogy a vad védelméről, a vadgazdálkodásról, valamint a Vtv. 100. §-a (1) bekezdésének a) pontja alkotmányellenes, ezért azt megsemmisítette. A Vtv. 100. §-a (1) bekezdésének a) pontja a törvény végrehajtásával kapcsolatos részletes szabályok megalkotására adott felhatalmazást a miniszternek, azonban a felhatalmazás általános jellegű volt, pontosan nem jelölte ki a miniszter jogalkotási jogának terjedelmét. E felhatalmazás alapján ugyanis nem volt megállapítható, hogy a miniszter - akinek jogalkotási hatásköre az Alkotmány 37. § (3) bekezdése alapján felhatalmazáshoz kötött - a Vtv. mely konkrét rendelkezéseinek, szabályozási tárgyainak végrehajtására alkothat jogot. E felhatalmazás alapján eshetőleges volt és kizárólag a miniszter mérlegelésén múlt, hogy mely - a Vtv. konkrétan megjelölt felhatalmazási rendelkezésein kívüli - tárgykörök tekintetében szabályoz. Ez a felhatalmazási rendelkezés jogbizonytalanságot eredményezett egy közhatalmi jogosítvány, vagyis a (delegáción alapuló) jogalkotási hatáskör kereteit illetően, ugyanis nem érvényesült az Alkotmány 2. §-ának (1) bekezdéséből fakadó azon követelmény, hogy a közhatalommal rendelkező szervek tevékenységüket a jog által meghatározott szervezeti keretek között, a jog által megállapított működési rendben, a jog által a polgárok számára megismerhető és kiszámítható módon szabályozott korlátok között fejtsék ki. A jogalkotási felhatalmazásnak ez a mindenfajta korlátozást nélkülöző szabályozási módja ellentétes az Alkotmány 2. §-ának (1) bekezdésével.

A vadonélő madarak védelméről szóló, 1979. április 2-i 79/409/EGK tanácsi irányelv 5., 7. és 9. cikkének átültetése érdekében - figyelemmel az Európai Bizottság által 2006/2136. számon folyamatban levő kötelezettségszegési eljárásra - a Vtv. módosítása szükséges. Szintén jogharmonizációs kötelezettség teljesítését valósítja meg a Vtv. a természetes élőhelyek, valamint a vadon élő állatok és növények védelméről szóló, 1992. május 21-i 92/43/EGK tanácsi irányelv 16. cikkének átültetésével.

A Legfelsőbb Bíróság Polgári Kollégiuma 2008.E1.II.G.4/1. számon kifejtette, hogy a civilisztikai kollégium vezetők 2008. januári tanácskozásáról készült emlékeztető II. pontjában (Bírósági Határozatok 2008. évi 4. száma) foglaltak szerint „a jogalkotó nem rendezte egyértelműen a földtulajdonosok vadászati közösségének perbeli jogképességét, illetve önálló jogalanyiságát. Hasonló kérdés merült fel korábban a gazdasági társaságok közül a közkereseti és betéti társaságoknál, továbbá a társasházaknál. Ezeket azonban törvényi szinten az önálló jogalanyiság kimondásával rendezték [Gt. 2. § (3) bek., a társasházról szóló 2000. évi CXXXIII. tv. 3. § (1) bek.].”

A Vtv. módosítása során bevezetésre kerül a vad élelmiszer termelés céljából való tartására szolgáló létesítmény törvényi fogalma: a vadfarm. Ezáltal pontosan elhatárolhatóvá válik a vadaskert, a vadaspark és a vadfarm fogalma, célja, és a rá vonatkozó rendelkezések, korlátozások. Vadfarm létesítése a vadászati hatóság engedélyéhez kötött, azonban nem létesíthető vadfarm védett természeti területen, Natura 2000 területen pedig a természetvédelmi hatóság szakhatóságként működik közre az engedélyezés során.

Pontosításra kerül a vadon történő tulajdonszerzés módja, a vadászati idény, valamint a vadászati tilalmi idő fogalma.

A törvény meghatározza, hogy a vadászterület határának megállapítására irányuló - ide nem értve vadászterület szétválasztására vagy vadászterületek egyesítésére, továbbá szomszédos vadászterületek közös határának egyezséggel történő módosítására vonatkozó - földtulajdonosi gyűlés legkorábban a vadgazdálkodási üzemterv érvényességének lejártát megelőző egy évvel, legkésőbb a vadgazdálkodási üzemterv érvényességének lejártát megelőző hatvan nappal hívható össze. Ezáltal 10 hónapos időszak áll a földtulajdonosok rendelkezésére vadászterület határának megállapítására irányuló döntés meghozatalára.

A törvény meghatározza a vadászatért felelős miniszter feladat- és hatáskörébe tartozó, a vad védelmét, a vadgazdálkodást, a vadászati jog gyakorlását, hasznosítását érintő kérdésekben véleményező, javaslattevő tevékenységet ellátó Országos Vadgazdálkodási Tanácsra, valamint a területi vadgazdálkodási tanácsokra vonatkozó szabályokat.

A lőfegyverhasználat az Alkotmány 54. §-ának (1) bekezdésével védett élethez való jog lényeges tartalmát érintő kérdés, amelyet az Alkotmány 8. §-ának (2) bekezdése értelmében csak törvény szabályozhat, ezért törvényi szinten határozza meg a vadászati hatósági feladatokat ellátó személy lőfegyverhasználatára vonatkozó, idáig miniszteri rendeletben szereplő szabályokat. Ennek értelmében a vadászati hatósági feladatokat ellátó személy lőfegyverét csak előzetes felszólítás és figyelmeztető lövés leadása után, az életet vagy testi épséget közvetlenül fenyegető támadás elhárítására - ha a támadás másként nem hárítható el, az elkövető személlyel szemben az arányosság követelményeinek betartásával - használhatja. A fegyverhasználat nem lépheti túl a jogos védelem mértékét. Fegyverhasználatnak csak a szándékosan személyre leadott lövés minősül, nem minősül fegyverhasználatnak a véletlenül bekövetkezett, az állatra, a tárgyra leadott lövés vagy figyelmeztető lövés. A fegyverhasználatot haladéktalanul jelenteni kell a rendőrségnek. A fegyverhasználat jogszerűségét a rendőrség vizsgálja ki.

Az 5. §-hoz

A földhivatalokról, a Földmérési és Távérzékelési Intézetről, a Földrajzinév Bizottságról és az ingatlan-nyilvántartási eljárás részletes szabályairól szóló 338/2006. (XII. 23.) Korm. rendelet 18. §-ának (2) bekezdésében szereplő rendelkezést - mely szerint „A megyei földhivatalnak az Fttv. 19. §-a (4) bekezdés szerinti határozata ellen közigazgatási eljárás keretében fellebbezésnek helye nincs” - korábban a földmérési és térképészeti tevékenységről szóló 1996. évi LXXVI. törvény 19. §-ának (4) bekezdése tartalmazta. E rendelkezést a kormányzati szervezetalakítással összefüggő törvénymódosításokról szóló 2006. évi CIX. törvény 63. §-a helyezte hatályon kívül, és ezért került e rendelkezés beépítésre a fent említett kormányrendeletbe. Tekintettel azonban az Alkotmánybíróság 77/2008. (V. 29.) AB határozatában foglaltakra, a fellebbezés kizárására vonatkozó rendelkezést vissza kell építeni törvényi szintre.

A 6. §-hoz

A halászatról és a horgászatról szóló 1997. évi XLI. törvény módosításának célja a halvédelmi bírságolás és az ehhez kapcsolódó állami horgászjegy visszavonás egyszerűsítése és rugalmasabbá tétele. A módosítás után a bírsághoz kapcsolódó korábbi automatikus állami halász-horgászjegy visszavonás elmarad, ha a halfogó ezen okmányt nem tudja az ellenőrzéskor felmutatni, de azt 10 napon belül bemutatja a halászati hatóságnak. A rendszer rugalmasságát növeli az is, hogy a halászati hatóság mérlegelési jogkörébe kerül ezen okmányok visszavonási időtartamának a differenciálása. Az eddigi kategorikus egy év visszavonás helyett ezután három hónap és három év közötti időtartamra lehet a horgászjegyet visszavonni az elkövetett cselekmény súlya szerint. Ezzel megnyílik a lehetőség a kisebb súlyú ügyekben a rövidebb időtartamra szóló szankcionálásra és ezzel a fellebbezések számának csökkentésére. Ugyanakkor a törvény által körülírt legsúlyosabb ügyekben egy év helyett ezután egy és három év közötti időtartamra lehet az állami halász és horgászjegyet visszavonni.

A bírságolás elvárt szigorítását szolgálja a halvédelmi bírság felső határának emelése, mely a legsúlyosabb cselekmények - horgászvizeken orvhalászat, elektromos halászat, stb. - szaporodása miatt szükséges, valamint azért, hogy az ezekhez használt eszközök elkobzása helyett kellő mértékű, elrettentő hatású pénzbírságot lehessen kivetni. Új elem a szabályozásban a horgász által a horgászjegy kiváltásakor teendő nyilatkozat, mely a jogtalanul jegyet váltó személy utólagos szankcionálását teszi lehetővé. Arról kell nyilatkoznia a jegyet váltónak, hogy halászati (horgászati) szabálysértési, büntetőjogi, vagy közigazgatási büntetés hatálya alatt nem áll. A módosítás egyes esetekben egyszerűsíti a halászati hatósági eljárásokat, ezzel csökkenti azok számát. Az állami horgászjegy visszavonásának egyes esetekben való mellőzése, illetve a rövidebb időre való visszavonás csökkenti a fellebbezések számát. Súlyosabb ügyekben a horgászjegy hosszabb időszakra való visszavonása, illetve a bírságok felső határának megemelése visszatartó hatású lehet, és a szabálytalanságok számának csökkenését eredményezheti.

Halászati szakmai szervezetek kérésére kerül a törvény által bevezetésre az állami tulajdonú halászati vízterületekre vonatkozó országos érvényességű, kutatási célú halászati területi engedély, melyet a halászati hatóság adhat ki. Ennek megadása során értelemszerűen nincs szükség a halászatra jogosult hozzájárulására, hiszen állami tulajdonú halászati vízterület vonatkozásában az állam érdeke és kötelessége a vízterület halállományának megfigyelése, tudományos célú monitoringolása. Ez - tekintettel a kiemelkedő közérdekre - nem köthető harmadik fél hozzájárulásához. Az engedélyben meg kell határozni a kutatás célját, módját, valamint időtartamát. Az engedély a hal megtartására nem jogosít, a halat lemérése után azonnal vissza kell helyezni a vízbe. Az engedély jogosultja a kutatás eredményeiről évente január 10-ig írásos összefoglaló jelentést köteles küldeni a halászati hatóságnak. Ennek elmulasztása esetén az aktuális évi területi engedély nem adható ki.

A törvény hatályon kívül helyezi azt a rendelkezést, melynek alapján a halászati haszonbérleti szerződés megszűnését követően a felek közti elszámolás lezárultáig a korábbi haszonbérlő birtokban maradt. Ez a rendelkezés kizárólag visszaélésekre adott lehetőséget, ugyanis amennyiben nem a korábbi haszonbérlő szerezte meg az adott vízterület felett az új haszonbérlet lehetőségét, vagy a haszonbérleti szerződés azonnali hatállyal felmondásra került, a korábbi haszonbérlő indokolatlan követelésekkel előállva megakadályozhatta a terület újra haszonbérbe adását, vagy az új haszonbérlő birtokba lépését. Ugyanakkor érdemi védelmi szerepe nem volt az elszámolási vita esetére, mivel a korábbi haszonbérlő jogcím nélküli birtokosnak számított, ezáltal a vízterület hasznainak szedésére nem jogosult.

Az Alkotmánybíróság 77/2008. (V. 29.) AB határozatában foglaltakra figyelemmel, a törvény kimondja, hogy a halászati hatóság közigazgatási eljárásban országos illetékességgel hozott döntése ellen közigazgatási eljárás keretében fellebbezésnek helye nincs. Ennek oka, hogy ilyen esetben a Mezőgazdasági Szakigazgatási Hivatal Központja jár el, azaz nincs lehetőség kétfokú közigazgatási fórumrendszer kialakítására.

A 7. §-hoz

Az Európai Parlament és a Tanács a belső piaci szolgáltatásokról szóló 2006/123/EK irányelvének való megfelelés céljából módosítani kell az agrárgazdaság fejlesztéséről szóló 1997. évi CXIV. törvényt, melynek során lehetővé kell tenni, hogy az agrárgazdasági és az agrár-vidékfejlesztési szakterületeken szakértőként vagy legalább részben közpénzből finanszírozott szaktanácsadási szolgáltatást nyújtó szaktanácsadóként más EU tagállamból érkező személy csak akkor tevékenykedhet, ha az engedélyező szervnél az e célra létrehozott hatósági nyilvántartásba vétele céljából szaktanácsadói tevékenység folytatásának szándékát bejelentette.

A szaktanácsadói tevékenység engedélyezésével, a nyilvántartás vezetésével, valamint az ezekhez kapcsolódó ellenőrzési feladatok végzésével az FVM Vidékfejlesztési, Képzési és Szaktanácsadási Intézet került kijelölésre, amely azonban nem közigazgatási feladat ellátására létrehozott szerv, így a Ket. 12. §-a (3) bekezdésének d) pontja alapján ehhez meg kell teremteni a törvényi feltételeket.

A 8. §-hoz

Az Alkotmánybíróság 77/2008. (V. 29.) AB határozatában foglaltak figyelembe vételével szükséges az ingatlan-nyilvántartásról szóló 1997. évi CXLI. törvényben (a továbbiakban: Inytv.) az ingatlanügyi hatóság eljárása során benyújtott fellebbezést, valamint annak joghatásait szabályozni.

Az Inytv. 90. § (1) bekezdésében foglalt általános jellegű végrehajtási felhatalmazás részletekre bontása szükséges, ugyanis a Magyar Köztársaság Alkotmányáról szóló 1949. évi XX. törvény - 2006. június 3. napjától hatályos - 37. §-ának (3) bekezdése szerint a Kormány tagjai törvényben vagy kormányrendeletben kapott felhatalmazás alapján feladatkörükben eljárva rendeletet adnak ki, amelyek törvénnyel és kormányrendelettel nem lehetnek ellentétesek. Az Alkotmány hivatkozott rendelkezésére tekintettel a miniszteri rendelet egyértelmű alkotmányos követelményévé vált a felhatalmazás aktusához való kötöttség. Az alkotmányellenes helyzet megszüntetése érdekében az Inyvhr. megalkotásának alapját képező Inytv. 90. §-ának (1) bekezdésében foglalt végrehajtási felhatalmazó rendelkezést - az Alkotmány hivatkozott rendelkezésében, valamint a jogalkotásról szóló 1987. évi XI. törvény 15. §-ának (1) bekezdésében foglaltaknak megfelelően - módosítani szükséges.

A 9. §-hoz

E rendelkezés első eleme pontosítási céllal a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény 19. §-a (1) bekezdésének módosítását tartalmazza, mivel ott az önkormányzati mezei őrszolgálat költségeinek fedezeteként csak a mezőőri járulék szerepel, és nem szerepel a (2) bekezdés szerinti, a központi költségvetés által biztosított hozzájárulás.

A módosítás alapján a 19. § (2) bekezdése - az Alkotmánybíróság 116/2008. (IX. 26.) AB határozatában foglaltakra figyelemmel, az alkotmányos szabályozás érdekében - kiegészül a központi költségvetés által biztosított hozzájárulás legmagasabb mértékét szabályozó külön jogszabályra való utalással.

Az előző rendelkezés szerinti állami hozzájárulás igénybevételének rendjéről és feltételeiről, valamint a hozzájárulás legmagasabb mértékének meghatározásáról szóló rendelet megalkotására ad felhatalmazást az érintett minisztereknek, kiegészítve az eredeti felhatalmazó rendelkezést a 19. § (1) bekezdésében foglalt külön jogszabályra történő utalás beépítésével összhangban.

A 10. §-hoz

A géntechnológiai tevékenységről szóló 1998. évi XXVII. törvény (a továbbiakban: Gtv.) módosítását egyrészről az Alkotmánybíróság 77/2008. (V. 29.) AB határozatában foglaltak (fellebbezés kizárása), másrészről az Európai Bizottság által az 1998. október 26-i 98/81/EK tanácsi irányelvvel módosított, a géntechnológiával módosított mikroorganizmusok zárt rendszerben történő felhasználásáról szóló 90/219/EGK irányelv nem megfelelő átültetése tárgyában indított 2008/2255. számú kötelezettségszegési eljárás indokolják.

Az (1) bekezdésben foglalt módosítás a Gtv. 2. §-ában szereplő „környezeti kockázat értékelés” fogalmát pontosítja a folyamatban lévő kötelezettségszegési eljárással összefüggésben. A Gtv. 8/A. §-ának (2) bekezdése - összhangban a 90/219/EGK irányelv 5. cikkének (2) bekezdésével - jelenleg is előírja, hogy az emberi egészségre és a környezetre ható kockázatok értékelését a zárt rendszerű felhasználás esetében is el kell végezni, azonban ezt a környezeti kockázat értékelés fogalmában is szükséges megjeleníteni.

A § (2) bekezdésében szereplő módosítás a géntechnológiai engedélyezési eljárások során az elsőfokú döntés elleni fellebbezés kizárására vonatkozó, jelenleg is hatályos kormányrendeleti szintű előírást az AB döntésére figyelemmel törvényi szintre emeli.

A (3) bekezdésben foglalt módosítást az Európai Bizottság által indított 2008/2255. számú kötelezettségszegési eljárás indokolja. Az Európai Bizottság az irányelv 9. cikk (2) bekezdésével összefüggésben többek között azt kifogásolja, hogy a magyar jog nem rendelkezik arról, hogy bizonyos esetekben a zárt rendszerű felhasználás folytatását engedélyező határozatot 45 napon belül kell meghoznia az illetékes hatóságnak. A bizottsági észrevétellel összefüggésben pontosítani szükséges a géntechnológiai tevékenységről szóló 1998. évi XXVII. törvény 9. §-ának (1) bekezdését, amely jelenleg nem utal arra, hogy a géntechnológiával módosított szervezetek zárt rendszerben való felhasználásának engedélyezése során az általános jelleggel előírt 90 napos eljárási határidőtől speciális - a közösségi szabályozás szerinti - esetekben külön jogszabály vagy közvetlenül alkalmazandó európai uniós jogi aktus eltérhet. Az új törvényi rendelkezés lehetővé teszi, hogy az engedélyezési eljárások részletszabályait tartalmazó végrehajtási rendelet - a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendelet - kiegészüljön a 45 napos határidő előírásával.

A 11. §-hoz

Az állatok védelméről és kíméletéről szóló 1998. évi XXVIII. törvény módosítását az indokolja, hogy törvényi szinten kell rendelkezéseket megállapítani arra az esetre, ha az állattartó az állatvédelmi jogszabályokban foglalt rendelkezéseket nem vagy nem megfelelően teljesíti. Ilyenkor indokolt megteremteni annak lehetőségét, hogy az állatvédelmi hatósági jogkörben eljáró jegyző az állat tulajdonosának költségére elrendelje - a feltételek biztosításáig terjedően - az állat megfelelő helyen történő elhelyezését. Ha az állattartó az állatvédelmi hatóság által előírt időpontig gondoskodik a jogszabályszerű állattartási feltételek biztosításáról, úgy az állatot részére vissza kell szolgáltatni, ellenkező esetben az állatvédelmi hatóság az állatot elkobozza. Az állatvédelmi hatóság gondoskodik az állat tulajdonjogának átruházásáról, ha ezt jogszabály kizárja vagy az eredménytelen, az állat végleges elhelyezéséről. Az állat a korábbi tulajdonosának, illetve korábbi tartási helyére nem adható ki. Ha az állat végleges elhelyezése csak rendszeres költségráfordítással biztosítható, a korábbi tulajdonos a jogsértés súlyától, ismétlődésétől függően legfeljebb 12 hónapra jutó költség fizetésére kötelezhető. Az elhelyezés eredménytelensége esetén - hat hónap elteltével - az állat életét megengedett módon ki lehet oltani.

A települési - a főváros belterületén a fővárosi - önkormányzat kötelező feladata a település belterületén a kóbor állatok befogása. Az így befogott kóbor állat - amennyiben a befogástól számított 15 napon belül a kóbor állat tulajdonosa nem válik ismertté - az állam tulajdonába kerül. Az állatvédelmi hatóság gondoskodik az állat tulajdonjogának átruházásáról, ha ezt jogszabály kizárja vagy az eredménytelen, az állat végleges elhelyezéséről. Az elhelyezés eredménytelensége esetén - a külön jogszabályban meghatározott időtartam elteltével - az állat életét megengedett módon ki lehet oltani.

Az ország őshonos növény-, illetve állatvilágára ökológiai szempontból veszélyes állatok tartásának tilalma kapcsán szükséges rendelkezni a már tartott állatok legalizálásáról, továbbá a jogbiztonság érdekében ki kell mondani, hogy az elkobzott állat tulajdonjoga az államra száll.

A személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-a értelmében törvényi szinten kell felhatalmazást biztosítani személyes adatok kezelésére, tekintettel arra, hogy bizonyos állatfajok esetén (veszélyes állatok, veszélyeztetett fajok) szükséges az állat tulajdonosának és tartójának nevéről, címéről, valamint az állat tartásának helyéről adatot kezelni a hatóságnak, így a törvény kiegészítése indokolt.

A 12. §-hoz

A Magyar Növényvédő Mérnöki és Növényorvosi Kamaráról szóló 2000. évi LXXXIV. törvény módosítására az agrárgazdaság fejlesztéséről szóló 1997. évi CXIV. törvény 7. §-ban foglalt módosítása nyomán van szükség, ugyanis a növényvédelmi szakterületre vonatkozó szakértői nyilvántartási rendelkezéseket itt kell szabályozni.

A 13. §-hoz

A növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény módosítására a közigazgatási úton történő fellebbezés kizárásával kapcsolatban az Alkotmánybíróság 77/2008. (V. 29.) AB határozatában foglaltak rendezése, valamint az e törvény hatálya alá tartozó termékek vonatkozásában az ökológiai termeléssel kapcsolatos rendelkezésekhez szükséges felhatalmazás miatt van szükség.

A 14. §-hoz

A szőlőtermesztésről és a borgazdálkodásról szóló 2004. évi XVIII. törvény módosítását az indokolja, hogy a filoxérának ellenálló homoktalaj e tulajdonságát az ügyfél ne csak hatósági vizsgálattal, hanem bármilyen akkreditált laboratóriumi vizsgálattal igazolhassa. A módosítás további indoka a közigazgatási úton történő fellebbezés kizárásával kapcsolatban az Alkotmánybíróság 77/2008. (V. 29.) AB határozatában foglaltak rendezése.

A módosítással egyértelművé válik továbbá a közösségi jog alapján, illetve a nemzeti jog alapján kiszabandó bírságolási rendszerek elhatárolása. A borpiac közös szervezéséről, az 1493/1999/EK, az 1782/2003/EK, az 1290/2005/EK és a 3/2008/EK rendelet módosításáról, valamint a 2392/86/EGK és az 1493/1999/EK rendelet hatályon kívül helyezéséről szóló 479/2008/EK (2008. április 29.) tanácsi rendelet tiltja a telepítési jogok megsértésével történt ültetvény-telepítést, és úgy rendelkezik, hogy az ilyen ültetvényeket a tulajdonos köteles kivágni. Aki kivágási kötelezettségének nem tesz eleget, 12 000 eurónak megfelelő forintösszegű bírsággal sújtandó. Ettől különbözik a szőlőtermesztésről és a borgazdálkodásról szóló 2004. évi XVIII. törvény legutóbbi módosítása során bevezetett szankciórendszer, ami az olyan jogszabályellenes ültetvény-telepítéseket rendeli bírsággal sújtani, amelyek ugyan a telepítési jogokkal összhangban, de telepítési engedély nélkül, vagy az engedélytől eltérően végrehajtott ültetvény-telepítésekre vonatkoznak. A kétfajta bírságrendszer tehát különböző tényállásokra vonatkozik, azokat nem szabhatja ki együtt a hatóság.

A 15. §-hoz

A termőföld védelméről szóló 2007. évi CXXIX. törvény (a továbbiakban: Tfvt.) 50. §-a értelmében, amennyiben külön jogszabályok szerinti engedélyezésében a talajvédelmi hatóság szakhatóságként eljár, állásfoglalásának megadásához talajvédelmi terv szükséges. Ahhoz tehát, hogy a földhivatalnak a termőföld végleges más célú hasznosításának engedélyezési eljárásában a Mezőgazdasági Szakigazgatási Hivatal (a továbbiakban: MgSzH) talajvédelmi szakhatóságként közre tudjon működni, talajvédelmi tervet kell becsatolnia az ügyfélnek a más célú hasznosítás engedélyezése iránti kérelem benyújtásával. A Ket. szabályai szerint az ügyféllel - főszabály szerint - csak az eljáró hatóság (jelen esetben a termőföld végleges más célú hasznosításának engedélyezésére jogosult földhivatal) áll kapcsolatban (Ket. 44. §). Ezen főszabály alóli kivételt tartalmaz a Ket. 44. §-ának (7) bekezdése, melynek értelmében, ha a szakhatósági eljárásban válik szükségessé az ügyfél hiánypótlásra való felhívása, akkor nem az eljáró hatóság, hanem a szakhatóság bocsátja ki a hiánypótlási felhívást. A Ket. ezen rendelkezése egyértelműen a hiánypótlás esetére vonatkozik. Így amennyiben a Tfvt. 12. §-ának (2) bekezdése nem írja elő az ügyfél által becsatolandó mellékletek körében a talajvédelmi tervet, ennek benyújtására vonatkozó, az MgSzH részéről kiadásra kerülő utólagos felhívás a Ket. 44. §-ának (7) bekezdés alapján nem lenne alkalmazható, hiszen ez esetben jogszabály által előírt mellékletek csatolásának hiányosságáról nem beszélhetünk. Vagyis ha a Tfvt. nem írja elő a talajvédelmi tervnek a kérelemhez való csatolását, hiánypótlásra sem lehet felhívni az ügyfelet, aminek következtében eljárásjogi szempontból a földvédelmi eljárásban a talajvédelmi szakhatósági közreműködés meghiúsulna. A Tfvt. 12. §-a (2) bekezdésének módosítása pontosítja azt is, hogy az ügyfélnek mely célok megvalósítása esetén szükséges talajvédelmi tervet csatolni a földhivatalhoz benyújtott kérelméhez.

A Tfvt. hatályos 13. §-ának (4) bekezdése, valamint a 17. §-ának (6) bekezdése előírja az ingatlanügyi hatóság (földhivatal) számára, hogy a végleges más célú hasznosítás engedélyezéséről szóló jogerős határozatát, valamint - a termőföld engedély nélküli más célú hasznosítása esetén - az eredeti állapot helyreállításának elrendeléséről, illetőleg a más célú hasznosítás folytatásához való hozzájárulásról szóló határozatát tájékoztatás céljából közölje az illetékes települési önkormányzat mellett a talajvédelmi hatósággal is, nevezetesen az MgSzH-val. Ezen rendelkezések célja az volt, hogy a talajvédelmi hatóságként eljáró MgSzH azon termőföldet érintő földhivatali engedélyezési eljárások eredményeiről is tudomást szerezzen, amely eljárásokban szakhatóságként nem működik közre.

A 219/2008. (VIII. 30.) Korm. rendelettel módosított, a földhivatalokról, a Földmérési és Távérzékelési Intézetről, a Földrajzinév Bizottságról és az ingatlan-nyilvántartási eljárás részletes szabályairól szóló 338/2006. (XII. 23.) Korm. rendelet 17. §-ának e) pontja alapján - 2008. szeptember 1-jével - a termőföld végleges más célú hasznosításának engedélyezési eljárásában talajvédelmi jogkörben szakhatóságként működik közre az MgSzH. A Ket. 78. §-ának (1) bekezdése alapján az eljáró hatóságnak a határozatot közölnie kell - többek között - a szakhatósággal. Miután 2008. szeptember 1-jével a talajvédelmi hatóság a termőföld végleges más célú hasznosításának engedélyezési eljárásában szakhatóságként működik közre, a továbbiakban nincs szükség a Tfvt. 13. §-ának (4) bekezdésében foglalt azon rendelkezés fenntartására, miszerint a földhivatal a határozatát tájékoztatás céljából közölje a talajvédelmi hatósággal. A termőföld végleges más célú hasznosításának engedélyezési eljárásában hozott döntését tehát a földhivatal a Ket. 78. §-ának (1) bekezdése alapján közli a talajvédelmi hatósággal, mint szakhatósággal.

Ugyanezen indokok miatt módosul a Tfvt. 17. §-ának (6) bekezdése is. A 338/2006. (XII. 23.) Korm. rendelet 17/B. §-a előírja, hogy a Tfvt. 16. §-ában foglalt engedély nélküli más célú hasznosítás esetén a más célú hasznosítás folytatásához való hozzájárulás megadására irányuló eljárásban azok a szakhatóságok működnek közre, melyek az érintett termőföld időleges, illetőleg végleges más célú hasznosításának engedélyezési eljárásában egyébként közreműködtek volna. Ebből következik, hogy ha a talajvédelmi hatóság a termőföld időleges és végleges más célú hasznosításának engedélyezési eljárásában is szakhatóságként működik közre [ld. 338/2006. (XII. 23.) Korm. rendelet 17. §-ának e) pontja; 17/A. §-ának a) pontja], úgy a termőföld engedély nélküli más célú hasznosítása tárgyában induló eljárásban [Tfvt. 16-17. §] is szakhatóságként működik közre a talajvédelmi hatóság. Így szükségtelen fenntartani a Tfvt. 17. §-ának (6) bekezdésében foglalt azon előírást, hogy a földhivatal a termőföld engedély nélküli más célú hasznosítása tárgyában hozott döntését közölje a talajvédelmi hatósággal, hiszen a talajvédelmi hatósággal a Ket. 78. §-ának (1) bekezdése alapján fogja közölni a határozatát.

A 16. §-hoz

2009. január 1-jétől a jelenleg hatályos, a Tanács, a mezőgazdasági termékek ökológiai termeléséről, valamint a mezőgazdasági termékeken és élelmiszereken erre utaló jelölésekről szóló 2092/91/EK (1991. június 24.) rendeletét felváltja a Tanács 834/2007/EK rendelete (2007. június 28.) az ökológiai termelésről és az ökológiai termékek címkézéséről és a 2092/91/EGK rendelet hatályon kívül helyezéséről. A közösségi szabályozás ilyen mértékű változása miatt új szabályozási rendszert kell kialakítani. Az élelmiszerláncról és hatósági felügyeletéről szóló 2008. évi XLVI. törvény módosítása az ökológiai termeléssel kapcsolatos tanúsító és ellenőrző feladatok ellátásához szükséges törvényi rendelkezéseket állapítja meg. Az ökológiai termékek tanúsítását végző minősítő szervezetet, valamint ezen elismerési eljárás vonatkozásában - figyelemmel az Alkotmánybíróság 77/2008. (V. 29.) AB határozatában foglaltakra - a közigazgatási úton történő fellebbezés kizárását is rendezni kell.

Bírság tényállás kerül megállapításra a gyógynövény termékpálya rendelkezéseinek megsértőivel szemben, továbbá az ellenőrző szervezettel szemben, ha az ökológiai termeléssel kapcsolatos tanúsító és ellenőrző eljárása során az Európai Unió közvetlenül alkalmazandó jogi aktusa, vagy nemzeti jogszabály rendelkezését megsérti. Az új bírság tényállások mind eljárásukban, mind a bírság mértékében illeszkednek az élelmiszerlánc felügyelete során kiszabásra kerülő más bírságok rendszerébe.

Élelmiszerbiztonsági okból törvényi szinten indokolt megjeleníteni, hogy vadon termett gombát étkezési céllal forgalomba hozni vagy feldolgozni csak gombaszakellenőri minősítést követően lehet. A gombaszakellenőri tevékenység a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelv hatálya alá tartozó tevékenység, tehát biztosítani kell a törvényi rendelkezések és az irányelv közötti összhang megteremtését. Ezen túlmenően bírságtényállást indokolt megállapítani a gombaszakellenőri tevékenységre vonatkozó szabályokat megsértő megfelelő szankcionálhatósága érdekében.

Felhatalmazást kap az élelmiszerlánc-felügyeletért felelős miniszter, hogy rendeletben állapítsa meg a gyógynövények termesztésére, feldolgozására, gyógynövény termékek előállítására, minősítésére, forgalomba hozatalára, valamint ezen tevékenységek ellenőrzésére vonatkozó részletes szabályokat. Felhatalmazást kap a Kormány arra, hogy rendeletben határozza meg az ökológiai tanúsítás körében működő ellenőrző szervezet elismerésére, működésére, felügyeletére, az elismerés felfüggesztésére, visszavonására vonatkozó szabályokat, valamint jelölje ki az ellenőrző szervezetet vagy szervezeteket.

-----STARTING---POINT---VEGE---

A 17. §-hoz

Hatályba léptető, illetve hatályon kívül helyező rendelkezéseket tartalmaz. A hatályba lépés során figyelemmel kell lenni az államháztartásról szóló 1992. évi XXXVIII. törvény 10. §-ának (4) bekezdésében foglalt azon előírásra, amely szerint fizetési kötelezettségekre, fizetésre kötelezettek körére, a fizetési kötelezettség mértékére vonatkozó törvények kihirdetése és hatálybalépése között legalább negyvenöt napnak kell eltelnie. Ennek értelmében a törvény 4. §-ának (20)-(25) bekezdése, a 6. §-ának (9)-(10) bekezdése, a 14. §-ának (4) bekezdése, valamint a 16. §-ának (7)-(8) bekezdése a kihirdetését követő második hónap tizenötödik napján lép hatályba.

A záró rendelkezések között kerül kiigazításra a szőlőtermesztésről és a borgazdálkodásról szóló 2004. évi XVIII. törvény 43/C. §-ának (3) bekezdése, melynek értelmében a beszedett bírságbevételeknek a mezőgazdasági és vidékfejlesztési támogatási szervhez befolyó része csak az ellenőrzésekhez kapcsolódó dologi kiadásokhoz használható fel.

A záró rendelkezések között kerül kiigazításra továbbá az élelmiszerláncról és hatósági felügyeletéről szóló 2008. évi XLVI. törvény két rendelkezése. A rendkívüli élelmiszerlánc-események során kiadott országos főállatorvosi határozatok közzétételére vonatkozó hatályos szabályozás a gyakorlatban nem volt alkalmazható, tekintettel azok terjedelmére és - a közösségi jogból eredő - bonyolult megfogalmazására. Így nem volt megvalósítható a határozatok két országos napilapban, és a közszolgálati televízióban és rádióban történő közzététele. E helyett a miniszter által vezetett minisztérium hivatalos lapjában, honlapján, valamint a nemzeti hírügynökségen (MTI) keresztül kerül sor a határozatok nyilvánosságra hozatalára. A másik pontosítás alapján az Európai Unió közvetlenül alkalmazandó jogi aktusában meghatározott rendelkezés megsértése esetén is lehetőséget kap az élelmiszerlánc-felügyeleti szerv jogkövetkezmény alkalmazására.