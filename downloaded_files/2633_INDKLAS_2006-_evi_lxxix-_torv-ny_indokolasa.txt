2006. évi LXXIX. törvény indokolása

a Magyar Köztársaság és a Koreai Köztársaság között a szociális biztonságról szóló, Budapesten, 2006. május 12-én aláírt egyezmény kihirdetéséről

Indokolás

A Magyar Köztársaság és a Koreai Köztársaság közötti, a szociális biztonságról szóló Egyezmény (a továbbiakban: Egyezmény) megkötésének szakmai előkészítésére 2005-ben került sor. Az Egyezmény aláírására a 2029/2006. (II. 24.) Korm. határozat felhatalmazása alapján Budapesten, 2006. május 12-én került sor.

Az Egyezmény kötelező hatályának elismerésére - tekintettel arra, hogy az közjogi természetű jogokat és kötelezettségeket keletkeztet a magyar állam tekintetében és törvényhozási tárgykörbe tartozó kérdéseket szabályoz - a nemzetközi szerződésekkel kapcsolatos eljárásról szóló 2005. évi L. törvény (Nsztv.) 7. §-ának megfelelően az Országgyűlés adhat felhatalmazást. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

Az Egyezmény tárgyi hatálya a két fél egyetértése alapján csak azon jogszabályokra terjed ki, amelyek a nyugdíjbiztosítási jogviszonyok alapján nyújtott ellátásokat és a biztosítási kötelezettség speciális eseteit szabályozzák, valamint az Egyezmény 11. része - a biztosítotti jogviszonyról szóló rendelkezések - tekintetében a munkanélküliek ellátásához kapcsolódó fizetési kötelezettséget szabályozó rendelkezésekre.

Az Egyezmény személyi hatálya kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint ezen személyek igényjogosult hátramaradt hozzátartozóira. Ez a fogalommeghatározás megfelel az európai normáknak, továbbá összhangban áll a magyar társadalombiztosítási jogszabályok rendszerével, amelyek néhány speciális kivételtől eltekintve a biztosítási kötelezettség és az ellátásokra való jogosultág szempontjából nem tesznek különbséget egyes személyek állampolgársága szerint.

Az Egyezmény az európai normáknak megfelelően - és más hatályos kétoldalú egyezményekhez hasonlóan - főszabályként kimondja, hogy a munkavállaló biztosítási kötelezettsége azon szerződő állam jogszabályai szerint áll fenn, amelynek területén kereső tevékenységét folytatja, akkor is, ha a munkaadó a másik szerződő állam területén van. Az általános szabályok alól kivételt képeznek a munkaadó által á másik ország területére munkavégzésre kiküldött dolgozók, az önálló vállalkozók és az állami alkalmazásban álló személyek, a külképviseletek tagjai és alkalmazottai biztosítására vonatkozó rendelkezések.

A különleges rendelkezések között a nyugdíjbiztosítás speciális kérdései és a két állam tekintetében alkalmazandó különleges rendelkezések szerepelnek. A biztosítási idők összeszámítására és az ellátások megállapítására vonatkozó szabályok az Európai Unióban is alkalmazott arányosítás (pro ráta) elvén alapulnak.

A vegyes rendelkezések között szerepelnek az okiratok illetékmentességéről, az Egyezmény végrehajtása során az illetékes szervek közötti érintkezésről és annak hivatalos nyelvéről, a kérelmek benyújtásának joghatályáról, az adatvédelem szabályairól, a kifizetések pénzneméről, az Egyezmény alkalmazása során felmerülő vitás kérdések rendezési módjáról rendelkező szabályok.

A törvény hatályba léptető rendelkezései - az Nsztv. 10. §-ában foglalt rendelkezéseknek megfelelően - rögzítik, hogy az Egyezményt kihirdető törvénynek az Egyezmény szövegét tartalmazó része az Egyezmény 24., a hatálybalépését kimondó cikke szerinti időpontban lép hatályba . Ennek konkrét napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg.