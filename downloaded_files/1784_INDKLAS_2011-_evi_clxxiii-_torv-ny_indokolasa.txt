2011. évi CLXXIII. törvény indokolása

a szellemi tulajdonra vonatkozó egyes törvények módosításáról

-----STARTING---POINT---ALTALANOS--- 

1. A törvény

- a használati minták oltalmáról szóló 1991. évi XXXVIII. törvény (a továbbiakban: Hmtv.),

- a mikroelektronikai félvezető termékek topográfiájának oltalmáról szóló 1991. évi XXXIX. törvény (a továbbiakban: Toptv.),

- a találmányok szabadalmi oltalmáról szóló 1995. évi XXXIII. törvény (a továbbiakban: Szt.),

- a védjegyek és a földrajzi árujelzők oltalmáról szóló 1997. évi XI. törvény (a továbbiakban: Vt.),

- a szerzői jogról szóló 1999. évi LXXVI. törvény (a továbbiakban: Szjt.),

- valamint a formatervezési minták oltalmáról szóló 2001. évi XLVIII. törvény (a továbbiakban: Fmtv.)

módosítását célozza.

2.1. A Londonban 2000. október 17-én kelt, az európai szabadalmak megadásáról szóló Egyezmény 65. cikkének alkalmazásáról szóló Megállapodás (a továbbiakban: Londoni Megállapodás, kihirdette a 2009. évi XXIII. törvény, Magyarországon hatályba lépett 2011. január 1-jén) gyakorlati alkalmazása során két olyan probléma merült fel, amely az irányadó rendelkezések kiigazítását igényli. Egyfelől az Szt. rendelkezései nem szabályozzák azt a lehetőséget, hogy a szabadalmas a hatályosításra nyitva álló határidőn túl, de egy konkrét jogvita felmerülését megelőzően nyújtsa be az európai szabadalom igénypontokon kívüli szövegének magyar fordítását, amely - az Szt. 35. §-ának (3) bekezdése alapján - a szabadalombitorlási perben előterjeszteni kívánt kártérítési igények érvényesítése során hátrányt (pótlólagos bizonyítási kötelezettséget) okozhat a szabadalmasnak. A másik - ezzel párhuzamos - szabályozási hiányosság abban jelentkezik, hogy már az európai szabadalom magyarországi hatályossá válásához szükséges fordítások benyújtásának szakaszában sem minden esetben van arra lehetőség, hogy a szabadalmi leírást a szabadalmas magyar nyelven nyújtsa be.

Az Szt. módosítása - a hozzá kapcsolódó, alább ismertetett rendeletmódosításokkal együtt - mindkét problémára megoldást nyújt. Egyfelől lehetővé teszi, hogy a szabadalmas az angol nyelven megadott európai szabadalmak hatályosítását - ha nem kíván élni a Londoni Megállapodás által nyújtott könnyítéssel - a szabadalom teljes szövege magyar fordításának benyújtásával végezze el, másfelől pedig biztosítja, hogy a szabadalmas az európai szabadalom igénypontokon kívüli szövegének magyar nyelvű fordítását - a hatályosítási szakaszon túl is - bármikor benyújthassa a Szellemi Tulajdon Nemzeti Hivatalához (függetlenül attól, hogy az európai szabadalmat milyen nyelven adták meg).

2.2. Annak érdekében, hogy szabadalmi ügyekben a feltalálói minőség vagy részarány, formatervezésiminta-oltalmi ügyekben a szerzőségi minőség vagy részarány módosítása céljából vita nélküli ügyekben ne legyen szükség - a bíróságok ügyterhét is feleslegesen növelő - peres eljárást indítani, a törvény az Szt.-nek a lajstromvezetésről szóló rendelkezéseit úgy módosítja, hogy a feltalálóra, illetve szerzőre és a szerzőségi arányra vonatkozó bejegyzés módosítását valamennyi érdekelt fél egybehangzó nyilatkozatának becsatolásával is lehessen kérni.

Az Szt.-nek a feltalálókra és az Fmtv.-nek a szerzőkre vonatkozó szabályai a feltalálói, illetve szerzői minőségre és a szerzőségi részarányra vonatkozó vélelem kapcsán is kiigazításra szorulnak: ezt a vélelmet - tekintettel arra, hogy a bejelentési nap elismerésének nem feltétele a feltaláló, illetve szerző megjelölése - az elismert bejelentési nappal bíró szabadalmi bejelentésben „eredetileg” szereplő adatokhoz indokolt kötni, azaz azt a személyt (azokat a személyeket) és arányt kell irányadónak tekinteni, akit (akiket) és amelyet a bejelentő elsőként - az első beadványban vagy hiánypótlási felhívás eredményeképpen - jelölt meg a bejelentésben.

Az előirányzott módosítások - az iparjogvédelmi törvények utaló szabályaiból következően - a növényfajta nemesítőjére, a használati minta feltalálójára és a topográfia szerzőjére is vonatkoznak.

2.3. A Nemzetgazdasági Minisztérium által kezdeményezett, a kutatás-fejlesztési tevékenységek ösztönzését szolgáló adójogi szabályozás stratégiai felülvizsgálata érdekében létrehozott munkacsoport a kutatás-fejlesztési adókedvezmények igénybevételét jellemző bizonytalanság, illetve az adóelkerülés mértékének csökkentése érdekében javaslatot tett az adózási kérdéseket érintő kutatás-fejlesztési fogalmak egységesítésére, valamint a K+F tevékenységet végző adózók K+F tevékenysége hatósági minősítése rendszerének kidolgozására.

A hazai tapasztalatok szerint a K+F adóösztönzők igénybevételekor a kiszámíthatóság és a biztonság megteremtésének előfeltétele - az egységes K+F alapfogalmak meglétén túl - az adókedvezményt igénybe vevő adózó K+F tevékenységének minősítése, ebből következően pedig a minősítés intézményi feltételeinek a megteremtése. A jelenlegi gyakorlat szerint ugyanis - minősítést végző intézmény hiányában - az államigazgatás egyes intézményei adnak ki kötelező erővel nem rendelkező állásfoglalásokat, illetve iránymutatásokat a K+F tevékenységet végző és adóösztönzőt igénybe vevő adózók számára. Ilyen államigazgatási szervek: a Nemzeti Innovációs Hivatal, a Központi Statisztikai Hivatal, a Nemzeti Adó- és Vámhivatal, illetve a Nemzetgazdasági Minisztérium Jövedelem és Forgalmi Adók Főosztálya. Noha az általuk kiadott állásfoglalás csupán iránymutatásul szolgál, mégis nagy igény mutatkozik rá az adózók részéről, hiszen az ilyen állásfoglalásoknak mintegy „láthatatlan” súlya lehet egy esetleges adóellenőrzési eljárásban. A munkacsoport álláspontja szerint a jelenlegi K+F állásfoglalás-kiadási gyakorlat azonban aggályos, hiszen az egyes állásfoglalást adó szerveknek nincs jogszabályi felhatalmazása az állásfoglalások megadására. Az Alkotmánybíróság 60/1992. (XI. 17.) AB határozatában elvi éllel mutatott rá arra, hogy a minisztériumi, illetve egyéb központi állami szervektől származó, jogi iránymutatást tartalmazó állásfoglalások és informális jogértelmezések, valamint az ezekkel való irányítás - a jogállamiság követelményének sérelméből kifolyólag - alkotmányellenesek; a bennük foglalt jogértelmezésnek, jogalkalmazási szempontnak pedig semmiféle jogi ereje, kötelező tartalma nincs.

Ezért szükség van egy olyan intézményre, amely - hatósági tevékenységként - a kutatást végző szervezetek tevékenységének K+F szempontú minősítését ellátja. A kiadott minősítés - jogi formájától függően - az adott kutatás-fejlesztési tevékenységgel kapcsolatban igénybe vehető valamennyi adókedvezmény vonatkozásában alkalmazandó. A minősítés elvégzésére a törvény - a munkacsoport elemzése alapján, valamint a szakmai és összeférhetetlenségi szempontokat figyelembe véve - az SZTNH-t jelöli ki. Az SZTNH kiemelkedő színvonalú és nagyságú szakértői kompetencia, valamint hatósági eljárási tapasztalat birtokában a lehető legrövidebb időn belül - a minősítési eljárás tervezett bevezetésének dátuma 2012. január 1. - képes ellátni a feladatot.

A K+F tevékenység minősítésének bevezetésére tett intézkedés:

- jogbiztonságot teremt a K+F adókedvezmények igénybevételéhez a kkv-k körében is;

- ezáltal növelheti is a K+F adókedvezményt igénybe vevő szervezetek számát;

- hozzájárul az adóelkerülés számottevő csökkenéséhez a K+F adóösztönzők terén;

- könnyíti a jogalkalmazó szervek (így különösen az adóhatóság) munkáját.

A törvény az SZTNH feladat- és hatásköréről szóló rendelkezéseket (az Szt. 115/G. és 115/H. §-ait) egészíti ki a Hivatalnak a kutatás-fejlesztési tevékenységek minősítésével kapcsolatos feladatok ellátására vonatkozó hatáskörét megalapozó szabályokkal. Az SZTNH és a NAV eljárásai kapcsán a minősítési eljárás lefolytatására és a kapcsolódó szakfeladatok ellátására vonatkozó szabályokat - a későbbiekben módosításra kerülő - külön jogszabályok (a kutatás-fejlesztésről és a technológiai innovációról szóló 2004. évi CXXXIV. törvény és az adózás rendjéről szóló 2003. évi XCII. törvény) tartalmazzák majd. Szintén e törvények módosításai hatalmazzák fel a Nemzeti Adó- és Vámhivatalt az e tevékenységgel kapcsolatos feladatainak ellátására.

Az új feladatkör egyfelől a vállalkozások által önkéntesen és opcionálisan kezdeményezhető előzetes minősítési eljárás lefolytatását jelenti, amelynek keretében az SZTNH arról nyilatkozna, hogy az ügyfél által benyújtott dokumentáció alapján az adott projekt kutatás-fejlesztési tevékenységnek minősíthető-e; másfelől pedig az SZTNH közreműködését teszi szükségessé a Nemzeti Adó- és Vámhivatal utólagos adóellenőrzési eljárásaiban olyan szakkérdések eldöntése kapcsán, amelyek a tevékenység kutatás-fejlesztésnek való minősítését, valamint egyes költségeknek a kutatás-fejlesztési tevékenységhez való hozzárendelhetőségét érintik. Ez utóbbi esetben az SZTNH bevonására csak azokban az esetekben kerül sor, amikor az adóhatóság valóban nem rendelkezik a tényállás tisztázásához szükséges megfelelő szakértelemmel.

A vállalkozások jelenleg a következő kategóriákban vehetnek igénybe K+F adó-, illetve járulékkedvezményt:

- innovációs járulék,

- társasági adó és osztalékadó,

- iparűzési adó,

- gyógyszeripari befizetések.

A kép teljessége érdekében - mivel ez nem kapcsolódik közvetlenül az adók és járulékok kérdéséhez, de az állami források megfelelő felhasználásához igen - szükséges jelezni, hogy az SZTNH által végzett K+F minősítés felhasználható lesz a K+F pályázatok esetén előírni tervezett kötelező minősítésre is. Ez átláthatóbbá, ellenőrizhetőbbé és végső soron hatékonyabbá teszi a közpénzek kihelyezését azáltal, hogy a kedvezményezettek e forrásokat valóban a megfelelő célra költik el, elősegítve ezzel hazánk versenyképességének erősödését. Ennek volumenére jellemző, hogy a pályázati felhívások szerint 2011-ben mintegy 47 000 millió Ft-ot lehet az Új Széchenyi Terv Tudomány-Innováció programján belül elnyerni, és idén összesen nagyjából 850-1900 db pályázó nyerhet.

2.4. A törvény számos kodifikációs és technikai korrekciót is elvégez az iparjogvédelmi törvényekben, gondoskodik a Polgári Törvénykönyv és az iparjogvédelmi törvények kapcsolatának világosabb szabályozásáról, valamint kiigazít egyes eljárási szabályokat - figyelemmel az ügyfelek (ügyvivők és jogi képviselők) által jelzett tapasztalatokra és javaslatokra is.

3. Az Szjt. módosítása nem jelenti a hatályos szerzői jogi szabályozás átfogó felülvizsgálatát, azonban a kulturális ágazatban az elmúlt másfél évtizedben bekövetkezett technológiai, piaci változások, valamint Magyarország uniós tagságával járó szabályozási igények indokolták az 1999 óta fennálló szerzői jogi szabályozás, különösen a közös jogkezelő szervezetekre vonatkozó rendelkezések áttekintését.

Ennek megfelelően a törvény elsősorban a közös jogkezeléssel, annak szervezeti rendszerével, valamint a közös jogkezelő szervezetek működésével és gazdálkodásával kapcsolatos törvényi előírások módosítását tartalmazza, szem előtt tartva a közös jogkezelő egyesületek kialakult önkormányzatiságát, és a kulturális ágazatban betöltött egyedi szerepét. Az SZTNH által végzett átfogó elemzések és a közös jogkezelő szervezetek tekintetében gyakorolt, hatáskörébe tartozó eljárások során szerzett tapasztalatok rámutattak arra, hogy a hazai közös jogkezelés szervezeti rendszerét nehezen átlátható, kölcsönös strukturális, funkcionális és gazdasági függőségi kapcsolatok jellemzik, továbbá a közös jogkezelés tényleges megvalósulása során - számos esetben - a jogosultak érdekeivel ellentétes működés tapasztalható. A módosítás mind a jogosultak, mind a felhasználók érdekét szolgálja, és a közös jogkezelés fejlesztéséhez járul hozzá.

Az Szjt. előirányzott módosítása a közös jogkezelőkre irányadó számviteli és gazdálkodási követelmények részletes szabályozásával átláthatóvá teszi a közös jogkezelő szervezetek működését és gazdálkodását. Ennek érdekében részletesen szabályozza többek között a jogkezeléssel elért bevételből levonható kezelési költség indokoltságát, és előírja az egységes beszámoló készítési, valamint kettős könyvvitel-vezetési kötelezettséget, továbbá a beszámoló eredmény-kimutatásának továbbtagolását.

A módosítás megtöri a törvényi monopóliumot és versenyhelyzetet teremt a szerzői vagy kapcsolódó jogi jogosultak azonos jogainak közös jogkezelését ellátó szervezetek között, valamint a jelenleginél szigorúbb nyilvántartásba vételi szabályokat vezet be.

A törvény korlátok közé szorítja a jogosultaknak járó jogdíjakból történő levonást és megteremti a szociális-kulturális célú felhasználás kormányzati kontrollját. Ez azt jelenti, hogy a közös jogkezelő szervezet a bevételeinek meghatározott mértékét a jogosultak érdekében felhasználhatja. A jogkezelő szervezet ezen döntését a módosítás az igazságügyért felelős miniszter jóváhagyásához köti.

Az Szjt. módosítása megreformálja a díjszabások jóváhagyási rendjét azáltal, hogy kiszámítható menetrendet vezet be, és szélesebb körben írja elő a felhasználók bevonását a díjszabás-tervezetek véleményezésébe. Mindezek együttesen a felhasználók és a jogosultak jelenleginél jobb tájékozódását biztosítják.

A jogkezelési tevékenység átláthatóságának biztosítására az Szjt. módosítása meghatározott dokumentumoknak a közös jogkezelő szervezet saját honlapján történő közzétételét írja elő, és az SZTNH is közzéteszi honlapján a közös jogkezelő szervezetekről vezetett - bárki számára elérhető, közhiteles - nyilvántartását. A felügyelet részletszabályainak pontosítása szintén a közös jogkezelés átlátható és hatékony működését segíti elő.

A hatékonyságon alapuló, átlátható közös jogkezelési rendszer megteremtése elősegíti egy innovatívabb környezet kialakulását, egyúttal hozzájárul új üzleti modellek létrehozásához, a kulturális sokszínűség, a kreativitás és a helyi repertoár előmozdításának támogatásához.

A törvény elősegíti az árva műnek minősülő kapcsolódó jogi teljesítmények felhasználását, módosítja a sugárzás fogalmát, valamint a követő joggal és az ún. fizető köztulajdonnal kapcsolatos rendelkezéseket. Egyszerűsíti továbbá az SZTNH mellett működő Szerzői Jogi Szakértő Testület szakértői eljárását, és bővíti az egyeztető testület hatáskörét, amely utóbbi módosítás következtében e testület eljárásának eredményét a díjszabás jóváhagyási eljárásokban is figyelembe kell venni.

A törvény a tapasztalatok figyelembevételével számos kodifikációs és technikai korrekciót is elvégez az Szjt. szövegében, egyes eljárási szabályokat a szükséges mértékben kiigazít.

4. A törvény részletes indokolása az egyes rendelkezések magyarázatát tematikus csoportosításban - esetenként az egyes szakaszok sorrendjétől eltérő rendben - tartalmazza.

-----STARTING---POINT---RESZLETES---

Az 1-2. §-hoz

A Hmtv. 37. §-a (1) bekezdésének e) pontja értelmében a bíróság kérelemre változtathatja meg a Szellemi Tulajdon Nemzeti Hivatalának eljárási bírságot kiszabó, valamint az eljárási költség megállapításának és viselésének kérdésében hozott végzését. A Hmtv. 37. §-ának (2) bekezdése szintén eljárási bírságot kiszabó, valamint az eljárási költség megállapításának és viselésének kérdésében hozott végzést említ. A gyakorlatban az eljárási bírság megállapítása, illetve az eljárási költség megállapítása és viselése kérdésében hozott döntés gyakran az eljárás befejezésével egy időben történik, ezért az említett kérdésekről az eljárást befejező határozatban és nem külön végzésben rendelkezik a Hivatal. Erre tekintettel a Hmtv. 37. § (1) bekezdésének e) pontjában, valamint a 37. § (2) bekezdésében indokolt a „végzés” kifejezés helyett a „döntés” szó használata.

Az adatközlés az első hatósági tájékoztatás a bejelentést követően, amely a bejelentő nevén kívül csupán néhány bibliográfiai adatot tartalmaz, műszaki információtartalma gyakorlatilag nincsen. Az Szt.-ből a szabadalmi bejelentések vonatkozásában 2011. január 1-jei hatállyal kikerült az adatközlés intézménye [ld. a Magyar Köztársaság minisztériumainak felsorolásáról szóló 2010. évi XLII. törvénnyel összefüggésben szükséges törvénymódosításokról és egyes iparjogvédelmi tárgyú törvények módosításáról szóló 2010. évi CXLVIII. törvény 89. §-ának (2) bekezdését], így annak fenntartása a használati minták vonatkozásában sem indokolt. A szabály - az Szt. vonatkozó szakaszának hatályon kívül helyezésével - már jelenleg is alkalmazhatatlan, az adatközlésre való Hmtv.-beli hivatkozást azonban ennek ellenére deregulálni indokolt.

A bejelentési nyilvántartások az iparjogvédelmi bejelentések vonatkozásában 2011. március 1-jei hatállyal megszűntek (ld. a 2010. évi CXLVIII. törvény 67., 78., 114. és 169. §-át). A módosításnak megfelelően az említett - közzétett vagy már a bejelentés napjától számítva hozzáférhető - iparjogvédelmi bejelentések adatai (státuszuk megfelelő feltüntetésével) már az iparjogvédelmi lajstromok részét képezik. Ennek megfelelően szükség van a Hmtv. apró korrekciójára, mivel e törvény továbbra is tartalmaz egy hivatkozást a bejelentési nyilvántartásra.

A 3-4. §-hoz

A Toptv. 23. §-a (1) bekezdésének e) pontja értelmében a bíróság kérelemre változtathatja meg az SZTNH-nak az eljárási költség viselésének kérdésében hozott végzését. A Toptv. 23. §-ának (2) bekezdése szintén eljárási költség viselésének kérdésében hozott végzést említ. A gyakorlatban az eljárási költség viselése kérdésében hozott döntés gyakran az eljárás befejezésével egy időben történik, ezért az említett kérdésről az eljárást befejező határozatban és nem külön végzésben rendelkezik a Hivatal. Erre tekintettel a Toptv. 23. § (1) bekezdésének e) pontjában valamint a 23. § (2) bekezdésében indokolt a „végzés” kifejezés helyett a „döntés” szó használata.

A bejelentési nyilvántartások az iparjogvédelmi bejelentések vonatkozásában 2011. március 1-jei hatállyal megszűntek (ld. a 2010. évi CXLVIII. törvény 67., 78., 114. és 169. §-át). A módosításnak megfelelően az említett - közzétett vagy már a bejelentés napjától számítva hozzáférhető - iparjogvédelmi bejelentések adatai (státuszuk megfelelő feltüntetésével) már az iparjogvédelmi lajstromok részét képezik. Ennek megfelelően szükség van a Toptv. apró korrekciójára, mivel e törvény továbbra is tartalmaz egy hivatkozást a bejelentési nyilvántartásra.

Az 5., 10. és 44. §-hoz

A szabadalmi bejelentésben feltárt találmány feltalálója az, aki a találmányt megalkotta [Szt. 7. § (1) bekezdés]. Egy találmány feltalálója természetesen több személy is lehet, ilyenkor közös találmányról van szó, amelynek kapcsán a feltalálók szerzőségi részaránya eltérő lehet - az Szt. 7. §-ának (3) bekezdésében foglalt vélelem alapján azonban, ha a szabadalmi bejelentésben ilyen eltérést nem jelölnek meg, a szerzőségi arányokat egyenlőnek kell tekinteni. A feltalálói minőséghez fűződő jogokat (pl. a névfeltüntetés jogát vagy a találmánynak a szabadalmi bejelentés közzététele előtti nyilvánosságra hozataláról való döntés jogát) az Szt. 7. §-ának (5)-(7) bekezdései (valamint háttérjogszabályként a Polgári Törvénykönyv) szabályozzák.

A feltalálói minőség ténykérdés, ez tehát attól függetlenül változatlan marad, hogy a bejelentő a feltaláló(k) jogutódja is lehet, illetve - a szabadalmi igény vagy a megadott szabadalom átruházásával - a szabadalom jogosultjának személyében is bármikor bekövetkezhet változás.

Mégis előfordulhatnak olyan - pl. tévedésen alapuló - esetek, amikor a feltaláló személye vagy a szerzőségi részarány valójában másként alakult, mint ahogy azt a szabadalmi bejelentésben feltüntették, és ezért a szabadalmi lajstromban (illetve 2011. március 1-jét megelőzően a bejelentési nyilvántartásban is) szereplő, erre vonatkozó adatokat módosítani kell. Ezt a hatályos szabályok értelmében csak egy polgári per lefolytatását követően lehet kezdeményezni, az Szt. 7. §-a ugyanis kimondja, hogy a bejelentésben szereplő feltalálót (és szerzőségi arányt) kell valósnak tekinteni mindaddig, amíg jogerős bírósági ítélet új feltalálót vagy szerzőségi részarányt nem állapít meg.

Amennyiben a feltalálói minőség vagy a szerzőségi részarány az érintett felek között vita tárgyát képezi, ez a rendelkezés helyénvaló is, hiszen az SZTNH ezeknek az adatoknak a valódiságát nem ellenőrzi, és nem folytat le rájuk nézve bizonyítási eljárást. Ha azonban a feltalálóra vonatkozó adatok módosításának szükségességére nézve egyetértés van a felek között, a bírósági eljárás lefolytatása aránytalan és indokolatlan terhet jelenthet a számukra - különösen azzal összevetve, hogy a tényszerűen is „változtatható” lajstromadatok (pl. lakcím, képviselet) módosításának kezdeményezésekor értelemszerűen nem szükséges bírósági ítéletet csatolni a kérelemhez.

Annak érdekében, hogy a feltalálói minőség vagy részarány módosítása céljából vita nélküli ügyekben ne legyen szükség - a bíróságok ügyterhét is feleslegesen növelő - peres eljárások megindítására, a törvény az Szt.-nek a lajstromvezetésről szóló 55. §-át egy új (2a) bekezdéssel egészíti ki, amelynek alapján a feltalálóra és a szerzőségi arányra vonatkozó bejegyzés módosítását valamennyi érdekelt fél egybehangzó nyilatkozatának becsatolásával is lehet kérni. „Valamennyi érdekelt fél” alatt a lajstromban feltüntetett valamennyi feltalálót és valamennyi (feltalálói minőséget igénylő) kérelmezőt együttesen kell érteni. Az új bekezdés azt is tisztázza, hogy az érintett lajstromadatok módosításához ilyen nyilatkozat hiányában a jogerős bírósági ítéletnek a kérelemhez történő csatolására van szükség. Az Szt. 7. §-ának tükrében ez nem előfeltétele ugyan a feltalálói minőségre vagy a szerzőségi részarányra vonatkozó vélelem beállásának (hiszen ehhez az ítélet meghozatala önmagában elegendő), a lajstromadatokkal „elégedetlen” félnek azonban nyilvánvalóan érdekében áll, hogy a közhiteles iparjogvédelmi nyilvántartás is a bírósági ítélet szerinti adatokat jelenítse meg.

Az Szt. 7. §-a (2) és (4) bekezdésének a törvény szerinti új szövege az 55. § új (2a) bekezdése szerinti módosítási lehetőséget is tartalmazza. Ennek megfelelően - hacsak nincs a lajstromnak ellentmondó jogerős bírósági ítélet - a feltalálói minőségre és a szerzőségi részarányra vonatkozóan a szabadalmi lajstromban feltüntetett adatokat kell irányadónak tekinteni. A 7. § (3) bekezdését érintő pontosítás csupán azt szolgálja, hogy világos legyen: a szerzőségi részarányra vonatkozóan az egyenlő mértéktől való eltérést a szabadalmi bejelentésben kell megjelölni [miközben az 55. § (2a) bekezdésében foglalt módon a vélelmezetten 50-50%-os részarány módosítását is lehet majd kérni].

Az Szt. jelenleg hatályos 7. §-ának (2) és (4) bekezdése azért is kiigazításra szorul, mert a feltalálói minőségre és a szerzőségi részarányra nézve felállított vélelmet az „elismert bejelentési napon benyújtott” szabadalmi bejelentés tartalmához köti.

A bejelentési nap elismeréséhez az Szt. 58. §-ának (1) bekezdése alapján a feltaláló(k) megjelölése nem szükséges. Attól, hogy a bejelentő a feltalálót a bejelentésben nem tünteti fel, a beadvány még szabadalmi bejelentésnek minősülhet, a bejelentési nap pedig elismerhető. Előfordulhat ugyan, hogy a bejelentés a későbbiekben elutasításra kerül vagy azt visszavontnak kell tekinteni akár olyan formai hiányosságok miatt, mint a feltaláló személyének fel nem tüntetése (hiánypótlási felhívás ellenére), ez azonban az elismert bejelentési nappal nem áll összefüggésben: a feltaláló(k) megjelölése csupán az alaki vizsgálat során bír jelentőséggel. A leírtakból látható, hogy az elismert bejelentési napon benyújtott bejelentés nem feltétlenül tartalmaz a feltalálóra vagy a szerzőségi részarányra vonatkozó utalást.

Ebből következően az Szt.-nek a feltalálói minőségre és a szerzőségi részarányra nézve felállított vélelmét a szabadalmi bejelentésben „eredetileg” szereplő adatokhoz indokolt kötni, azaz azt a személyt (azokat a személyeket) és arányt kell irányadónak tekinteni, akit (akiket) és amelyet a bejelentő elsőként - az első beadványban vagy hiánypótlási felhívás eredményeképpen - jelölt meg a bejelentésben. Az Szt. 7. §-a (2) és (4) bekezdésének módosítása ezt a korrekciót is elvégzi.

Az Szt.-nek a feltalálói minőségre és a szerzőségi részarányra vonatkozó 7. §-áról leírtak az Fmtv.-nek a minta szerzőjére és a szerzőségi részarányra vonatkozó 12. §-a kapcsán is elmondhatóak. A törvény elvégzi az Fmtv. érintett rendelkezéseinek ebből következően szükségessé váló módosításait is. A mintaoltalmi lajstrom vezetéséről szóló szabályok kiegészítése azért nem szükséges, mert az Fmtv. 34. §-ának (6) bekezdése a mintaoltalmi lajstromba való bejegyzésre az Szt. párhuzamos rendelkezéseit rendeli megfelelően alkalmazni, így az Szt. 55. §-ának módosítása a mintaoltalmi ügyek intézésére is kiterjed.

A növényfajta nemesítőjére (Szt. 108. §), a használati minta feltalálójára (Hmtv. 6-9. §) és a topográfia szerzőjére (Toptv. 2. és 5. §) vonatkozóan az Szt. rendelkezéseit kell megfelelően alkalmazni, így az Szt. módosítása az utaló szabályok révén - a nemesítők, feltalálók, illetve szerzők vonatkozásában - ezekre az oltalmi formákra is vonatkozik.

A 6. §-hoz

Az Szt. 23. §-a tartalmazza a szabadalmi oltalom fenntartásáért fizetendő díjak megfizetésének szabályait. A fenntartási díjak megfizetésére vonatkozó határidő (illetve az esedékesség időpontjától számított ún. türelmi idő) kezdő időpontját az Szt. 23. §-ának (2) bekezdése határozza meg.

Az átmeneti szabadalomról az egyes iparjogvédelmi és szerzői jogi jogszabályok módosításáról szóló 1994. évi VII. törvény 21-28. §-ai rendelkeznek. Ennek megfelelően átmeneti szabadalmi oltalomban azok a gyógyszertermékek részesülhettek, melyekre külföldön a törvény hatályba lépését követő egy év letelte előtt szabadalmat adtak, feltéve hogy a külföldi szabadalom elsőbbsége legalább 12 hónappal korábbi, mint a törvény hatálybalépésének időpontja és 1987. január 1-jénél nem korábbi. Az átmeneti szabadalmi oltalom iránti kérelmeket a törvény hatályba lépését követő egy éven belül, azaz 1994. július 1. és 1995. június 30. között lehetett benyújtani. Tekintettel arra, hogy átmeneti szabadalmi oltalom megadására már nem kerül sor, ezért az Szt. 23. §-ának (2) bekezdésében az átmeneti szabadalmi oltalomra való hivatkozás már nem indokolt.

A rendelkezés módosításában foglalt másik pontosítás azért vált szükségessé, mert az Szt. 53. §-a alapján csupán szabadalmi bejelentések (és nem megadott szabadalmak) minősítésére kerülhet sor.

A 7., 13. és 14. §-hoz

2011. január 1-jével hatályba lépett Magyarországon a Londonban 2000. október 17-én kelt, az európai szabadalmak megadásáról szóló Egyezmény 65. cikkének alkalmazásáról szóló Megállapodás (a továbbiakban: Londoni Megállapodás, kihirdette a 2009. évi XXIII. törvény) és az Szt. hozzá kapcsolódó módosítása. Ettől a naptól kezdve az európai szabadalmak Magyarországon történő ún. „hatályosításához” csupán a szabadalom igénypontjainak magyar nyelvű fordítását kell benyújtani az SZTNH-hoz, abban az esetben, ha az Európai Szabadalmi Hivatal (a továbbiakban: ESZH) előtti eljárás nyelve az angol volt. A francia vagy német nyelven megadott európai szabadalmak esetében ezzel szemben a Magyarországon való hatályossá váláshoz az igénypontok magyar nyelvű fordításán túl a szabadalom igénypontokon kívüli szövegének angol vagy magyar nyelvű fordítása is benyújtandó.

Fontos kiegészítő szabály, hogy ha az európai szabadalom igénypontokon kívüli szövegének magyar nyelvű fordítását a szabadalmas - élve a Londoni Megállapodás által nyújtott könnyítéssel - nem nyújtotta be, az európai szabadalommal kapcsolatos jogvita esetén a szabadalmas köteles e fordítást a saját költségén rendelkezésre bocsátani a feltételezett bitorló kérésére, illetve - szükség szerint felhívásra - a bíróság vagy az SZTNH előtt folyó eljárásban [Szt. 84/G. § (2) bekezdés].

A magyarországi szabadalombitorlás szubjektív jogkövetkezményét - azaz a felróhatóságon alapuló szankció, a kártérítés alkalmazását - adott esetben befolyásolhatja, ha a szabadalmas nem nyújtja be a szabadalom teljes szövegének magyar fordítását, és ezért azt a feltételezett bitorló nem ismerheti meg ezen a nyelven. Erre a körülményre tekintettel mondja ki az Szt. 35. §-ának (3) bekezdése, hogy ha az európai szabadalom szövegének magyar nyelvű fordítását a szabadalmas nem nyújtotta be, és a bitorló lakóhelye vagy székhelye Magyarország területén van, a bitorlást mindaddig nem lehet neki felróhatónak tekinteni, amíg a szabadalmas eleget nem tesz a 84/G. § (2) bekezdésében foglaltaknak - kivéve, ha a szabadalmas bizonyítja, hogy a bitorló a fordítás hiányában is megérthette az európai szabadalom szövegét. Ebből következően ahol nem mutatható ki, hogy az alperesi vállalkozás képes az angol nyelvű szöveg megértésére, ott csak a szabadalombitorlás objektív jogkövetkezményei alkalmazhatók, kártérítés pedig csak attól az időponttól kezdődő időszakra nézve követelhető, amikortól a teljes magyar nyelvű szöveg az alperes rendelkezésére áll (ha ekkor is folytatja a jogsértő magatartást). Annak bizonyítása, hogy az alperes az angol nyelvű szabadalmi leírást megérthette, egyes technikai területeken, ahol az angol nyelv használata széles körben elterjedt, illetve bizonyos vállalati mérethatár felett természetesen nem ütközik különösebb nehézségbe a szabadalmas számára. Az is tény, hogy a szabadalombitorlási perekben a valódi tétet nem a kártérítési igények érvényesítése, hanem az objektív alapú szankciók alkalmazása (pl. abbahagyásra kötelezés, a jogsértés folytatásától való eltiltás, a bitorlással elért gazdagodás visszatérítésének elrendelése) jelenti. Kétségtelen azonban, hogy ha él a Londoni Megállapodás által nyújtott könnyítésekkel, kártérítési igény érvényesítése esetén a szabadalmasnak pótlólagos bizonyítási terhekkel kell szembenéznie.

Az ismertetett szabályozás gyakorlati alkalmazása során két olyan probléma merült fel, amely az irányadó rendelkezések kiigazítását igényli. Egyfelől az Szt. rendelkezései nem szabályozzák azt a lehetőséget, hogy a szabadalmas a hatályosításra nyitva álló határidőn túl, de egy konkrét jogvita felmerülését [pontosabban a feltételezett bitorlónak az Szt. 84/G. § (2) bekezdése szerinti kérését] megelőzően nyújtsa be az európai szabadalom igénypontokon kívüli szövegének magyar fordítását. Ebből következően, ha a szabadalmas élt a Londoni Megállapodás által nyújtott könnyítéssel, és csupán az igénypontok magyar nyelvű fordítását nyújtotta be, az európai szabadalom szövegének fennmaradó része pedig csak angolul áll rendelkezésre (akár mert a szabadalmat angolul adták meg, akár mert a németül vagy franciául megadott szabadalmat angol nyelvű leírással hatályosították Magyarországon), a jogvita felmerüléséig nincsen olyan szabályozott eljárás, amelynek keretében a szabadalmas az európai szabadalom igénypontokon kívüli szövegének magyar nyelvű fordítását benyújthatná, és ennek eredményeképpen - a magyar szöveg meghirdetésének időpontjától - anélkül érvényesíthetne kártérítési igényt a bitorlókkal szemben, hogy az ellenérdekű fél nyelvi felkészültségével kapcsolatban bizonyítást kellene előterjesztenie.

A másik szabályozási hiányosság abban jelentkezik, hogy már az európai szabadalom magyarországi hatályossá válásához szükséges fordítások benyújtásának szakaszában sem minden esetben van arra lehetőség, hogy a szabadalmi leírást (és a rajzokon szereplő szöveget) a szabadalmas magyar nyelven nyújtsa be. A német vagy francia nyelven megadott európai szabadalmak esetében az Szt. 84/H. §-ának (1) bekezdése alapján a szabadalmas választhat ugyan, hogy az igénypontokon kívüli szöveg angol vagy magyar fordítását nyújtja be, az angol nyelven megadott szabadalmak esetén azonban a hatályos szabályozás alapján csak az igénypontok magyar nyelvű fordításának benyújtására van szükség - és lehetőség. Az Szt. ugyanis hallgat arról, hogy angol nyelven megadott európai szabadalmak esetében is be lehetne nyújtani a leírást és a rajzokon szereplő szöveget magyarul, így ennek az eljárási szabályai sincsenek kidolgozva. Az SZTNH-hoz benyújtott magyar nyelvű leírás hiányában pedig az előzőekben ismertetett, kártérítéssel kapcsolatos probléma jelentkezik, amelyet jelenleg egy konkrét jogvitás helyzet felmerüléséig, illetve a feltételezett bitorló kéréséig nem is lehet orvosolni.

A törvény szerinti törvénymódosítás - a hozzá kapcsolódó rendeletmódosításokkal együtt - mindkét ismertetett problémára megoldást nyújt. Egyfelől lehetővé teszi, hogy a szabadalmas az angol nyelven megadott európai szabadalmak hatályosítását - ha nem kíván élni a Londoni Megállapodás által nyújtott könnyítéssel - a szabadalom teljes szövege magyar fordításának benyújtásával végezze el, másfelől pedig biztosítja, hogy a szabadalmas az európai szabadalom igénypontokon kívüli szövegének magyar nyelvű fordítását - a hatályosítási szakaszon túl is - bármikor benyújthassa az SZTNH-hoz (függetlenül attól, hogy az európai szabadalmat milyen nyelven adták meg).

Nyilvánvaló, hogy az európai szabadalom teljes szövegének magyar fordítását benyújtó szabadalmasok éppen a Londoni Megállapodás által biztosított fordítási könnyebbségtől és költség-megtakarítástól esnek el, ez azonban már a szabadalmas saját gazdasági megfontolásaitól függő, önként vállalt teher, nem pedig az európai szabadalom magyarországi hatályosulásának előfeltételét jelentő kötelező, törvényben előírt eljárási cselekmény.

A fentieknek megfelelően az Szt. 35. §-a (3) bekezdésének módosítása - a 84/H. § módosításához kapcsolódóan - a szabadalombitorlás esetén érvényesíthető kártérítési igény előfeltételét képező felróhatóságra vonatkozó szabály összefüggésében tisztázza, hogy - hacsak az európai szabadalmat nem teljes mértékben magyar nyelvű fordításokkal hatályosították - az új szabályok által biztosított lehetőség, azaz az európai szabadalom igénypontokon kívüli szövege magyar nyelvű fordításának utólagos benyújtása (és annak meghirdetése) megszünteti a felróhatóság - főszabály szerinti - kizárását; a magyar nyelvű leírás benyújtásáról közölt hatósági tájékoztatás [Szt. 84/H. § (10) bekezdés] időpontjától tehát a szabadalombitorlás kapcsán érvényesített kártérítési igény elbírálásakor a felróhatóság fennállását a polgári jog általános szabályai szerint kell vizsgálni.

Az európai szabadalmak magyarországi hatályossá válásának előfeltételeit az Szt. 84/H. §-a tartalmazza, így az angol nyelven megadott európai szabadalmak magyar nyelvű leírással történő hatályosítására, valamint az európai szabadalmak igénypontokon kívüli szövege magyar fordításának utólagos benyújtására vonatkozó új szabályoknak is ebben a §-ban kell helyet kapniuk.

A 84/H. § új (1a) bekezdésének köszönhetően az angol nyelven megadott európai szabadalom esetében is lehetségessé válik a teljes magyar nyelvű szöveg benyújtása - a hatályosítással egyidőben. Így tehát hiába csak az igénypontok magyar fordítására van szükség ahhoz, hogy az európai szabadalom Magyarországon hatályossá váljon, nincs szükség külön eljárásra ahhoz, hogy a szabadalmas az európai szabadalom leírását (és a rajzokon szereplő szöveget) magyar nyelven benyújtsa - ezt megteheti a 84/H. § (1) bekezdése szerinti eljárás keretein belül is.

Ettől elkülönül a 84/H. § új (10a) bekezdése szerinti lehetőség, amely az európai szabadalom igénypontokon kívüli szövege magyar nyelvű fordításának benyújtására a hatályosítási eljárástól független, elkülönült eljárást vezet be. Erre a benyújtásra a hatályosítási eljárás szabályait kell megfelelően alkalmazni, amelyből - többek között - az következik, hogy az SZTNH hatósági tájékoztatást közöl róla, a magyar nyelvű szöveg pedig - a korábban benyújtott magyar nyelvű igénypont-fordítással együtt - bárki számára megtekinthetővé válik. A hatályosításhoz szükséges fordítás benyújtásának elmulasztásához fűződő jogkövetkezmények erre a fordításra természetesen nem alkalmazhatók, hiszen ennek a benyújtása csupán a felróhatósági szabály szempontjából bír jelentőséggel.

Az európai szabadalmaknak az ESZH előtti eljárás nyelvén készült szövege és a hatályosítás érdekében benyújtott fordítások közötti jelentésbeli különbségeknek az oltalom terjedelmére gyakorolt hatását az Szt. 84/J. §-a szabályozza. A törvény által beiktatott (1a) bekezdés egyértelművé teszi, hogy ha az európai szabadalom leírásának magyar nyelvű fordítása bármikor benyújtásra kerül, az „felülírja” az addig esetleg rendelkezésre álló angol változatot, azaz - amennyiben a magyar szöveg az ESZH előtti eljárás nyelvén készült szövegnél szűkebb körű oltalmat eredményez - az oltalom terjedelmét a magyar fordítás alapján kell megállapítani. Az új rendelkezés azt is tisztázza, hogy ha egy angol nyelven megadott európai szabadalmat magyar nyelvű leírással hatályosítanak, akkor az oltalom terjedelmét a magyar nyelvű leírás szerint kell meghatározni.

A 84/J. § (2) bekezdésének korrekciója a 84/H. § új (1a) bekezdésére is kiterjeszti azt a szabályt, amelynek értelmében a fordításnak az oltalom terjedelmére gyakorolt hatása az európai szabadalom megsemmisítésének kérdésében nem érvényesül: ebben az esetben ugyanis mindenképp az európai szabadalom eredeti (angol, francia vagy német nyelvű) szövege az irányadó.

Az Szt. 84/K. §-a a benyújtott fordítások kijavításának lehetőségét biztosítja annak érdekében, hogy a szabadalmas a hibás fordítás nyomán az eredeti (angol, német vagy francia nyelvű) leírás által meghatározottnál szűkebbé tett oltalmi kört az ESZH által megadott oltalom terjedelmére „egészítse ki”. A (6) bekezdés ehhez kapcsolódóan azoknak nyújt - továbbhasználati jog formájában - védelmet, akik a kijavított fordítás benyújtásáról szóló hatósági tájékoztatás közlésének napját megelőzően kezdték meg (belföldön, jóhiszeműen, gazdasági tevékenységük körében) azt a hasznosítást (vagy annak előkészületeit), amely a korábbi fordítás alapján még nem bizonyult volna szabadalombitorlónak, de az új alapján már annak minősülne.

Azzal, hogy az európai szabadalom igénypontokon kívüli szövegének magyar fordítása az Szt. 84/H. §-ának új (10a) bekezdése alapján utólag is benyújthatóvá válik, egyes esetekben - német vagy francia nyelven megadott, Magyarországon angol nyelvű leírással hatályosított európai szabadalmak esetén - előfordulhat, hogy háromféle nyelvű leírás és ennek megfelelően háromféle oltalmi terjedelem áll rendelkezésre. A magyar fordítás utólagos benyújtása nem minősül ugyan a korábban benyújtott angol fordítás kijavításának, az oltalom terjedelmére hatással lévő új fordítás benyújtásának jogkövetkezményeit azonban annak a hasznosítónak a szempontjából is rendezni kell, aki a hatályosításhoz benyújtott angol fordításban bízva kezdte meg tevékenységét.

Az Szt. 84/J. §-ának a törvény szerinti új (1b) bekezdése ennek megfelelően - azzal, hogy a 84/K. § (6) bekezdését alkalmazni rendeli - továbbhasználati jogot biztosít a jóhiszemű hasznosítók számára arra az esetre, ha a német vagy francia nyelven megadott európai szabadalmat a leírás angol nyelvű fordításával hatályosították, és a később benyújtott magyar nyelvű leírás annál bővebb, de a megadott szabadalom eredeti (német vagy francia) leírásánál szűkebb - vagy azzal megegyező - terjedelmű oltalmat eredményezne. Továbbhasználati jogosultság ebben az esetben értelemszerűen csak akkor keletkezik, ha a magyar fordítás benyújtásáról szóló hatósági tájékoztatás közlését megelőzően megkezdett hasznosításról van szó.

A 8. és 20. §-hoz

Az Szt. új 43/A. §-a „áramvonalasítja” és egyértelművé teszi az Szt. és a Polgári Törvénykönyv viszonyát. Az Szt. új 43/A. §-a tartalmi változást nem jelent az Szt.-ben, mindössze egy csokorba gyűjti azokat a szabadalmi jogi jogviszonyokat, melyek vonatkozásában a Polgári Törvénykönyv rendelkezéseinek alkalmazása szükséges, tisztázva, hogy a kódex milyen esetekben szolgál háttérjogszabályként. A Polgári Törvénykönyvre vonatkozó utalás eddig is megtalálható volt az Szt.-nek a feltaláló személyhez fűződő jogait tartalmazó 7. §-a (6) bekezdésében, a találmányi díjszerződésre vonatkozó 15. § (3) bekezdésében, továbbá a hasznosítási szerződést szabályozó 30. § (2) bekezdésében. E rendelkezések az Szt. 43/A. §-ának hatálybalépésével hatályukat vesztik.

A 9. §-hoz

Az Szt. 45. §-ának új (5) bekezdése - élve a Ket. 13. §-a (2) bekezdésének a) pontjában foglalt lehetőséggel - szabadalmi ügyekben kizárja a közvetítő igénybevételére vonatkozó Ket.-rendelkezések alkalmazhatóságát. Az SZTNH előtti szabadalmi tárgyú kontradiktórius ügyekben (jellemzően megsemmisítési eljárás, nemleges megállapítási eljárás) a közvetítés az ügyek természeténél fogva rendszeridegen, hiszen az oltalom érvényességét és az oltalom terjedelmét érintő kérdések eldöntése nem a felek megállapodásán múlik. A 816/2006/EK rendelet hatálya alá tartozó kényszerengedélyekkel összefüggő eljárásokban (Szt. 33/A. §) a közvetítő igénybevétele szintén nem indokolt, hiszen a kényszerengedély megadásának előfeltételei az említett uniós jogszabályban vannak szabályozva.

A 11. §-hoz

Az Szt. 61. §-a (1) bekezdésének c) pontja a belső elsőbbség igénylésének szabályait pontosítja. A gyakorlatban előfordulhat olyan eset, hogy a bejelentő soron kívül kéri szabadalmi bejelentésének közzétételét. Ekkor a közzététel akár a bejelentés napjától számított egy éven belül is megtörténhet. A belső elsőbbség érvényesítése esetén a korábbi bejelentést visszavontnak, illetve úgy kell tekinteni, hogy a bejelentő lemondott az ideiglenes oltalomról. Amennyiben ilyen, már közzétett bejelentésre alapozzák egy új szabadalmi bejelentés elsőbbségét, harmadik személyek számára nem derül ki, hogy adott esetben a belső elsőbbség érvényesítése érdekében vonták vissza a korábbi bejelentést; így - a lajstromadatokat megtekintve - úgy tűnhet, hogy a közzétett megoldás a közkincs körébe tartozik, és szabadon hasznosítható. Méltánytalan helyzetet teremt, ha a későbbi bejelentés alapján (annak közzétételét követően) jogot érvényesítenek velük szemben, amikor ők jóhiszeműen jártak el a hasznosítás során. Ebben az esetben még az Szt. 21. §-a szerinti előhasználati jogra sem hivatkozhatnak, hiszen nem az elsőbbség időpontja előtt kezdték meg a hasznosítási cselekményeket.

A fentiekre tekintettel indokolt az Szt. belső elsőbbség igénylésére vonatkozó rendelkezésének olyan módosítása, amely szerint a belső elsőbbséget csak akkor lehet érvényesíteni, ha a korábbi bejelentést még nem tették közzé.

A 12. §-hoz

Az Szt. 81/A. §-a (1) bekezdésének kiegészítése szerint a megsemmisítési eljárást bármelyik fél kérelmére akkor is gyorsítottan kell lefolytatni, ha a keresetlevél benyújtását megelőzően ideiglenes intézkedés iránti kérelmet terjesztettek elő és ezt igazolják. A módosítás arra a gyakorlatra épül, hogy a szabadalombitorlási jogviták gyakran a keresetlevél benyújtását megelőző ideiglenes intézkedés tárgyában lefolytatott nemperes eljárásban hozott jogerős határozatot követően lezárulnak, ellenkező esetben pedig az ügy bitorlási perként folytatódhat. Mind az ideiglenes intézkedés iránti eljárás kezdeményezése, mind a keresetindítás a bíróság előtti jogvita megindulását jelenti, és mind a két esetben érdek fűződik hozzá, hogy a párhuzamosan futó (a bitorlási ügyben előkérdést jelentő) megsemmisítési eljárás a lehető leghamarabb befejeződjön, így az előbbi esetben is indokoltnak tűnik a gyorsított eljárás lehetőségének megteremtése.

A megsemmisítés ügyében hozott határozat a bitorlási perben felfüggesztési ok, az ideiglenes intézkedés iránti eljárásokban pedig már a jogsértés valószínűsítésével szembeni ellenvalószínűsítés körében figyelembe veendő. Annak érdekében, hogy a kérelmezett fél a védekezése során az ideiglenes intézkedés iránti nemperes eljárásban a kérelmezővel egyenlő esélyekkel induljon, szükségesnek látszik, hogy az ideiglenes intézkedés iránti kérelem nemperes eljárásban történő előterjesztését a bitorlási per megindításával azonosan kezelje a jogalkotó.

A 15-16. §-hoz

Az Szt. 114. §-ának új (4) bekezdése és új 114/A. §-a „áramvonalasítja” és egyértelművé teszi az Szt. és a Polgári Törvénykönyv viszonyát növényfajta-oltalmi ügyekben. A törvény meghatározza, hogy melyek azok a növényfajta-oltalommal kapcsolatos jogviszonyok, amelyek vonatkozásában a Polgári Törvénykönyv rendelkezéseinek alkalmazására van szükség.

A 17-18. §-hoz

Az Szt. 115/G. és 115/H. §-ainak módosítása kiegészíti a törvényt az SZTNH-nak a kutatás-fejlesztési tevékenységek minősítésével kapcsolatos feladatok ellátására vonatkozó hatáskörét megalapozó szabályokkal. Az új feladatkör egyfelől a vállalkozások által önkéntesen és opcionálisan kezdeményezhető előzetes minősítési eljárás lefolytatását jelenti, amelynek keretében az SZTNH arról nyilatkozna, hogy az ügyfél által benyújtott dokumentáció alapján az adott projekt kutatás-fejlesztési tevékenységnek minősíthető-e; másfelől pedig az SZTNH közreműködését teszi szükségessé a Nemzeti Adó- és Vámhivatal utólagos adóellenőrzési eljárásaiban olyan szakkérdések eldöntése kapcsán, amelyek a tevékenység kutatás-fejlesztésnek való minősítését, valamint egyes költségeknek a kutatás-fejlesztési tevékenységhez való hozzárendelhetőségét érintik. A minősítési eljárás lefolytatására és a kapcsolódó szakfeladatok ellátására vonatkozó szabályokat külön jogszabályok (a kutatás-fejlesztésről és a technológiai innovációról szóló 2004. évi CXXXIV. törvény és az adózás rendjéről szóló 2003. évi XCII. törvény) tartalmazzák majd.

A 19-20. §-hoz

A szövegcserés és hatályon kívül helyező rendelkezések apróbb kodifikációs hibákat javítanak ki és technikai kiigazításokat tartalmaznak (tisztázva többek között, hogy az Szt. 53/A. §-ában szabályozott jogorvoslati rend szempontjából az európai szabadalom szövegéről készített magyar vagy angol nyelvű fordítás benyújtása egymással egyenértékűnek minősül).

A 21. és 28. §-hoz

A Vt. új 36/A. §-a „áramvonalasítja” és egyértelművé teszi az Vt. és a Polgári Törvénykönyv viszonyát. E rendelkezés tartalmi változást nem jelent az Vt.-ben, mindössze egy csokorba gyűjti azokat a védjegyjogi jogviszonyokat, melyek vonatkozásában a Polgári Törvénykönyv rendelkezéseinek alkalmazása szükséges, tisztázva, hogy a kódex milyen esetekben szolgál háttérjogszabályként. A Polgári Törvénykönyvre vonatkozó utalás eddig megtalálható volt az Vt.-nek a hozzájáruló nyilatkozatra vonatkozó 7. §-a (3) bekezdésében, a 22. §-ban, továbbá a használati szerződést szabályozó 26. § (2) bekezdésében. E rendelkezések az Vt. 36/A. §-ának hatálybalépésével hatályukat vesztik.

A 22. §-hoz

A Vt. 38. §-ának új (5) bekezdése - élve a Ket. 13. §-a (2) bekezdésének a) pontjában foglalt lehetőséggel - védjegyügyekben kizárja a közvetítő igénybevételére vonatkozó Ket.-rendelkezések alkalmazhatóságát. Az SZTNH előtti védjegy tárgyú kontradiktórius ügyekben (jellemzően törlési, illetve megszűnés-megállapítási eljárás) a közvetítés az ügyek természeténél fogva rendszeridegen. Viszonylagos kizáró okok fennállása esetén lehet helye ugyan az ellenérdekű felek közötti egyezségnek, erre azonban a továbbiakban is van lehetőség.

A 23. §-hoz

Az Vt. 73/A. §-a (1) bekezdésének kiegészítése szerint a törlési eljárást bármelyik fél kérelmére akkor is gyorsítottan kell lefolytatni, ha a keresetlevél benyújtását megelőzően ideiglenes intézkedés iránti kérelmet terjesztettek elő és ezt igazolják. A módosítás arra a gyakorlatra épül, hogy a védjegybitorlási jogviták gyakran a keresetlevél benyújtását megelőző ideiglenes intézkedés tárgyában lefolytatott nemperes eljárásban hozott határozatot követően lezárulnak, ellenkező esetben pedig az ügy bitorlási perként folytatódhat. Mind az ideiglenes intézkedés iránti eljárás kezdeményezése, mind a keresetindítás a bíróság előtti jogvita megindulását jelenti, és mind a két esetben érdek fűződik hozzá, hogy a párhuzamosan futó (a bitorlási ügyben előkérdést jelentő) törlési eljárás a lehető leghamarabb befejeződjön, így az előbbi esetben is indokoltnak tűnik a gyorsított eljárás lehetőségének megteremtése.

A 24. §-hoz

A Vt. 76/Z. §-ának (3) bekezdése kapcsán a törvény korrekciós tárgyú módosítást tartalmaz. A Magyar Köztársaság minisztériumainak felsorolásáról szóló 2010. évi XLII. törvénnyel összefüggésben szükséges törvénymódosításokról és egyes iparjogvédelmi tárgyú törvények módosításáról szóló 2010. évi CXLVIII. törvény a Vt. 76/P. §-ának (6) és (7) bekezdését hatályon kívül helyezte, egyebekben a hivatkozott rendelkezést - a védjegyek nemzetközi lajstromozásáról szóló Madridi Megállapodás és Jegyzőkönyv Közös Végrehajtási Szabályzatának 2009. szeptemberi hatálybalépésű módosítására tekintettel - újraszabályozta. A Vt. 76/P. §-ának 2011. január 1-jén hatályba lépett módosítására tekintettel szükséges a Vt. 76/Z. §-ának (3) bekezdésében található jogszabályi hivatkozások kiigazítása.

A 25-28. §-hoz

A szövegcserés módosítások oka egyrészt a közösségi védjegyekre vonatkozó uniós szabályozás ún. kodifikációja, amelynek eredményeképpen a közösségi védjegyről szóló többször módosított 40/94/EK tanácsi rendelet szabályai a 207/2009/EK rendeletben kerültek egységes szerkezetben (változatlan tartalommal, de megváltozott számozással) újbóli elfogadásra. Emellett a borpiac közös szervezéséről, az 1493/1999/EK, az 1782/2003/EK, az 1290/2005/EK és a 3/2008/EK rendelet módosításáról, valamint a 2392/86/EGK és az 1493/1999/EK rendelet hatályon kívül helyezéséről szóló 479/2008/EK tanácsi rendeletnek a borászati termékek földrajzi árujelzőire vonatkozó rendelkezései - változtatás nélkül, de új számozással - bekerültek a mezőgazdasági piacok közös szervezésének létrehozásáról, valamint egyes mezőgazdasági termékekre vonatkozó egyedi rendelkezésekről szóló, 2007. október 22-i 1234/2007/EK tanácsi rendeletbe.

A Vt.-ben szereplő, uniós jogszabályokra és rendelkezésekre való hivatkozások az említett jogszabályi változások nyomán módosításra szorulnak, amelyet a törvény 25-27. §-ai végeznek el.

A Vt. 71. §-ának (3) bekezdésében és 76. §-ának (4) bekezdésében a hivatkozás kiigazítása, valamint 76/N. §-ának (1) bekezdésében a „nemzetközi lajstromból” szövegrész „nemzetközi lajstromozásból” szövegre cserélése értelemszerű korrekciós módosítások.

A Vt. 76/P. §-át érintő változások (ld. a 28. §-ban) a nemzetközi védjegybejelentések részleges terjedelmű ideiglenes elutasításának esetkörére tekintettel pontosítják az (5) bekezdést - figyelemmel arra, hogy az oltalom részben történő elismerése nem minden esetben az ideiglenes elutasítás részbeni visszavonásával egyenértékű, hiszen ha az ideiglenes elutasítás eleve csupán részleges terjedelmű volt, a feltétlen kizáró ok alapján kiadott felhívásra való bejelentői reakció hiánya az ideiglenes elutasítás által le nem fedett áruosztályok tekintetében nem akadályozza az oltalom elismerését.

A Vt. 116/A. § (9) bekezdésének harmadik mondatában a „határozat meghozatala” szövegrésznek a „határozat jogerőre emelkedésének” szövegre cserélését az indokolja, hogy a földrajzi árujelzők közösségi lajstromozására irányuló eljárás nemzeti szakaszában a földrajzi árujelző lajstromozására irányuló kérelemnek helyt adó határozat ellen jogorvoslatra (bírósági felülvizsgálat kezdeményezésére) van lehetőség, amelynek elbírálása közigazgatási perben történik. Bár a kérelemnek helyt adó határozat megtámadására a gyakorlatban eddig nem adódott példa (és ennek előfordulása a jövőben sem valószínűsíthető), annak érdekében, hogy a földrajzi árujelző uniós bejegyzésére vonatkozó eljárás uniós szakasza és a nemzeti eljárás lezárását jelentő határozat bírósági felülvizsgálata ne folyhasson párhuzamosan, célszerűbb a szabályozás módosítása oly módon, hogy a kérelemnek helyt adó határozat Európai Bizottsághoz történő továbbítására csak a határozat elleni jogorvoslatra nyitva álló harminc napos határidő elteltét (illetve a közigazgatási per jogerős befejezését) követően kerülhessen sor.

A 29. §-hoz

A módosítás összhangba hozza az Szjt. 26. §-a (3) bekezdését a műholdas műsorsugárzásra és a vezetékes továbbközvetítésre alkalmazandó egyes szerzői és szomszédos jogi szabályok összehangolásáról szóló 93/83/EGK (1993. szeptember 27.) tanácsi irányelv 1. cikke (2) bekezdésének c) pontjával. Nem szükséges, hogy a műsort hordozó jeleket a nyilvánossághoz közvetítő szervezet tegye közvetlenül foghatóvá a nyilvánosság körében.

A 30-31. §-hoz

Az információs társadalomban a szerzői és szomszédos jogok egyes vonatkozásainak összehangolásáról szóló, az Európai Parlament és a Tanács 2001/29/EK (2001. május 22.) irányelve 5. cikke (3) bekezdése j) pontjának értelmében a tagállamok az irányelv 2. és 3. cikkében szabályozott jogok vonatkozásában kivételeket, illetve korlátozásokat állapíthatnak meg a következő esetben: „művészi alkotások nyilvános kiállításának vagy árusításának reklámozása céljából történő felhasználás, az esemény népszerűsítése által indokolt terjedelemben, az egyéb kereskedelmi célú felhasználás kizárásával”. Az irányelvi felhatalmazáshoz igazodva a módosítás a műalkotások kiállítás vagy kereskedelmi forgalomban való értékesítés céljából történő, a népszerűsítés által indokolt mértékű többszörözését, terjesztését - meghatározott feltételek mellett - szabad felhasználássá minősíti. Ehhez kapcsolódóan az Szjt. 40. §-a a szabad felhasználás keretében többszörözött műalkotások terjesztését a szerző kizárólagos engedélyezési joga alóli kivételként határozza meg.

A 32. §-hoz

Az új rendelkezés törvényi szinten is kiterjeszti az árva művek felhasználását lehetővé tevő engedélyezési rendszert az előadóművészi teljesítményekre is. A módosítás természetesen - változatlanul - nem érinti azon felhasználások jogosítását, amelyek közös jogkezelésbe tartoznak. A módosítás következtében az árva mű egyes felhasználásainak engedélyezésére vonatkozó részletes szabályokról szóló 100/2009. (V. 8.) Korm. rendelet 1. §-a (2) bekezdésének hatályon kívül helyezése válik indokolttá.

A 33. §-hoz

A törvény biztosítja az SZTNH részére az iparjogvédelmi eljárásokból ismert nyilatkozattétel lehetőségét az elvi jelentőségű jogkérdések esetében.

A 34. §-hoz

Az eredeti műalkotás szerzőjét megillető követő jogról szóló 2001/84/EK európai parlamenti és tanácsi irányelv (2001. szeptember 27.) 4. cikkének (1) bekezdése szerint az eredeti műalkotás 50 000 euró alatti eladási ára esetén főszabály szerint 4% a követő jogi díj mértéke. Ettől eltérően, az irányelv hivatkozott cikkének (2) bekezdése lehetőséget ad a tagállamok részére, hogy 50 000 euró alatti eladási ár esetén magasabb, 5%-os díjmértéket alkalmazzanak. Magyarország élt ezzel a lehetőséggel, azonban a piaci igények arra engednek következtetni, hogy a magasabb összegű díj fenntartása nem indokolt.

A 35. §-hoz

A törvény pontosabbá és teljessé teszi a közös jogkezelési tevékenység fogalmának törvényi meghatározását. A módosítás indokául az az évek alatt kialakult sajátos struktúra szolgál, amelynek eredményeként a közös jogkezelő szervezetek egy részének tevékenységét funkcionális kiüresedés jellemzi.

A jelenlegi rendszer nem homogén alapokon nyugszik, azaz az egyes jogosulti köröket képviselő szervezetek infrastrukturális fejlettségi szintje eltérő. Emiatt kétséges, hogy az egyes műtípusok jogosultjainak jogait egységes hatékonysággal és szakértelemmel képviselik-e. Az Európai Parlament (2005/737/EC) 2007. március 13-i állásfoglalásának - amelyet a Bizottság 2005. október 18-i, a jogszerű online zeneszolgáltatás érdekében a szerzői és szomszédos jogok közös, határokon átnyúló kezeléséről szóló ajánlásáról adott ki (a továbbiakban: Állásfoglalás) - az R. pontjában található „a jogosultak különböző kategóriáinak tisztességes és kiegyensúlyozott képviseletének” biztosítására vonatkozó követelmény, amely a hazai rendszerben nem tudott kielégítő mértékben érvényre jutni.

A Bizottságnak a jogszerű online zeneszolgáltatás érdekében a szerzői és szomszédos jogok közös, határokon átnyúló kezeléséről szóló ajánlása (2005. május 18.) (a továbbiakban: Ajánlás) a következőképpen határozza meg a közös jogkezelési tevékenységet [1. cikkének e) pontjában]: „[...] engedélyek megadása kereskedelmi felhasználók számára, a jogok ellenőrzése és felügyelete, a szerzői és szomszédos jogok végrehajtása, a jogdíjak beszedése és a jogdíjak elosztása a jogosultak között.”

A törvény szerinti definíció egyrészt - akárcsak az Szjt. hatályos 85. §-ának (1) bekezdése - utal a közös jogkezelő szervezetek tevékenységi körébe tartozó jogok jellegére, vagyis arra, hogy az ilyen jogok a felhasználás jellege, illetve körülményei miatt egyedileg nem gyakorolhatók; másrészt - szintén az Szjt. jelenlegi 85. §-ának (1) bekezdéséhez hasonlóan - kitér arra, hogy a közös jogkezelés alapulhat törvényen vagy a jogosultak elhatározásán; végül felsorolja mindazokat a tevékenységi elemeket, amelyek együttesen alkotják a közös jogkezelő szervezetek funkcióit. Ezek közé tartoznak: a felhasználás engedélyezése vagy a díjigény érvényesítése, a jogdíjak és a felhasználás egyéb feltételeinek megállapításában való részvétel, a művek és a kapcsolódó jogi teljesítmények felhasználásának figyelemmel kísérése, a jogdíjak beszedése és felosztása vagy felosztás céljára másik közös jogkezelő szervezetnek történő átadása, valamint a szerzői jog vagy a kapcsolódó jog megsértésével szembeni fellépés. A törvény a közös jogkezelési tevékenység egyes elemeit felsorolva teszi tehát egyértelművé a közös jogkezelő szervezetek feladatait.

A módosítással - az Szjt. 85. §-ának és a 89. §-a (1) bekezdésének együttes olvasatából következően - egyértelművé válik, hogy a közös jogkezelő szervezetnek legalább kétfajta tevékenységet kell közvetlenül ellátnia: egyrészt a jogdíjak és a felhasználás egyéb feltételeinek megállapítását (vagy az abban való részvételt), másrészt a jogdíjak felosztását (vagy - ehelyett - a jogdíjak beszedését és felosztás céljára más közös jogkezelő szervezetnek történő átadását).

A közös jogkezelő szervezetek egyesületi formája nem igényel módosítást; indokolt megerősíteni az Szjt. eredeti koncepcióját, azaz megmaradni egy olyan magánjogi forma előírásánál, amely lehetővé teszi a szerzői és kapcsolódó jogok kollektív gyakorlását. Az egyesület sajátosságai közé tartozik, hogy azt az érintett jogosultak önkéntesen hozzák létre, valamint, hogy tagsággal és önkormányzattal rendelkezik, továbbá a tevékenységét nonprofit jelleggel folytatja.

Az Szjt. jelenlegi 86. §-ának (2) bekezdésében szabályozott törvényi monopólium fenntartása ma már nem indokolt. E törvényi monopólium bevezetését korábban a zökkenőmentes és gördülékeny átmenet biztosítása indokolta, mégpedig az állami szervként működő Szerzői Jogvédő Hivatal helyett a jogosultak önszerveződésén alapuló rendszer kialakulásának érdekében. A jogosultak önszerveződésén alapuló közös jogkezelésre való átállás idején ugyanis még fennállt annak veszélye, hogy túlságosan tagolt, szétaprózódó szervezetrendszer jön létre, ami mind a jogosultak, mind a felhasználók számára kiszámíthatatlan és áttekinthetetlen viszonyokat eredményezett volna. Ma már ez az átmeneti időszak befejezettnek tekinthető, hiszen kialakult a közös jogkezelés stabil szervezeti háttere, ennélfogva a monopólium fenntartása nem indokolt.

A monopólium eltörlésének további indoka, hogy a kérdéses rendelkezés az Európai Unió működéséről szóló szerződés (a továbbiakban: EUMSZ) 49. cikkét (korábbi 43. cikk) és 56. cikkét (korábbi 49. cikk) sértheti, azáltal, hogy a letelepedés és a szolgáltatásnyújtás szabadságát korlátozza. Ismert tény, hogy erre tekintettel e privilegizált státusz felülvizsgálatának igénye már a Bizottság által Magyarország ellen 2007-ben indított kötelezettségszegési eljárás kapcsán is felmerült, és hogy ennek az eljárásnak a lezárására mindmáig nem került sor.

A jelenleg érvényes de jure monopólium nem teszi lehetővé az érintett jogosult számára a közös jogkezelő szervezetek közötti választást. Bár a hatályos Szjt. bizonyos esetekben biztosítja a kilépés lehetőségét, a kilépő jogosult nem tud egy másik, „azonos területen” működő közös jogkezelő szervezethez csatlakozni; mivel jelenleg ilyen - párhuzamosan működő, „versengő” - közös jogkezelő szervezet nem kerülhet be a nyilvántartásba. A korábban hivatkozott Állásfoglalás 3. pontja ugyanakkor előírja, hogy „a jogosultaknak lehetőségük van közös jogkezelőt választani, meghatározni a megbízás tárgyát képező online jogokat és azok területi hatályát, valamint jogukban áll visszavonni a jogokat a közös jogkezelőtől vagy azokat másik jogkezelőre bízni [...]”

Európában ugyan van példa a közös jogkezelő szervezetek de jure monopóliumát előíró szabályozásra, a tagállamok többségében nem ez a jellemző, sőt, az angolszász közös jogkezelő szervezetek ténylegesen versenyző vállalkozások formájában végeznek jogkezelést.

Mindezekre figyelemmel elérkezett az idő a törvényi monopólium feloldására és a verseny lehetőségének megteremtésére. E módosítás célja, hogy az a közös jogkezelő szervezetek által nyújtott szolgáltatások minőségének javulásához vezessen (ld. az Állásfoglalás 6. pontjának utolsó bekezdését), továbbá, hogy a közös jogkezelő szervezetek működése hatékonyabbá és transzparensebbé váljon.

A Szjt. törvény szerinti 87. §-ában és 92. §-ának (4) és (5) bekezdéseiben foglalt rendelkezések teremtik meg annak lehetőségét, hogy ugyanazon jogosulti csoport ugyanazon jogosultsága tekintetében több közös jogkezelést végző szervezetet is nyilvántartásba lehessen venni. Ez nem jelenti azt, hogy egy jogosult ugyanazon joga tekintetében több szervezet is eljárhatna, mivel ez a joggyakorlás és az engedélyszerzés ellehetetlenüléséhez vezetne. A módosítás szerint ugyanis az ugyanazon jogosulti csoport ugyanazon joga tekintetében bejegyzett több szervezet repertoárja, illetve a képviselt jogosultak köre egymással nem kerülhet átfedésbe.

Az Szjt. új 87. §-ának (1) bekezdése továbbra is lehetővé teszi, hogy a közös jogkezelést végző szervezet az egész világrepertoár tekintetében képviselje a jogosultakat (beleértve azokat a jogosultakat is, akik nem állnak magánjogi jogviszonyban az adott közös jogkezelő szervezettel), és engedélyt adhasson a felhasználásra vagy azzal összefüggésben díjigényt érvényesítsen.

A felhasználók részéről jogos igényként merül fel, hogy akkor is a teljes világrepertoárra vonatkozóan szerezhessenek engedélyt, ha Magyarország területén több letelepedett közös jogkezelést végző szervezet működik. Tekintettel azonban arra, hogy a jogkezelés ellehetetlenüléséhez és kaotikus viszonyokhoz, továbbá a felhasználók oldalán a költségek jelentős megnövekedéséhez vezetne, ha a 87. § (1) bekezdésében foglalt rendelkezés minden letelepedett közös jogkezelést végző szervezetre alkalmazni kellene (vagyis mindegyik letelepedett közös jogkezelést végző szervezet jogosult lenne az egyikük által sem képviselt jogosultak tekintetében az engedélyezésre, illetve díjigény-érvényesítésre), továbbra is szükséges annak biztosítása, hogy a nem képviselt jogosultak jogainak gyakorlását egyetlen szervezet végezze, azaz csak egyetlen szervezet láthasson el ún. kiterjesztett hatályú közös jogkezelést. Ennek megfelelően, amennyiben ugyanazon jogosulti csoport ugyanolyan vagyoni jogának kezelésére több közös jogkezelő szervezetet vettek nyilvántartásba, e jogkezelő szervezetek megállapodása az irányadó arra vonatkozóan, hogy melyikük ad a felhasználónak engedélyt a felhasználásra, illetve érvényesít díjigényt azoknak a jogosultaknak a jogaival kapcsolatban, akiket egyikük sem képvisel [Szjt. új 92. §/E. § (3) bek.].

A kiterjesztettséget csak azon jogosultak tekintetében kell korlátozni (vagyis azok nevében nem adhat engedélyt a közös jogkezelést végző szervezet), akik a 87. § (3) bekezdése szerint tiltakoztak a műveik vagy kapcsolódó jogi teljesítményeik felhasználásának közös jogkezelés körében történő engedélyezése ellen.

Az Szjt. törvény szerinti 87. §-ának (2) bekezdése az érintett közös jogkezelő szervezetek közötti megegyezést támogatja e kérdésben: a közös jogkezelést végző szervezetek már a nyilvántartásba vétel előtt megállapodhatnak arról, hogy melyikük ad a felhasználónak engedélyt a felhasználásra vagy érvényesít díjigényt azon jogosultak tekintetében, akiket egyik közös jogkezelő szervezet sem képvisel. Emellett a törvény szerint a közös jogkezelő szervezetek a megállapodást a bejegyzést követően is megköthetik. A megállapodás hatálybalépéséhez mindkét esetben az SZTNH jóváhagyása szükséges. A hatósági jóváhagyás alkalmat ad a megállapodás tartalmi ellenőrzésére, főleg abból a szempontból, hogy az kielégíti-e a jogbiztonsági követelményeket, azaz a felhasználók és a jogosultak számára világos és kiszámítható helyzetet teremt-e.

Ugyanezt a szabályt tartalmazza a törvény arra az esetre, amikor ugyanazon jogosulti csoport engedélyezési jog nélkül fennálló ugyanolyan díjigényének érvényesítésére több közös jogkezelő szervezetet vettek nyilvántartásba. Ez esetben a közös jogkezelő szervezeteknek a díjszabás megállapításáról és a díjak beszedéséről meg kell állapodniuk. Abban az esetben, ha a közös jogkezelő szervezetek nem állapodnak meg, az SZTNH az Szjt. 87. §-ának (2) bekezdésének megfelelően kijelöli a díjak megállapítására és beszedésére jogosult közös jogkezelő szervezetet.

A megállapodás tartalmáról a 92/E. § (3)-(4) bekezdéseiben meghatározott módon kell tájékoztatást adni.

Ha a közös jogkezelő szervezetek nem állapodnak meg addig, amíg az az időszak, amelyre az előző díjszabást megállapították, le nem jár, az SZTNH azt a közös jogkezelő szervezetet jelöli ki - az egyikük által sem képviselt jogosultakat illetően - kiterjesztett hatályú közös jogkezelést végző szervezetnek, amelyik a bejegyzés feltételeit összességében a leghatékonyabban tudja megvalósítani. E kijelölést az SZTNH a Hivatalos Értesítőben közzéteszi, és - szükség esetén - hivatalból megfelelően módosítja a nyilvántartásban a többi érintett közös jogkezelő szervezetre vonatkozó adatokat.

Az Szjt. új 92. §-ának (4) és (5) bekezdései a nyilvántartást vezető hatóság, vagyis az SZTNH döntésének mérlegelési szempontjait határozzák meg. Az új szabályozási rend alapvető rendelkezése a többes nyilvántartásba vétel legfontosabb szűrési szempontját határozza meg: a közös jogkezelő szervezetek abban az esetben vehetők nyilvántartásba a kötelező vagy egyébként kiterjesztett hatályú közös jogkezelés körében, ha - az Szjt. új 91-92. §-aiban foglalt általános feltételeken túl - a többes nyilvántartásba vétel a jogosultak, a felhasználók, illetve a díjfizetésre kötelezettek oldalán nem veszélyezteti a közös jogkezelés működőképességét és hatékonyságát.

Ha a többes közös jogkezelés veszélyeztetheti a működőképességet, illetve a hatékonyságot, az Szjt. új 92. §-ának (5) bekezdése alapján a nyilvántartásba csak egyetlen közös jogkezelő szervezet vehető fel. Ha az adott területen még nem működik egyetlen közös jogkezelést végző szervezet sem, akkor a több kérelmező közül azt kell bejegyezni, amelyik a bejegyzés általános feltételeit összességében jobban teljesíti, ha pedig már van bejegyzett szervezet az érintett területen, de az újabb jelentkező az alapfeltételeket jobban teljesíti, ez utóbbi kerül bejegyzésre, és a régit törölni kell. Ennek indoka, hogy egy (várhatóan) hatékonyabban működő szervezet nyilvántartásba vételét nem akadályozhatja meg az a tény, hogy van már egy korábban bejegyzett szervezet.

Az Szjt. 89. §-ának (3) bekezdését érintő módosítás a közös jogkezelési tevékenység átláthatóságának biztosítását célozza. Az új rendelkezés előírja a felosztási szabályzat, a szervezeti és működési szabályzat, a tagsági szabályzat, a Hivatalos Értesítőben megjelentetett díjszabás és az éves beszámoló közzétételét a közös jogkezelő saját honlapján. E rendelkezéshez kapcsolódóan az Szjt. 90. §-ának (5) bekezdése értelmében az SZTNH is hozzáférést biztosít ezen iratokhoz.

Az Szjt. új 89. §-ának (5) bekezdése rögzíti az indokolt kezelési költséggel csökkentett, felosztandó jogdíjbevétel felhasználásának korlátait, míg az Szjt. 89. §-ának (6) bekezdése szerint a kezelési költség akkor tekinthető indokoltnak, ha az szükséges a közös jogkezelési tevékenység ellátásához, hasznos a jogosultak számára, és ha a rendes és okszerű gazdálkodás során merült fel. Az Szjt. 89. §-ának (7) bekezdése alapján csak a felosztás indokolt kezelési költsége vonható le a felosztás céljára átadott jogdíjbevételből, annak érdekében, hogy a továbbosztott jogdíj esetén a jogdíj indokolatlanul ismételten ne csökkenjen.

Az Szjt. új 89. §-ának (8)-(11) bekezdései meghatározzák a közös jogkezelő szervezet azon bevételeit, amelyek tekintetében a szervezet dönthet úgy, hogy azokat - a közöttük való felosztás nélkül - a jogosultak érdekében használja fel (pl. szociális vagy kulturális célra). Az Szjt. 89. §-ának (9) bekezdésében foglaltak szerint, ha a jogosult kiléte vagy tartózkodási helye ismeretlen, a jogosultat megillető jogdíj csak akkor minősül fel nem oszthatónak, ha a közös jogkezelő szervezet megtette a tőle elvárható intézkedéseket a jogosult felkutatása érdekében, az nem vezetett eredményre és a díjösszeget elkülönített számlára helyezte, valamint az ettől számított öt év anélkül telt el, hogy a jogosult személye és tartózkodási helye ismertté vált volna.

Az Szjt. 89. §-ának (10) bekezdése korlátozott mértékben megengedi a felosztható jogdíjak felhasználását a jogosultak valamilyen közös érdekében.

Az Szjt. 89. §-ának (11) bekezdése meghatározza egyes bevételnemenként azt a legmagasabb arányt, ameddig a közös jogkezelő szervezet dönthet úgy, hogy a bevétel e részét nem osztja fel, hanem felhasználja a jogosultak valamely közös érdekének a szolgálatában. E bekezdés előírja, hogy erről csak a legfőbb szerv dönthet, valamint részletezi az erre vonatkozó eseti döntés jóváhagyásának eljárásrendjét.

A közös jogkezelő szervezetek gazdálkodására vonatkozóan - beszámolóik és ellenőrzésük egységesítése, egyszerűsítése és a jogkezelési tevékenység átláthatóbbá tétele érdekében - az Szjt. új 89. §-ának (13) bekezdése a számviteli törvény szerinti éves - nem egyszerűsített - beszámoló készítési, valamint kettős könyvvitel vezetésére vonatkozó kötelezettséget ír elő. A beszámoló eredmény-kimutatásának továbbtagolására vonatkozó rendelkezés alapján a közös jogkezelő szervezet feltünteti a felosztott és fel nem osztható jogdíjak összegét műtípusonként és vagyoni jogonként; a levont kezelési költség összegét műtípusonként, vagyoni jogonként és jogcímenként; a más közös jogkezelő szervezetnek felosztás céljára átadott jogdíjak összegét műtípusonként, vagyoni jogonként és közös jogkezelő szervezetenként; a bevételeinek a jogosultak érdekében történő felhasználását, megjelölve a támogatás nyújtásának időpontját, jogcímét, jogosultját, mértékét és egyéb lényeges feltételeit; a tagdíjbevételeit; a kapott támogatásait. Ezek az előírások a közös jogkezelő szervezet törvényben előírt gazdálkodási feltételeinek és felügyeleti díjfizetési kötelezettségének teljesítését és ellenőrzését szolgálják.

Az Szjt. 90. §-ának (2) bekezdése a közös jogkezelési tevékenység átláthatósága érdekében bővíti a nyilvántartási adatok körét. Az Szjt. 90. §-ának (3)-(5) bekezdései biztosítják a közhiteles nyilvántartás lehető legszélesebb körű nyilvánosságát.

Az Szjt. 92. §-a (1) bekezdésének c) pontja a nyilvántartásba vétel feltételeit szigorítja azáltal, hogy a jogkezelési tevékenységben érdekelt belföldi jogosultakra vonatkozó reprezentativitást is megköveteli. Az Szjt. 92. §-a (1) bekezdése f) pontjának fc) és fd) alpontja kiegészíti a kötelező alapszabályi rendelkezések körét. Ezen új szabályok értelmében a közös jogkezelő szervezet legfőbb szerve a jogosultak taggyűlése, vagy az ilyen tagok által közvetlenül választott testület, valamint a legfőbb szerv kizárólagos, nem átruházható hatáskörébe kell tartoznia a támogatási politikát is tartalmazó felosztási szabályzat, a szervezeti és működési szabályzat elfogadásának, az éves költségvetés megállapításának, valamint a számviteli beszámoló elfogadásának.

A törvény a nyilvántartással kapcsolatos eljárások egyes alapvető, általános szabályait a rendeleti szintről törvényi szintre emeli. Az Szjt. 92/A. §-ának (2) bekezdése meghatározza, hogy a Ket.-ben foglalt általános szabályokhoz képest az Szjt. egyéb alkalmazandó különös szabályai mellett mely rendelkezések alkalmazása kizárt a nyilvántartással kapcsolatos eljárásokban.

Az Szjt. 92/B. §-a a nyilvántartással kapcsolatos eljárásokban az elektronikus ügyintézést az Szt.-ben található rendelkezésekhez hasonló szabályokkal vezeti be.

Az Szjt. - törvény által megállapított - 92/C. §-a igazgatási szolgáltatási díjfizetési kötelezettségről rendelkezik a nyilvántartásba történő felvétel és a bejegyzés módosítása iránti kérelem kapcsán.

Az Szjt. 92/D. §-a értelmében a közös jogkezelő szervezetek nyilvántartásával kapcsolatos ügyekben hozott határozat és egyes végzések bírósági felülvizsgálata a nemperes eljárás szabályai szerint történik. A törvény biztosítja az SZTNH részére az iparjogvédelmi eljárásokból ismert nyilatkozattétel lehetőségét az elvi jelentőségű jogkérdések esetében.

Az Szjt. 92/E. §-ának (2) bekezdése részletezi a nyilvántartásba történő felvétel iránti kérelem mellékleteit.

Az Szjt. 92/E. §-ának (4) bekezdése alapján a közös jogkezelő szervezetekről és a nyilvántartott jogkezelési tevékenységükről az SZTNH szükség szerint, de legalább évente közleményt jelentet meg a Hivatalos Értesítőben.

A közös jogkezelő szervezetek nyilvántartásából történő törlést érintő új, az Szjt. 92/F. §-a (2) bekezdésében foglalt rendelkezés szerint az SZTNH a közös jogkezelő szervezetek nyilvántartásából a közös jogkezelő szervezetet hivatalból törli, ha a bíróság az egyesület által ellátott tevékenységek közül a közös jogkezelést törli a civil szervezetek közhiteles nyilvántartásából, függetlenül attól, hogy a közös jogkezelés kötelező vagy a jogosultak elhatározásán alapul.

A törvény az Szjt. új 92/H-92/J. §-aiban a közös jogkezelő egyesületek által alkalmazott díjszabások véleményezésének és miniszteri jóváhagyásának eljárását szabályozza. E tekintetben a törvény számos módosítást tartalmaz. Az Szjt. új 92/H. §-ának (1) bekezdése alapján - a hatályos rendelkezésektől eltérően - a díjszabást évente kell benyújtani. Ennek határideje a módosítás szerint minden év szeptember 1-je. Az új szabályozás megállapítja a tervezett alkalmazás kezdő időpontját is: ez a következő év első napja. A módosítás alapján a továbbiakban nem lesz lehetőség arra, hogy a közös jogkezelő egyesület az előző időszakra megállapított és jóváhagyott díjszabásban meghatározott díjat a következő évben - külön jóváhagyási eljárás nélkül vagy a jóváhagyás hiányában - a Központi Statisztikai Hivatal által az adott időszakra megállapított fogyasztói árindexszel növelt mértékben alkalmazza tovább. E lehetőség megszűnése a határidő betartására és a felhasználókkal való érdemi párbeszédre ösztönzi a közös jogkezelő egyesületeket. Így tehát ha a jogkezelő szervezet szükségesnek tartja az emelést, díjszabását külön indokolással és iratokkal ellátva az előírt határidőben köteles a jóváhagyás érdekében előterjeszteni. Mivel az egyes közös jogkezelő egyesületek díjszabásai és az azokhoz fűzött indokolások több ponton is kapcsolódhatnak egymáshoz, a díjszabások azonos időben történő összehasonlíthatósága előnyökkel jár mind az SZTNH, mind az igazságügyért felelős miniszter, mind a felhasználók oldalán. A díjszabás előterjesztésére meghatározott határidő és a kiszámítható menetrend a felhasználók és a jogosultak jelenleginél jobb tájékozódását biztosítja.

Az Szjt. új 92/H. §-ának (2) bekezdése előírja, hogy a díjszabás megállapítása során és a díjszabás jóváhagyására irányuló eljárásban figyelembe kell venni a díjazásról és a felhasználás egyéb feltételeiről az egyeztető testület eljárásában a felek között létrejött megállapodást.

További változás, hogy az Szjt. törvény szerinti 92/H. §-ának (5) bekezdése értelmében az SZTNH a díjszabásról a jelentős felhasználóktól, a felhasználók érdekképviseleti szervezeteitől, valamint az érintett miniszterektől egy időben kér véleményt. Ez egyszerűsíti és gyorsítja az eljárást.

A törvény szélesebb körben teszi lehetővé a jelentős felhasználók és a felhasználói érdekképviseleti szervezetek bevonását a díjszabástervezetek véleményezésébe. Az Szjt. új 92/H. §-ának (7)-(8) bekezdései a jelentős felhasználók tekintetében 10%-ról 5%-ra, míg a felhasználói érdek-képviseleti szervezetek esetében 25%-ról 10%-ra csökkentik a véleményezésre való jogosultság küszöbének mértékét.

Az Szjt. 92/I. §-ának (2) bekezdése az elektronikus kapcsolattartásra vonatkozó szabályoknak a díjszabás jóváhagyására irányuló eljárás során történő alkalmazását írja elő. Ennek megfelelően a törvény rögzíti, hogy a miniszterek, az SZTNH és az eljárás többi résztvevője elektronikus úton kötelesek kapcsolatot tartani egymással a díjszabás jóváhagyására irányuló eljárásban.

A hatályos szabályozás szerint az igazságügyért felelős miniszter díjszabás-jóváhagyásról szóló határozatának felülvizsgálata, valamint a díjszabásnak a szerződési feltételek tisztességtelensége miatti megtámadása esetén a bíróság számára kötelező, hogy a jogkezelő szervezet kérelmére a kérelmezőt (aki díjfizetésre lenne kötelezett) biztosítékadásra kötelezze. Indokolt e körben a bírói mérlegelés, valamint - az eset összes körülményére figyelemmel - a biztosíték-leszállítás lehetővé tétele az Szjt. új 92/J. §-ának (2)-(3) bekezdései révén.

Az Szjt. 92/K. §-ának (1) bekezdése szerint az SZTNH évente, illetve szükség esetén ellenőrzi, hogy a nyilvántartásba vétel feltételei a közös jogkezelő egyesületnél folyamatosan megvalósulnak-e. A nyilvántartásba vétel feltételeként meghatározott szándéknyilatkozatokat a valóságban tagfelvétel és kölcsönös képviseleti szerződések megkötése követheti, a nyilvántartásba vételt követő egy év elteltével azonban elvárható, hogy a közös jogkezelő szervezet rendelkezzen a reprezentativitást alátámasztó tagsággal és képviseleti szerződésekkel. Erre tekintettel a nyilvántartásba vételt követő egy év elteltével indult felügyeleti eljárásokban a szándéknyilatkozatokat figyelmen kívül kell hagyni a reprezentativitás megállapításánál.

Az Szjt. 92/K. §-ának (4) bekezdése az SZTNH felügyeleti tevékenységének hatékonyságát szolgálja azáltal, hogy az SZTNH előzetesen értesül a legfőbb szerv összehívásáról és képviselője az ülésen - a felügyelet ellátásával összefüggő napirendi pontok megtárgyalása erejéig - részt vehet. A jogosultakat érintő legfontosabb döntések (pl. szabályzatok elfogadása és módosítása, kezelési költségek mértékének meghatározása, a maradvány felosztása, illetve a hiány elosztása a jogosultak között) e fórumokon születnek meg.

Az Szjt. 92/K. §-ának (5) bekezdésében foglalt rendelkezés a felügyelet ellátásának eljárási eszközei közé sorolja a nyilatkozattételre való felhívást és a szakértő bevonását. A Ket. szerint [88. § (4), 56. § (2)] a helyszíni ellenőrzést a hatóság által kirendelt szakértő is végezheti, mindazonáltal a felügyeleti eljárás valamennyi szakaszában indokolt a szakértői közreműködés lehetőségének biztosítása.

Az Szjt. 92/K. §-ának (6) bekezdése - a fokozatosságra épülő felügyeleti intézkedések körében - az Szjt. 92/L. §-ával bevezetett felügyeleti bírság alkalmazásának helyét és módját határozza meg.

Az Szjt. új 92/L. §-a bevezeti a felügyeleti bírságot. Indokolt rendelkezni a felügyeleti ellenőrzés eredményeként alkalmazható diszkrecionális szankcióról, amelyet az SZTNH az írásbeli figyelmeztetésben foglaltak elmulasztásakor szabhat ki. A felügyeleti bírság összegét az SZTNH mérlegeléssel, az eset összes körülményére - különösen a jogsértő magatartás súlyára, ismétlődésére, a jogsértő állapot fennállásának időtartamára, valamint a hatékonyság követelményére és az arányosság elvére - figyelemmel határozza meg. A felügyeleti bírság mértéke nem haladhatja meg a tárgyévet megelőző évre számított felügyeleti díj összegének ötszörösét. A bírság és a késedelmi pótlék behajtására az adózás rendjéről szóló törvény rendelkezései az irányadók.

Az Szjt. 92/M. §-a a felügyeleti díj mértékének alapjául a közös jogkezelő egyesület előző évi nettó bevételét rendeli, egyértelművé téve, hogy a tárgyévi összes bevétel után kell a felügyeleti díjat megfizetni.

Az Szjt.-nek a törvény által megállapított 92/O. §-ában előírt elektronikus kapcsolattartás az Szt.-ben található rendelkezésekhez hasonló szabályokat ír elő.

Az Szjt. új 92/P. §-a értelmében a közös jogkezelő egyesületek felügyeletével kapcsolatos ügyekben hozott határozat és egyes végzések bírósági felülvizsgálata a nemperes eljárás szabályai szerint történik.

A 36-37. §-hoz

A törvény módosítja az Szjt.-nek az ún. fizető köztulajdonra vonatkozó egyes - a fizetendő járulék mértékét, valamint a nyilvánosságnak a közös jogkezelő egyesület által történő tájékoztatását érintő - rendelkezéseit.

A módosítás az Szjt. 100. §-ának (2) bekezdésében szabályozott járulék mértékét szállítja le 5%-ról 4%-ra. A módosítás indoka, hogy e járulék mértéke is igazodjon a követő jog alapján a szerzőt megillető, sávosan megállapított és a törvény értelmében 4%-ra csökkentett díj maximális mértékéhez [Szjt. 70. §-a (4) bekezdésének a) pontja].

A törvény módosítja továbbá az Szjt. 100. §-ának (5) bekezdését, akként, hogy a közös jogkezelő egyesület a tárgyévet követő év első negyedévéig köteles megküldeni az SZTNH részére a nyilvánosság tájékoztatását szolgáló közleményét a járulék összegéről és felhasználásáról, míg a hatályos szabályozás csupán annyit tartalmaz, hogy a közös jogkezelő egyesület évente tájékoztatja a nyilvánosságot az SZTNH hivatalos lapja útján.

A 38-39. §-hoz

A törvény által módosított Szjt. rendelkezések (102. és 104. §) eredményeként várhatóan az eddiginél több ügyben fognak a kérelmezők az egyeztető testülethez fordulni. Az ilyen eljárások kezdeményezésének tényéről a testület tájékoztatja az igazságügyért felelős minisztert, a kultúráért felelős minisztert és az SZTNH-t.

A 40. §-hoz

A törvény 40. §-a átmeneti rendelkezéseket határoz meg az Szjt. - törvény által megállapított - 92. §-ának (1) bekezdésében foglalt, a közös jogkezelő szervezetek nyilvántartásába történő felvételhez meghatározott feltételek teljesítésének igazolására.

A 41. §-hoz

A törvény kiegészíti és módosítja az Szjt. felhatalmazó rendelkezéseit.

A 42. §-hoz

Szövegcserés módosítások.

A 43. §-hoz

A törvény 43. §-ának (1) bekezdése lehetővé teszi az egyesszakértői eljárás bevezetését, ami szükségessé teszi a Szerzői Jogi Szakértő Testület szervezetéről és működéséről szóló 156/1999.(XI.3.) Korm. rendelet módosítását is.

A törvény 43. §-ának (2) és (3) bekezdései az Szjt. módosítása miatt szükségessé vált technikai jellegű változtatásokat tartalmazzák.

A 45. és 49. §-hoz

Az Fmtv. új 29/A. §-a „áramvonalasítja” és egyértelművé teszi az Fmtv. és a Polgári Törvénykönyv viszonyát. Az Fmtv. új 29/A. §-a tartalmi változást nem jelent az Fmtv.-ben, mindössze egy csokorba gyűjti azokat a formatervezési mintaoltalommal kapcsolatos jogviszonyokat, melyek vonatkozásában a Polgári Törvénykönyv rendelkezéseinek alkalmazása szükséges tisztázva, hogy a kódex milyen esetekben szolgál háttérjogszabályként. A Polgári Törvénykönyvre vonatkozó kifejezett utalás eddig csak az Fmtv.-nek a minta szerzőjének személyhez fűződő jogaival kapcsolatos 12. §-a (6) bekezdésében volt megtalálható. E rendelkezés az Fmtv. 29/A. §-ának hatályba lépésével hatályát veszti.

A 46. §-hoz

A módosítás a megsemmisítési eljárás megindítására „okot nem adó” jogosult esetében, a gyakorlatban jelenleg esetenként jelentkező méltánytalanságok kiküszöbölése érdekében - a Polgári perrendtartásról szóló 1952. évi III. törvény 80. § (1) bekezdésével analóg - speciális költségviselési szabályt vezet be: ha a jogosult a mintaoltalomról - több mintára adott oltalom esetén legalább az érintett minták vonatkozásában - az Fmtv. 58. §-ának (1) bekezdése szerinti nyilatkozattételre kitűzött határidő lejárta előtt lemond, az eljárás költségeit a kérelmező viseli. Ez a megoldás a védjegytörlési eljárásban és a szabadalom-megsemmisítési eljárásban már 2011. január 1-je óta érvényesül, a törvény azonban a formatervezési minták megsemmisítésére irányuló eljárásokban is bevezeti ezt a méltányossági szabályt.

A jogosult akkor nem ad okot a megsemmisítési eljárásra, ha mindent megtesz annak elkerülése érdekében, illetve ha nincs is módja arra, hogy a megsemmisítési eljárás megindítása előtt - az oltalomról való lemondással - „visszavonuljon”. Ilyen módon az olyan jogosult, akit a megsemmisítésre okot adó körülmény fennállásáról a kérelmező a megsemmisítési kérelem benyújtását megelőzően nem figyelmeztetett, az oltalomról pedig a megsemmisítési kérelem kapcsán kiadott nyilatkozattételi felhívásban foglalt határidő lejárta előtt - legalább az érintett minták vonatkozásában - lemond (azaz nem bocsátkozik vitába, és a megsemmisítésre okot adó körülmény fennállását elismeri), nem kell, hogy viselje a megsemmisítési kérelmet a vita előzetes rendezésének megkísérlése nélkül benyújtó fél miatt felmerülő költségeket.

Ha azonban a jogosult a kérelmező írásbeli felszólítására egyáltalán nem reagál vagy azzal vitába bocsátkozik, illetve ha a Hivatal által kiadott felhívásra benyújtott nyilatkozatában a megsemmisítési kérelem jogalapját vitatja, az Fmtv. 58. §-ának (1) bekezdése szerinti nyilatkozattételi határidő lejártát követően hiába ismeri el a kérelmező által állítottakat, a költségviselés alól nem mentesülhet.

A 47. §-hoz

Az Fmtv. 58/A. §-a (1) bekezdésének kiegészítése szerint a megsemmisítési eljárást bármelyik fél kérelmére akkor is gyorsítottan kell lefolytatni, ha a keresetlevél benyújtását megelőzően ideiglenes intézkedés iránti kérelmet terjesztettek elő és ezt igazolják. A módosítás arra a gyakorlatra épül, hogy a formatervezési mintaoltalom bitorlása miatt keletkezett jogviták gyakran a keresetlevél benyújtását megelőző ideiglenes intézkedés tárgyában lefolytatott nemperes eljárásban hozott határozatot követően lezárulnak, ellenkező esetben pedig az ügy bitorlási perként folytatódhat. Mind az ideiglenes intézkedés iránti eljárás kezdeményezése, mind a keresetindítás a bíróság előtti jogvita megindulását jelenti, és mind a két esetben érdek fűződik hozzá, hogy a párhuzamosan futó (a bitorlási ügyben előkérdést jelentő) megsemmisítési eljárás a lehető leghamarabb befejeződjön, így az előbbi esetben is indokoltnak tűnik a gyorsított eljárás lehetőségének megteremtése.

A 48. §-hoz

Az Alaptörvénynek megfelelő szövegcserés módosítások.

-----STARTING---POINT---VEGE---

Az 50. §-hoz

A záró rendelkezés a törvény hatálybalépéséről rendelkezik, 2012. január 1-jét határozva meg ennek napjaként. A jogalkotásról szóló 2010. évi CXXX. törvény (a továbbiakban: Jat.) 12. §-ának (1)-(2) bekezdései alapján a módosító rendelkezések és a hatályon kívül helyező rendelkezések a hatálybalépéssel végrehajtottá válnak, a végrehajtottá vált rendelkezések pedig a végrehajtottá válást követő napon hatályukat vesztik.

A Jat. 15. §-ának (1) bekezdése értelmében a jogszabályi rendelkezést - ha jogszabály eltérően nem rendelkezik - a hatálybalépését követően keletkezett tényekre és jogviszonyokra, valamint a hatálybalépését követően megkezdett eljárási cselekményekre kell alkalmazni. Mivel a törvény nem határoz meg eltérést ezektől a szabályoktól, a benne foglalt módosításokra is ezek az átmeneti szabályok az irányadóak.