1994. évi LII. törvény indokolása

a Polgári Perrendtartás kiegészítéséről

-----STARTING---POINT---ALTALANOS--- 

A bírósági eljárásnak a polgári ügyekben két formája van: a peres és a nemperes eljárás. A perben a bíróság a felek jogvitáját dönti el, mégpedig rendszerint az ítéletével. A nemperes eljárásokban a bíróság, illetőleg más szervek (közjegyző, végrehajtó) a jogok védelmét a pertől eltérő módon valósítják meg.

A bírósági végrehajtás a nemperes eljárások közé tartozik. Az 1979.évi 18. törvényerejű rendeletbe foglalt hatályos végrehajtási kódex ennek ellenére a végrehajtási perek részletes szabályait is tartalmazza. E perek a végrehajtási eljárás folytán bekövetkezett jogsérelmek orvoslását szolgálják, és egyes esetekben nemcsak a végrehajtási eljárásjogi, hanem az anyagi jogi kérdést eldöntő érdemi per szerepét is betöltik. Kiindulásukat tekintve kapcsolódnak ugyan a végrehajtási eljáráshoz, de annak nem részei, az eljárás jellegénél fogva elkülönülnek a végrehajtástól.

A végrehajtási perek jelenlegi szabályozása annyiban is következetlen, hogy a végrehajtási perek szabályainak egy részét a peres eljárásról szóló polgári perrendtartás is tartalmazza, mégpedig különböző jogintézményekhez, eljárási cselekményekhez kapcsolódóan. A jelenlegi szabályozás nincs összhangban az alkotmányos követelmé nyekkel sem, mert a végrehajtási perekre vonatkozó szabályok egy részét igazságügyminiszteri rendelet - a 14/1979. (IX. 17.) IM r. - állapította meg.

Az elvileg következetes szabályozásnak az felel meg, ha a végrehajtási perekre vonatkozó rendelkezéseket a polgári perrendtartás foglalja magában. Ezért a bírósági végrehajtásról szóló új, átfogó törvényjavaslat már nem tartalmazza a végrehajtási perekre vonatkozó szabályokat, mert ezeknek a megállapítása a peres eljárásokról szóló Pp. feladata. A végrehajtási pereknek a Pp.-ben történő új szabályozását szolgálja a polgári perrendtartás kiegészítéséről szóló törvényjavaslat (a továbbiakban: Javaslat).

A végrehajtási perek új szabályozásánál nincs szükség a jelenleg hatályos rendelkezésektől eltérő gyökeres változtatásokra. A Javaslat ezért lényegében a jelenlegi szabályozásra épít, de azt egyrészt több helyen kiegészíti a jogfejlődés újabb eredményeivel, másrészt elhagy néhány túlhaladott rendelkezést. Az új szabályozás azért is jelentős, mert - az alkotmányos követelményeknek megfelelően - törvényi szinten rendezi azokat az eljárási kérdéseket is, amelyeket eddig igazságügyminiszteri rendelet szabályozott.

-----STARTING---POINT---RESZLETES---

Az 1. §-hoz

A Javaslat a Pp.-nek a különleges eljárásokról szóló Negyedik Részébe iktatja be a végrehajtási pereket szabályozó új XXV. Fejezetet, a Pp. új 365-385. §-át.

A Pp. Negyedik Része olyan szabályokat tartalmaz, amelyek a Pp. I-XIV. Fejezetében foglalt általános eljárási szabályokra épülnek, de azoktól a jogvita különleges jellegére tekintettel eltérnek. Ezért a Javaslat nem ismétli meg a Pp.-nek a végrehajtási perekre is irányadó általános szabályait, hanem azt mondja ki, hogy az általános szabályok szerint lefolytatott perekre nézve megállapított rendelkezéseket a XXV. Fejezetben foglalt eltérésekkel kell alkalmazni a végrehajtási perekben.

Végrehajtás megszüntetési és korlátozási per

Ha az adós az ellene elrendelt bírósági végrehajtást sérelmesnek tartja, elsősorban a bírósági végrehajtás keretében, a bírósági végrehajtásról szóló törvény szabályai szerint - tehát nemperes eljárás során - érheti el a végrehajtás megszüntetését, illetőleg korlátozását. Ez a helyzet olyankor, amikor okirattal - főleg közokirattal - bizonyítható a végrehajtás alaptalansága. A végrehajtás megszüntetése azt jelenti, hogy a végrehajtási eljárás véget ér, a végrehajtás korlátozása esetén pedig az eljárás szűkebb körre korlátozva folytatódik tovább.

Ha a végrehajtás megszüntetésére, illetőleg korlátozására az említett nemperes eljárás keretében nincs lehetőség, az adós végrehajtás megszüntetési, illetőleg korlátozási pert indíthat a végrehajtást kérő ellen.

A végrehajtás megszüntetése, illetőleg korlátozása iránti per kétféle attól függően, hogy a végrehajtandó követelést korábban érdemben elbírálták-e már vagy sem.

Ha a követelésről korábban már érdemben döntöttek, és az erről szóló határozat alapján a bíróság végrehajtási lapot állított ki, csak szűkebb körben van helye végrehajtás megszüntetési, korlátozási pernek. Ilyen pert csak akkor lehet indítani, ha a perben közölni kívánt tény akkor történt, amikor az már nem volt közölhető a végrehajtási lap kiállításának alapjául szolgáló határozat meghozatalát megelőző eljárásban, vagy a végrehajtási lap kiállításának alapjául szolgáló egyezség megkötése után következett be.

A tágabb körű végrehajtási megszüntetési, korlátozási pert pedig akkor lehet megindítani, ha a követelést érdemben, véglegesen még nem bírálták el, hanem a róla szóló okiratot a bíróság végrehajtási záradékkal látta el. Ilyen pernek van helye azon az alapon, hogy a) a végrehajtani kívánt követelés érvényesen nem jött létre, b) a követelés egészen vagy részben megszünt, c) a végrehajtást kérő a teljesítésre halasztást adott, és az időtartama még nem járt le, d) az adós a követeléssel szemben beszámítható követelést kíván érvényesíteni.

Ilyenkor az adós az a) pontban említett esetben még a követelés jogalapját is vitássá teheti a végrehajtás megszüntetési, korlátozási per keretében.

Mindezek a szabályok - az említett megkülönböztetés szerint - akkor is irányadók, ha a bíróság a végrehajtási lap kiállítása, illetőleg az okirat végrehajtási záradékolása helyett közvetlen letiltást bocsátott ki, vagy más módon rendelte el a végrehajtást.

A Javaslat az általános szabályok közül a 367. §-ba viszi át a szóban levő perekben irányadó különös illetékességi szabályt. Eszerint a végrehajtás megszüntetési, illetőleg korlátozási perre kizárólag az a bíróság illetékes, amely a végrehajtási eljárást elrendelte; ha pedig a végrehajtási eljárást a megyei (fővárosi) bíróság vagy a munkaügyi bíróság rendelte el, kizárólag az adós lakóhelye szerinti helyi bíróság illetékes. A Javaslat kiemeli végül, hogy a végrehajtás megszüntetési, korlátozási perben eljáró bíróság az ügyben a végrehajtást felfüggesztheti.

Igényper

Igénypert az indíthat, aki a lefoglalt vagyontárgyra (ingóságra, ingatlanra stb.) tulajdonjoga vagy más olyan joga alapján tart igényt, amely a végrehajtás során történő értékesítésnek akadálya.

Az igényperben felperes: az igénylő; alperes: a végrehajtást kérő; a kereseti kérelem pedig az, hogy a bíróság oldja fel a foglalás alól az igényelt vagyontárgyat. Ha azt már értékesítették, a feloldás a vételárra vonatkozik.

Uj szabálya a Javaslatnak az, amely szerint haszonélvezeti jog alapján a haszonélvező nem indíthat ingatlanigénypert. Ezt az indokolja, hogy sem az ingatlan lefoglalása, sem pedig a tulajdonos személyében az ingatlan értékesítése esetén bekövetkezett változás nem érinti a haszonélvezeti jog gyakorlását.

Ha a bíróság a haszonélvezeti joggal terhelt más vagyontárgy (ingóság, követelés, jog) iránt a haszonélvező által indított igénykeresetnek helyt ad, ez a foglalás hatályát nem érinti, a vagyontárgyat azonban csak a haszonélvezeti jog megszünése után lehet értékesíteni.

Az igényperre kizárólag az a helyi bíróság illetékes, amelynek területén a foglalás történt. Ha az igénypert a foglalástól számított 8 napon belül indították meg, a végrehajtó a lefoglalt vagyontárgy értékesítése iránt csak az igényper befejezése után intézkedhet. Ilyenkor tehát az igényper halasztó hatályú.

A jogszabály szerint alperesi pozícióba helyezett végrehajtást kérő sajátos jogállása indokolja azt a rendelkezést, amely szerint igényperben a végrehajtást kérőt a keresetnek helyt adó határozat esetén is csak akkor lehet a perköltség megfizetésére kötelezni, ha a foglalásnál jelen volt, és rosszhiszemű magatartást tanusított. Ez alól kivétel, hogy a végrehajtást kérőt terheli az eredménytelen fellebbezéséből eredő költség.

Az igényper sajátos esete az, amikor a házastársi vagyonközösséghez tartozó vagyontárgyat olyan tartozásért foglalták le, amely kizárólag az egyik házastársat terheli. Ilyenkor a másik házastárs igényperrel kérheti a vagyontárgy foglalás alóli feloldását a közös vagyonból rá eső hányad értékéig. Ezt az igénypert az adós - tehát az igénylőnek a házastársa - ellen is meg kell indítani. Az ilyen igényperben a bíróság a házastársi vagyonközösséghez tartozó valamennyi lefoglalt vagyontárgy figyelembevételével dönt. A foglalás alól feloldott vagyontárgyak az igénypert indító házastársnak, a fel nem oldott vagyontárgyak az adósnak a különvagyonába kerülnek; az utóbbi vagyontárgyak fordíthatók az adós tartozásának fedezésére. A végrehajtási per tehát ilyenkor a házastársi vagyonközösség részleges megosztásához vezet. Ezek a szabályok a közös tulajdonban álló egyéb vagyontárgyakkal kapcsolatban is megfelelően irányadók.

A Javaslat a kialakult joggyakorlatnak megfelelően kimondja, hogy a közös tulajdonban levő vagyontárgy iránt bármelyik tulajdonostárs önállóan is indíthat igénypert, és hogy ha a vagyontárgyat több végrehajtást kérő követelésének végrehajtása végett foglalták le, akkor az igénypert mindegyik végrehajtást kérő ellen meg kell indítani.

Az eljárás gyorsításának követelménye indokolja a Javaslatnak azt az új rendelkezését is, amely szerint igényperben nincs helye viszontkeresetnek.

Az igényperre vonatkozó többi részletkérdést a Javaslat lényegében a hatályos joggal egyezően szabályozza.

Foglalás tűrése iránti per

Ha a végrehajtó az adósnak a feleken kívül álló, ún. harmadik személynél levő ingóságát vonta végrehajtás alá, ezt a harmadik személyt nyilatkozatra hívja fel.

Ha a harmadik személy a nyilatkozatot elmulasztotta, vagy az adós tulajdonjogát nem ismerte el, a bírósági végrehajtási törvény alapján a végrehajtást kérő pert indíthat ellene a foglalás tűrése iránt.

Az ilyen perben - az általános szabályoktól eltérően - egyrészt nincs helye viszontkeresetnek, másrészt a perköltséget a nyilatkozat elmulasztása esetén a per eredményétől függetlenül a harmadik személy köteles viselni.

Követelés behajtása iránti per

Ha a végrehajtó az adósnak harmadik személlyel szemben fennálló követelését foglalta le, e követeléssel kapcsolatos adatokra és körülményekre vonatkozólag nyilatkozatra hívja fel a harmadik személyt. Ha ez a nyilatkozatot, illetőleg a követelés összegének a befizetését (letétbe helyezését) elmulasztotta, vagy a követelést (a követelésről szóló szerződést) nem ismerte el, a végrehajtást kérő a bírósági végrehajtási törvény alapján pert indíthat ellene a követelés behajtására.

Ebben a perben is ki van zárva a viszontkereset, és a per költségét a nyilatkozat, illetőleg a befizetés (letétbe helyezés) elmulasztása esetén - a per eredményére tekintet nélkül - a harmadik személy viseli.

-----STARTING---POINT---VEGE---

A 2. §-hoz

Minthogy a Javaslat összefügg a bírósági végrehajtás újraszabályozásával, indokolt, hogy a Javaslat szerinti törvény és a bírósági végrehajtásról szóló új törvény ugyanazon a napon kerüljön kihirdetésre. A Javaslat a törvény hatálybalépésének napját úgy állapítja meg, hogy a törvény a bírósági végrehajtásról szóló törvénnyel egyidejűleg lépjen hatályba. A 2.§ tartalmazza a hatályukat vesztő és módosuló rendelkezéseket is.