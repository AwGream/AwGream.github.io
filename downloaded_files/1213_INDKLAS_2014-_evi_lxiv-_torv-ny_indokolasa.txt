2014. évi LXIV. törvény indokolása

a Nemzeti Média- és Hírközlési Hatóság 2015. évi egységes költségvetéséről

Általános indokolás

A Nemzeti Média- és Hírközlési Hatóságot (továbbiakban: NMHH vagy Hatóság) a médiát és hírközlést szabályozó egyes törvények módosításáról szóló 2010. évi LXXXII. tv. (továbbiakban: 2010. évi törvény) 1. § (2) bekezdésének megfelelően az elektronikus hírközlésről szóló 2003. évi C. tv. (a továbbiakban: Eht.) - azóta törölt - 9. §-a hozta létre autonóm államigazgatási szervként 2010. augusztus 11. hatállyal.

Az Eht. 9. § (7) bekezdésében foglaltak szerint az NMHH a költségvetési szervek gazdálkodására vonatkozó jogszabályok értelemszerű alkalmazásával gazdálkodik, a feladatai ellátásával összefüggő kiadásokat saját bevételéből és költségvetési hozzájárulásból fedezi. A Hatóság jelenleg önálló szabályozó szerv státuszban végzi feladatát.

A médiaszolgáltatásokról és a tömegkommunikációról szóló 2010. évi CLXXXV. törvény (továbbiakban: Mttv.) 134. § (1) bekezdése pontosította a gazdálkodás kereteit. Kiemelendő a vonatkozó jogszabályok megfelelő alkalmazásának fordulata. Az Mttv. 134. § (2) bekezdése alapján a Hatóság egységes költségvetését - mely tartalmazza az NMHH, az NMHH Médiatanácsa (továbbiakban: Médiatanács) és a Médiaszolgáltatás-támogató és Vagyonkezelő Alap (továbbiakban: Alap) költségvetését - az Országgyűlés önálló törvényben fogadja el.

A törvényjavaslatot az Országgyűlés költségvetési ügyekben illetékes bizottsága - az NMHH Elnöke által a tárgyévet megelőző év szeptember 15-ig megküldött javaslata alapján - a tárgyévet megelőző év október 31-ig nyújtja be az Országgyűlésnek.

A Médiatanács az Mttv. vonatkozó paragrafusa alapján működő szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik.

A Médiatanács az Országgyűlés felügyelete alatt álló önálló jogi személy, költségvetését az NMHH egységes költségvetésének részeként hagyja jóvá az Országgyűlés.

Az egységes költségvetés tartalmazza továbbá a média területét érintő Médiatanács kezelésű költségvetésen kívüli bevételek és kiadások költségvetését is.

Az Alap az Mttv. 136. § (6) bekezdése szerint önálló jogi személy, melynek kezelője a Médiatanács. Az Alap éves költségvetését az NMHH egységes költségvetésének mellékleteként az Országgyűlés hagyja jóvá.

Fenti törvényhelyekre hivatkozva az NMHH, a Médiatanács és az Alap 2015. évi költségvetését egy egységes szerkezetű törvény tartalmazza.

Részletes indokolás

Az 1-3. §-hoz

I. A Nemzeti Média- és Hírközlési Hatóság költségvetése

Bevételi főösszeg

Az NMHH közhatalmi bevételeit az igazgatási szolgáltatási díjak a frekvencia használatáért, az azonosítók lekötéséért és használatáért fizetett díjak, a felügyeleti díj valamint a beszedett bírságok képezik.

A hírközlési terület tervezett közhatalmi bevételei nettó 23 518,6 M Ft összegűek, mintegy 1, 7%-kal nagyobb értékűek a 2014. évre vonatkozó költségvetési törvényben elfogadott előirányzatnál, nagyságrendjében közel 6,0 Mrd Ft-tal nagyobb a folyó évi prognosztizált értéknél.

Az igazgatási szolgáltatási díjak 299,6 M Ft-os összegéből a legjelentősebbek a mozgókép-szakmai hatósági és eljárási díjak közel 150,5 M Ft-os tervezett értékei.

A közhatalmi bevételek közel 79%-át biztosító frekvencia díjakra 18 538,0 M Ft bevételt terveztek, mértéke 2,9%-kal haladja meg a 2014. évi törvényben elfogadott előirányzatot.

Azonosítók használatáért a tervezett összeg 2 450,0 M Ft hasonló nagyságrendű a 2014. évi törvényi és várható bevételekhez.

A tervezett felügyeleti díj 2 081,0 M Ft, mintegy 8,8%-kal alacsonyabb a bázis tervnél.

A bírságok a tudatos fogyasztói döntéshozatal kultúrájának fejlesztésére lesznek felhasználhatók az Mttv-ben meghatározott célokra, tervezett összege 150,0 M Ft.

A működési bevételek tervezett előirányzatának 679,4 M Ft-os összege magában foglalja a tartalékok hatékony befektetésének eredményét is.

A bevételekhez kapcsolódóan az ÁFA tervezett bevétele 5 670,2 M Ft.

A felhalmozási és tőkejellegű bevételekre, valamint működési és felhalmozási célú támogatásra és átvételre tervezett pénzeszközök összes előirányzata 2 541,1 M Ft.

Mindezekkel együtt a Hatóság 2015. évre tervezett bevételi főösszegének előirányzata 32 409,3 M Ft.

Kiadási főösszeg

A Hatóság költségvetésének kiadási főösszegén belül jelentős arányt képvisel a személyi juttatások és az ehhez fűződő munkaadókat terhelő járulékok és szociális hozzájárulási adó előirányzati összege. A személyi juttatások kiadása a közszolgálati tisztviselőkről szóló 2011. évi CXCIX. törvényben (Kttv.) rögzített mértékű juttatásokat tartalmazza. Az illetmények tervezésének kiindulási alapja a 2014. évi átsorolásokkal módosított illetmények 2015. január 1-i prognosztizált állapota.

A személyhez kapcsolódó térítések és egyéb juttatások és az ezek vonzataként jelentkező járulékok az érvényes jogszabályoknak megfelelően kerültek a költségvetésbe. A személyi juttatások és járulékok 8 300,0 M Ft-os előirányzata - a Hatóság új és bővülő feladataira tekintettel kismértékű létszámnövekedéssel számolva - 650 főre tervezve is megegyező nagyságú a 2014. évre vonatkozó mértékkel.

A dologi kiadások - 2014. évi működést biztosító törvényhez képest mintegy 16,6%-kal csökkentett - 4 005,0 M Ft-os előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a konvergens hatósági feladatrendszer megvalósításához szükséges kiadásoknak a fedezetét.

Az általános forgalmi adó 5 630,0 M Ft-os költségvetési befizetési kötelezettsége az arányosított ÁFA számításokra alapozva került megjelenítésre.

Az egyéb működési célú kiadások között jelenítettük meg - 300,0 M Ft pénzeszköz átadás formájában - azokat a támogatásra szánt összegeket, melyek a működési kiadások fedezetén túl a tudatos fogyasztói döntéshozatal kultúrájának fejlesztésére szolgálnak.

A felhalmozási kiadások 2 362,2 M Ft-os tervezett nettó összege között jelentős részt képviselnek a mérőszolgáltatás zökkenőmentes folyamatát biztosító beruházások, nagyságrendje megegyezik a 2014. évi előirányzat összegével.

A tartalékok között szerepeltetjük az Mttv. 134. § (1) bekezdése alapján képezhető következő évek működési tartalékának fedezetét 5 842,2 M Ft-tal, valamint a takarékos gazdálkodás következményeként képződő tárgyévi működési tartalék 5 294,1 M Ft-os előirányzat összegét.

II. A Médiatanács működési költségvetése

A Médiatanács működési költségvetésének bevételi előirányzatát az Mttv. 135. § (2) bekezdésében megfogalmazottak alapján az Alap forrásai terhére tervezik. A Médiatanács működési költségeinek fedezetére fordítható tervezett összeg 173,9 M Ft.

A Médiatanács működési költségvetésének fő előirányzatai az 5 tagú Médiatanács személyi juttatásait, a járulékokat, a szakmai működésüket segítő szakértői keretek, valamint a társhatósági működésre tervezett támogató összegek fedezetét tartalmazzák.

III. A Médiatanács kezelésű előirányzatok

Médiatanács kezelésű előirányzatként a Médiatanács által kiszámlázandó, de véglegesen az Alapot illető médiaszolgáltatási és pályázati díjakat, a kötbér, bírság és késedelmi kamat, bankköltség összegeit valamint ezek forgalmi adóját tervezik.

A médiaszolgáltatási díjak tervezett bevételi összege az országos kereskedelmi televíziók digitális átállást követő szerződéseiből eredő kötelezettségeket is feltételezve került megállapításra.

A kiadási főösszegek a médiaszolgáltatási és pályázati (frekvencia, támogatási) díjakat, az ezekkel kapcsolatos ÁFA-t, valamint a kötbér, bírság, a késedelmi kamat és a bankköltség tervezett előirányzatait is tartalmazzák.

A költségvetés bevételi és kiadási főösszege 1 433,9 M Ft, az előirányzatok között megjelenített 299,6 M Ft-os általános forgalmi adó a NAV felé továbbutalandó költségvetési befizetési kötelezettség.

A 4-6. §-hoz

IV. A Médiaszolgáltatás-támogató és Vagyonkezelő Alap 2015. évi költségvetése

Bevételek

Az MTVA bevételeit az Mttv. 136. § (3) bekezdése határozza meg. Ennek megfelelően a bevételeket alapja:

A közszolgálati hozzájárulás az idei évi előirányzat 1%-os inflációval indexált összege.

A médiaszolgáltatási díj a kereskedelmi médiaszolgáltatók által befizetett médiaszolgáltatási díjat tartalmazza.

A pályázati díjak a frekvencia pályázati díjak és a támogatási pályázati díjak MTVA-t illető bevételi hányadát tartalmazza.

A médiaszolgáltatási szerződésszegési kötbér, bírság, késedelmi kamat a médiaszolgáltatók által befizetett összegek, amelyeket a médiatörvény, illetve a médiaszolgáltatási szerződés megsértése miatt szab ki a Médiatanács.

Az utóbbi három bevétel összege az NMHH tervei alapján került meghatározása.

Az Mttv. alapján a kereskedelmi és vagyongazdálkodási bevételek az MTVA-t illetik. Ezen a jogcímen a reklám és az egyéb vállalkozási bevételeket, valamint a pénzügyi bevételeket szerepeltetjük. A tervezés során a reklámpiac helyzetét, a kiemelt műsorokat és a vagyonhasznosítás helyzetét vették alapul.

Kiadások

Az MTVA tevékenységét az Mttv. 136. § (1) bekezdése határozza meg. Feladatai, kiadásai is ennek megfelelően oszlanak meg.

Az MTVA egyrészt finanszírozó a közszolgálati médiaszolgáltatók, az MTI, a Médiatanács, annak hivatala és a Közszolgálati Közalapítvány tekintetében, pályázatok útján támogatásokat nyújt, másrészt műsorokat gyárt és vásárol, valamint gazdálkodik a rábízott közszolgálati ingatlan és médiavagyonnal.

A költségvetés összeállítása során is e funkcióknak megfelelően határoztuk meg a kiadási sorokat.

A központi költségvetésből kapott közszolgálati hozzájárulás egy részét az MTVA továbbutalja. A Médiatanács, a Médiatanács hivatali szerve részére, valamint a Közszolgálati Közalapítvány részére, összege a 2014. évivel csaknem azonos.

Az MTVA pályázatok útján céltámogatásokat nyújt a közszolgálati célú műsorszámok gyártására, az elsőként filmszínházba bemutatásra szánt filmalkotások és kortárs zeneművek bemutatására.

Az MTVA feladata a közszolgálati médiaszolgáltatók - 570-570 millió forintot - valamint az MTI Zrt. - 700 millió forint - működésének finanszírozása. Az összegek fedezetet nyújtanak az intézmények működtetésére.

Az MTVA tevékenységének kiadásai tartalmazzák az MTVA működésének, a műsorgyártásnak és a vagyongazdálkodásnak valamennyi személyi, járulék, dologi és felhalmozási kiadását.

A Közszolgálati Kulturális Non-profit Kft. - korábban Magyar Rádió Zenei Együttesek - az MTVA kezelésében lévő gazdasági társaság, a működéséhez az MTVA hozzájárul. Ennek összege nagyságrendileg megegyezik a korábban a központi költségvetésből erre a célra szánt kiadással.

Az MTVA a digitalizációs feladatok elvégzésére létrehozta a Digitalizációs Műhely Kft-t, a működéséhez az MTVA támogatást nyújt.

A szerzői jogi törvény alapján az alapnak ún. „must carry” jogdíjat kell fizetnie a jogkezelőnek, ennek összegét a 2014. évi szinten határoztuk meg.

A kamatfizetési kötelezettség a székház megvásárlására felvett beruházási és az ahhoz kapcsolódó rulírozó hitel kamatát, valamint az egyéb pénzügyi kiadásokat tartalmazza.

Költségvetésen kívüli tételek

A költségvetésen kívüli tételek tartalmazzák a felvett hitelek törlesztő részletét, valamint a beszedett óvadékokat. A székház vásárláshoz felvett beruházási hitel tőketörlesztésére 2015-ben 2 007,1 millió forintot, míg, az ehhez kapcsolódóan felvett rulírozó hitelből a tárgyévben 4 210,5 millió forintot törlesztünk. 

 Költségvetésen kívüli tételek

 Növekedés

 Csökkenés

 Összhatás

 Rulírozó hitel

 0

 4 210,5

 -4 210,5

 Beruházási hitel

 0

 2 007,1

 -2 007,1

 Óvadék (mszd)

 0

 0

 0,0

 Összhatás

 0

 6 217,6

 -6 217,6

A 7. §-hoz

Hatályba léptető rendelkezés.