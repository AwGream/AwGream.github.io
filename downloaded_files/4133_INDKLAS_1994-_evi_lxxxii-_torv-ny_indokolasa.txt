1994. évi LXXXII. törvény indokolása

a magánszemélyek jövedelemadójáról szóló 1991. évi XC. törvény módosításáról

-----STARTING---POINT---ALTALANOS--- 

A személyi jövedelemadóról szóló törvény 1995. évi módosítása elsősorban a gazdaságpolitika módosult vonalvezetését alátámasztó korrekciókat tartalmaz.

A gazdaságpolitika fő törekvése a beruházások, a befektetések, a megtakarítások ösztönzése annak érdekében, hogy az eddiginél több forrást lehessen a gazdaság modernizálásának és az egyensúly megteremtésének szolgálatába állítani. Ezt a célt a személyi jövedelemadóban olyan új rendszerű adókedvezmények segítik, amelyek a korábbinál jobban ösztönöznek a tartós megtakarításokra, befektetésekre, elsősorban azáltal, hogy a korábbiaknak megfelelő értékű kedvezmény eléréséhez több megtakarítást, nagyobb befektetést igényelnek a magánszemélytől.

Az egyensúly javítása 1995-ben megköveteli a fogyasztás közvetlen korlátozását is. Ebben a személyi jövedelemadó azáltal vállal szerepet, hogy összességében növekszik az adóterhelés, olymódon azonban, hogy ez a növekvő terhelés elsősorban az átlagosnál magasabb jövedelműeknél jelentkezik, a közepes jövedelműek helyzetét nem változtatja lényegesen, míg a kis jövedelműek helyzete valamelyest javul. E törekvés jegyében szűkülnek az adóelkerülési lehetőségek.

A szigorúbb és következetesebb adóztatás mellett fontos az adózói közérzet javítása, aminek érdekében több egyszerűsítő és ésszerűsítő módosítást tartalmaz a javaslat.

Több módosító rendelkezés a folyamatosan változó jogszabályi környezethez való igazodást szolgálja. Ezek sorában különösen kiemelendő az önkéntes kölcsönös biztosító pénztárak kedvezményének korszerűsítése, ami érdemben egy hatékonyabb és az adózók többsége számára érzékelhetőbb mértéket jelent, valamint összhangot teremt az üzleti biztosításokra vonatkozó rendelkezésekkel, technikailag pedig átvezeti a törvényben önkéntes kölcsönös biztosító pénztárakról szóló törvényben használt fogalmakat.

-----STARTING---POINT---RESZLETES---

 Az 1. §-hoz

A Javaslat a Tv. értelmező rendelkezését több ponton módosítja és új rendelkezésekkel egészíti ki.

A Tv. 3. § 18. pontja a társas vállalkozás fogalmát határozza meg. A Javaslat a művészeti alkotóközösség, ipari és szolgáltató szövetkezeti szakcsoport, valamint a mezőgazdasági szakcsoport fogalmát kiveszi a társas vállalkozás fogalmából, mivel ez már nem létező szervezeti forma. A felsorolás kiegészül a közhasznú társasággal.

A Tv. 3. § 19. pontja szerinti árfolyamnyereség fogalmi meghatározásánál a Javaslat a szerzésre fordított összegre vonatkozóan tartalmaz pontosítást. E szerint megszerzésre fordított összegnek a kibocsátó, vagy az értékpapír forgalmazási tevékenységre jogosult társaság által igazolt összeg, ennek hiányában a névérték tekintendő.

A Javaslat a Tv. 3. §-ának 29. pontjában meghatározott ösztöndíj fogalmat kiegészíti oly módon, hogy csak az oktatási intézmény által folyósított ösztöndíjra vonatkozóan lehet az adókedvezményt igénybe venni. A szűkítés célja annak megakadályozása, hogy a vállalkozásban a gyermek nevén ösztöndíj címén köztehermentesen vegyék ki a jövedelmet.

A Tv. 3. §-a 44. pontjának módosítása a fegyveres erők, testületek és a rendvédelmi szervek tagja fogalmi meghatározását összhangba hozza a hatályos intézményi struktúrával.

A Tv. 3. §-a 47. pontjának módosításával a Javaslat az egyház fogalmát pontosítja oly módon, hogy kimondja, hogy a személyi jövedelemadó törvény egyházakra (egyházi személyekre) vonatkozó rendelkezései azokat a közösségeket érintik, amelyeket a lelkiismereti és vallásszabadságról, valamint az egyházakról szóló törvény egyházként meghatároz.

Az új 49. pont a kamat fogalmát kiterjeszti arra a kamatjövedelemre is, amelyet a magánszemély az általa nyújtott hitel fejében más magánszemélytől, illetőleg vállalkozástól - a törvényben meghatározott mértékig és feltételekkel - kap. A szabályozás célja, hogy a kisebb vállalkozások számára lehetővé tegye az átmeneti pénzhiány áthidalását a tulajdonos magánszemélyek kölcsönnyújtása révén.

Az új 50. pont alapján a birtok-összevonási célú önkéntes földcsere esetén nem kell az ingatlanértékesítés szabályait alkalmazni, viszont ha a földcsere során a földek értékét pénzzel vagy más vagyoni értékkel egyenlítik ki, akkor ez az érték teljes egészében a magánszemély összevonandó jövedelme.

Az 51. pontban a lakás bővítése, vagy korszerűsítése fogalmát definiálja a jogalkotó, utalva az OÉSZ rendelkezéseire.

Az 52. pont hézagpótló meghatározás, a törvény különböző rendelkezéseiben fellelhető fogalmak egyértelműsítését célozza.

Az 53. pont szerint a bírósági végrehajtó is egyéni vállalkozónak minősül e törvény szempontjából.

 A 2. §-hoz

A Javaslat a Tv. 6. §-ának (1) bekezdését egészíti ki új j), k) és l) ponttal. A kárpótlással szerzett termőföldet a tulajdonosaik sok esetben csak kisebb és több helyre eső parcellák megvásárlásával (licitjével) tudták megszerezni. A j) pont módosító rendelkezése lehetővé teszi, hogy a földterület egységesítése (meglévő egyes területek eladása és a megmaradt területekhez közelebb eső vásárlása) esetén ezt a törekvést az adó ne terhelje, illetőleg ne korlátozza.

A k) pont a munkavállaló által fizetett érdekképviseleti tagdíj összegét kiveszi a bevételek közül. E rendelkezés célja, hogy a szakszervezeti tagdíjra fordított jövedelem ne viseljen adót.

A l) pont alapján a szakmunkástanulót, vagy csökkent munkaképességű személyt foglalkoztató vállalkozó további 500 forintot vonhat le a bevételéből.

A 3. §-hoz

A Tv. adómentességeket megállapító 7. §-a több ponton változik. Ezek a következők:

- A Javaslat a természetbeni juttatások adómentességére vonatkozó rendelkezések egy részét átalakítja, illetőleg kiegészíti. Így nem tartozik az adómentes természetbeni juttatás körébe a sportolók 30 napnál hosszabb folyamatos elszállásolása, amennyiben az nem az olimpiai-, a világ-, illetőleg az európabajnoki versenyre való közvetlen felkészülést szolgálja.

- A Javaslat a tartósan fokozott igénybevételnek kitett, illetőleg harckészültségen résztvevő magánszemélyek részére értékhatár-korlátozás nélkül adómentesen természetben adható étkeztetést az egységes kezelés érdekében kiterjeszti a fegyveres erőkre, testületekre és rendvédelmi szervekre egyaránt. Ugyanitt található az a rendelkezés is miszerint a sorkatona, valamint a katonai tanintézetben tanulmányokat folytató személy az előzőekben említett jogviszonyára tekintettel kapott természetbeni juttatása is egészében adómentes.

- A munkáltató által természetben biztosított étkeztetés (havi 1200 forint) mentességet a Javaslat egyszerűsítési célzattal kiterjeszti a pénzbeli étkezési hozzájárulásra, valamint a nyugdíjasnak a nyugdíjbavonuláskori munkáltatója által természetben nyújtott étkeztetésre is.

- A Javaslat a közlekedési és postai dolgozók utazási kedvezményeinek adózási szabályozására a gyakorlathoz jobban igazítható kormányrendelet megalkotását tartja indokoltnak. Ezért kimondja, hogy a kormány rendeletében meghatározott módon nyújtott természetbeni juttatás mentes az adó alól és a záró rendelkezések között szerepel a Kormány felhatalmazása, valamint a szóban forgó közlekedési és postai kedvezmények felsorolását tartalmazó 5. sz. melléklet hatályon kívül helyezése.

- A közoktatásban résztvevőknek tanulmányi kirándulás vagy verseny alkalmával nyújtott ellátás.

- Az adómentesen adható munkáltatói lakástámogatás gyakoriságát és mértékét korlátozza a Javaslat a Tv. 7. § (1) bekezdése 9. pontjának módosításával.

- A Javaslat az önkormányzat tulajdonában lévő lakás bérleti jogáról történő lemondásért adómentesen kapott térítést kiegészíti az állam tulajdonában lévő lakás bérleti jogáról történő lemondásért, valamint a törvényben meghatározott kényszerbérlet megszüntetése esetén az önkormányzat által a bérlőnek másik lakás biztosítása helyett fizetett térítés adómentességével.

- A Javaslat adómentességet biztosít a Magyar Honvédség hivatásos állományú tagjai részére a szolgálati érdekből más helyőrségbe történő áthelyezésre tekintettel jogszabály alapján folyósított lakhatási költségtérítésre.

- A Javaslat - igazodva a biztosítási szolgáltatásokra vonatkozó szabályhoz - kiterjeszti az adómentességet az önkéntes kölcsönös biztosítási pénztárak szolgáltatásaira is azzal, hogy az önsegélyező pénztár által nyújtott szolgáltatás csak akkor adómentes, ha azt szociálisan rászoruló részére nyújtják.

- Az alapítványból adómentesen kifizethető jogcímeket korlátozó szabály kiegészül oly módon, hogy az ösztöndíj sem adómentes akkor, ha azt az alapítvány rendelője vagy csatlakozója, illetve alkalmzatottja, továbbá az azzal szerződéses jogviszonyban álló kapja.

- A Javaslat a mezőgazdasági kistermelésből származó, a tételes költségelszámolás választása esetén kiszámított jövedelemre vonatkozó rendelkezést azzal összefüggésben pontosítja, hogy az összjövedelem-csökkentő kedvezmény helyett, lényegében annak megfelelő adócsökkentő kedvezményt vezet be (38/A. §).

A 4. §-hoz

A Tv. 9. § (1) bekezdését érintő technikai jellegű korrekció csupán egy szervezeti elnevezés megváltoztatását tartalmazza, nevezetesen az önkéntes kölcsönös biztosítópénztár kifejezést használja a korábbi "munkavállalói nyugdíjalap" kifejezés helyett.

Az 5. §-hoz

Az összjövedelem-csökkentő tételek adókedvezménnyé való átalakítása miatt, az ennek megfelelő hivatkozás (38/A. §) céljából módosítja a Javaslat a Tv. 12. §-ának (5) bekezdését.

A 6. §-hoz

A Javaslat a Tv. 15. § (4) bekezdésének módosításával a társasági adóban meghatározott új feltételekkel összhangban szabályozza - a jelenlegi kedvezményt bővíti és a kedvezmény feltételrendszerét pontosítja - az egyéni vállalkozónak a munkanélküli magánszemély foglalkoztatásához kapcsolódó kedvezményét.

A 7. §-hoz

A Javaslat szerint az átalányadót az egyéni vállalkozó a külön erről szóló (6. számú) mellékletben foglaltak szerint választhatja. Az átalányadó alapja (ami egy bevételre vetített vélelmezett jövedelemhányad) nem része a magánszemély összevonás alá eső jövedelmének, ebből következően a progresszív adóterhelés sem érinti. A rendelkezést a Tv. új 15/A. §-a tartalmazza.

A 8. §-hoz

A Javaslat a Tv. 23. §-ának (2)-(3) bekezdésében hiánypótló rendelkezéseket tartalmaz. Egyrészt az ingó dolog szerzéskori forgalmi értékére ad teljes körű meghatározást, másrészt egységesen rendelkezik arról, hogy ha az ingó dolog, az ingatlan, illetőleg a vagyoni értékű jog szerzéskori forgalmi értéke nem határozható meg, akkor - valamennyi esetben - az elidegenítéskori forgalmi érték 25 %-át kell jövedelemnek tekinteni. (Ingatlan esetén 1994. év végéig ezt a szabályt csak akkor lehetett alkalmazni, ha a szerzés 1992. év előtti volt.)

A 9. §-hoz

A Javaslat a Tv. 24. §-át új (4) bekezdéssel egészíti ki és ebben arról rendelkezik, hogy ha az ingatlannyilvántartásba bejegyzésre kötelezett vagyoni értékű jog és az ingatlan vásárlásáról szóló szerződést nem nyújtották be az illetékhivatalhoz, akkor ezeket 1982. január 1-je után megszerzettnek kell tekinteni, azaz a jellemzően zsebszerződésekkel szerzett ingatlanok esetén nincs hivatkozási alap arra, hogy a szerzés ideje a jelezett időpont előtti (amihez egyébként adómentesség kapcsolódna).

A 10. §-hoz

A törvény 3 ezer forintban állapítja meg a kisösszegű kifizetések értékhatárát, amelynek egésze jövedelem, úgyszintén a földjáradék, illetve külterületi termőföld bérbeadása után kapott összeg, ez utóbbi legfeljebb 50 ezer forintig.

A 11. §-hoz

A Tv. 29. § (2) bekezdésének c) pontjában foglalt rendelkezés módosítása az önkéntes kölcsönös biztosító pénztárakra vonatkozó szabályozások sorába illeszkedik. Összhangban azzal, hogy e pénztárak szolgáltatásaira a törvény fő szabályként adómentességet mond ki, azonban a Javaslat az adómentes körből kiveszi az önsegélyző pénztár szolgáltatásait (ha azokat nem szociálisan rászorult kapja), továbbá a jogutód nélkül megszűnt pénztár vagyonából a tagra jutó összeget.

A 12. §-hoz

A Javaslat a Tv. 29/A. § (5) és (6) bekezdését módosítja, továbbá új bekezdésekkel egészíti ki.

- Az (5) bekezdés módosításában rendelkezik arról, hogy nem számít a magánszemély bevételének a kifizetőtől ünnepi esemény miatt kapott ajándék évente háromszor, legfeljebb 500 forint értékben, továbbá reprezentáció címén kapott terméknek vagy szolgáltatásnak az értéke akkor, ha azt a magánszemély hivatali, üzleti vagy diplomáciai feladataival összefüggésben kapja.

- Az 5. számú melléklet (a közlekedési és postai dolgozók kedvezményéről) hatályon kívül helyezése miatt kerül pontosításra a (6) bekezdés.

- Az új (7)-(14) bekezdés a nem magánszemély tulajdonában lévő személygépkocsi vélelmezett magáncélú használata miatt a kifizető adókötelezettségéről rendelkezik. Amennyiben a magánszemély megfizeti az adót a kifizetőnek, úgy a mérték alacsonyabb, de az adókötelezettség teljesítéséért ez esetben is a kifizető felel. A rendelkezések egy része az indokolt kivételeket sorolja fel, valamint rendezi a lízinggel, bérbeadással kapcsolatos kérdéseket.

A 13. §-hoz

A Javaslat a Tv. 29/B §-ának (1) és (3) bekezdését módosítja. Az (1) bekezdés szerint a kifizető által nyújtott hitel kamata után akkor keletkezik adókötelezettség, ha a kamat 20 százaléknál alacsonyabb. A Javaslat arról is rendelkezik, hogy milyen módon számított kamatot kell figyelembe venni az adókötelezettség megállapítása során. A (3) bekezdés új c) pontjában a Magyar Honvédség által folyósított ún. családalapítási előleget is azon kifizetések közé sorolja, amelyekre a kamatkedvezmény után a kifizetőnek nem kell adót fizetnie.

A 14. §-hoz

A Javaslat a kedvezmények átalakításával és az átalányadó bevezetésével összhangban módosítja a Tv. 32. §-ának (2) és (5) bekezdését.

A 15. §-hoz

A Javaslat - alapvetően a kedvezmények átalakításával összhangban - módosítja a Tv. 33. §-ának (3), (5) és (6) bekezdéseit. Kiemelendő az (5) bekezdés azon új rendelkezése, miszerint nem kell adózatlan befektetés vállalkozásból való kivonása címén adózni akkor, ha az egyéni ügyvéd az egyéni ügyvéddé való átalakulásakor megszerzett vagyonát ügyvédi irodájába fekteti be.

A 16. §-hoz

A Javaslat a Tv. 37. §-ának (3) és (8) bekezdését módosítja és egyben új (9) bekezdéssel egészíti ki. A rendelkezések lényege, hogy az osztalék adója igazodva a kamat adójának 0 kulcsához, mérséklődik, egységesen 10 százalékra változik, amelyből a 100 ezer forintnál kevesebb osztalék adóját a magánszemély visszakapja /38/A. § (2) bekezdés/. A szabályok elrendezik a hitelviszonyt megtestesítő értékpapírok árfolyamnyereségét (pl. diszkont kincstárjegy), a befektetési jegy hozamát érintő vitás kérdéseket, azzal, hogy ezekre is a kamat 0 kulcsát terjeszti ki.

A 17. §-hoz

A Javaslat a Tv. 38. §-ának (1) bekezdését úgy módosítja, hogy a 117/1992. (VII.29.) számú Kormányrendelettel létrehozott Magyar Alkotóművészeti Alapítvány által kifizetett nyugellátásokat is a nyugdíj fogalmába sorolja.

A 18. §-hoz

A Javaslat a 34-36. §-ok hatályon kívül helyezésével új 38/A §-sal egészíti ki a törvényt azzal összefüggésben, hogy az adóalap-csökkentő kedvezmények helyett az adópolitikai szándékot jobban kifejező adókedvezményeket vezet be.

Az összjövedelem adójából levonható javasolt mértékek a következők:

- a nyugdíj- és egészségbiztosítási járulék 25 %-a;

- 7200 forint adójóváírás annál a magánszemélynél, akinek az évi összes jövedelme nem több 500 ezer forintnál;

- a súlyosan fogyatékos magánszemélynél havonta 900 Ft;

- az önkéntes kölcsönös biztosító pénztárba történő befizetés címén kiegészítő nyugdíjpénztár esetében 50 százalék, kiegészítő segélypénztár és egészségpénztár esetében 25-25 százalék, de legfeljebb együttesen évi 100 ezer forint;

- a szellemi tevékenység jövedelmének 25 százaléka, de legfeljebb 50 ezer forint;

- a lakáscélú hitelek törlesztésére fordított összeg 20 százaléka, de legfeljebb 35 ezer forint;

- a felsőoktatási tandíj 30 százaléka;

- a mezőgazdasági kistermelői jövedelem 25 százaléka, de legfeljebb 35 ezer forint;

- az alapítványi célra befizetett összeg 30 százaléka, azzal, hogy az egyéni vállalkozó a közalapítványoknak felajánlott pénzadományokat korlátlanul elszámolhatja a költségei között;

- a helyi adó címén befizetett összeg 20 százaléka, (kivéve a költségként elszámolható helyi adókat);

- a szövetkezet tagja által 1995. december 31-éig a saját szövetkezete üzletrészének megvásárlására fordított összeg 30 százaléka;

- a kedvezményre jogosító biztosítás díjának 20 százaléka, de többféle ilyen biztosítási szerződés esetén is együttesen legfeljebb évi 50 ezer forint;

- a magánszemély értékpapír befektetési állománya növekményének 30 százaléka;

A 38/A. § további rendelkezései értelmezéseket és garanciális szabályokat tartalmaznak az egyértelmű végrehajtás, az adóelkerülés korlátozása és az ellenőrizhetőség érdekében. Ezek közül kiemelkedők az új befektetési kedvezménnyel összefüggésben bevezetett befektetési adóhitel, illetőleg a tőkeszámla fogalmak, valamint az ezekhez kapcsolódó adózói és kifizetői kötelezettségek és jogosítványok. E szabályozással összefüggésben egészül ki a törvény 2. sz. mellékletének B. 2. pontja új r) alponttal, amely a magánszemély befektetési adóhitel nyilvántartási kötelezettségét írja elő.

A 19. §-hoz

A Javaslat szerint a magánszemély által igénybe vehető összes adókedvezmény nem lehet több mint az adóévben elért összjövedelme után megállapított adója. Ezen belül egyes kedvezmények csak az összjövedelem adójának feléig meghatározott esetben a 10 %-os forrásadóval növelt összegig érvényesíthetők. A rendelkezéseket a Tv. 40. §-a tartalmazza.

 A 20. §-hoz

A Javaslat a Tv. 41. § több bekezdésének módosításával az önadózással kapcsolatos fogalomra, a bevallás alá eső jövedelmekre - kiemelten a befektetési adóhitel bevallására - és a munkáltatói adómegállapítás lehetőségeire ad pontosító rendelkezést.

A 21. §-hoz

A Javaslat a Tv. 42. § (4) bekezdésében az adóbevallás adására kötelezettek körét sorolja fel, kiegészítve a befektetési adóhitelt igénybe vevők bevallási kötelezettségével.

A 22. §-hoz

A Javaslat a Tv. 43. §-ának (2) és (3) bekezdését a korábbi ún. forrásadókra vonatkozó adózási szabályok változása miatt módosítja.

A 23-24. §-hoz

A Javaslat az adóelőleg levonás szabályait igazítja a kedvezmények átalakításához, illetőleg egyes adóköteles ellátások adóelőleglevonásának hiányzó szabályait fogalmazza meg.

A 25. §-hoz

A Kormányt érintő felhatalmazások körét (a Tv. 56. §-át) bővíti a Javaslat amiatt, hogy a természetben nyújtott közlekedési és postai kedvezmények adómentességét a Javaslat szerint kormányrendelet határozza meg.

-----STARTING---POINT---VEGE---

A 26. §-hoz

A Javaslat szerinti új rendelkezéseket főszabály szerint 1995. január 1-jétől kell alkalmazni, továbbá egyes rendelkezések ezzel egyidejűleg hatályukat vesztik.

Egyes könnyítő rendelkezések visszamenőlegesen, 1994. január 1-jével lépnek hatályba.

1. sz. melléklethez

A Tv. 1. számú melléklete az önálló tevékenységet végző magánszemély bevétel- és költségelszámolásának részletező szabályait tartalmazza. A Javaslat szerinti korrekciók két alapvető célt szolgálnak. Az egyik az összjövedelem csökkentő tételek adókedvezménnyé való átalakításával (a Tv. új 38/A §-ával) függnek össze, a másik pedig a lehetőségek szerinti egyszerűsítés. Ennek alapján a következő főbb (nem csak szövegpontosító jellegű) változásokat tartalmazza a Javaslat:

- amennyiben nem kizárólag üzleti célra használt ingó dolog, ingatlan és vagyoni értékű jog értékesítése történik, akkor ezt nem kell arányosítással az üzleti tevékenység bevételének tekinteni, hanem a Tv. erre vonatkozó általános szabályai (Tv. 22-25. §-ok) szerinti (az arányosításnál jóval egyszerűbb) szabályokat kell alkalmazni;

- az épület, építmény bérbeadása esetén 1995. évtől félreérthetetlenül és kizárólag a 2 %-os amortizációs kulcsot lehet alkalmazni;

- lehetőség nyílik arra, hogy az egyéni vállalkozó útnyilvántartás vezetése nélkül havi 500 km futásteljesítménynek megfelelő személygépkocsi használati költséget számolhasson el, ezzel összefüggésben a saját vagy házastárs tulajdonában lévő gépjármű meglétére vonatkozó dokumentációs kötelezettséget is előír a rendelkezés;

- a területi gazdasági kamarai tagdíj, valamint az egyéni vállalkozók esetében meghatározott célra létrehozott közalapítványoknak nyújtott adomány is részét képezi az elszámolható költségeknek;

- kimaradnak azok a rendelkezések, amelyek bármilyen formában a minimumadóra (annak alapjára) hivatkoznak, mivel a minimumadó az 1995. évben keletkezett jövedelmeket már nem terheli;

- kimaradnak az 1994. évben bevezetett egyes "0.5 százalékos" költségelszámolási korlátok;

- a befizetett nyugdíjjárulék és egészségbiztosítási járulék költségkénti elszámolhatósága megszűnik azzal, hogy az említett befizetésekre egységesen a Javaslat szerinti adókedvezmény /a Tv. új 38/A. § (1) bekezdésének a) pontjában meghatározottak szerint/ vehető igénybe.

2. számú melléklethez

A Tv. 2. számú melléklete a bevételi és költségnyilvántartás, illetőleg a pénztárkönyv vezetésére kötelezettek körét pontosítja, az alapnyilvántartások vezetésére könnyítő rendelkezéseket tartalmaz. Bevezeti továbbá a befektetési és adóhitel nyilvántartást, amelynek részletes adattartalmát a pénzügyminiszter állapítja meg.

3. számú melléklethez

Az átmeneti rendelkezések köre bővül az 1995. év előtt igénybe vett ún. befektetési kedvezmények jövőbeni adójogi alakulására vonatkozó szabállyal. Ennek lényege az, hogy az említett időpont előtti befektetésekre változatlanul az 1995. év előtt hatályos rendelkezéseket kell figyelembe venni, azaz 3 évi benntartás esetén az igénybe vett összjövedelem csökkentés véglegessé válik, más esetben a kedvezményt vissza kell fizetni.

4. számú melléklethez

A Javaslat 4. számú melléklete a Tv. 4. számú mellékletének pontosítását tartalmazza, az időközbeni KSH besorolások változásának megfelelően.

5. számú melléklethez

A Javaslat a Tv-t egy új 6. számú melléklettel egészíti ki, mely az átalányadózás részletes szabályait tartalmazza.

Átalányadó választására azon egyéni vállalkozóknak van lehetősége, akiknek az átalányadózást megelőző évben az egyéni vállalkozói bevételük a 3 millió forintot, meghatározott kiskereskedelmi tevékenység esetén pedig a 15 millió forintot nem haladta meg.

Az átalányadó alapja az adóévben elért tényleges bevételnek tevékenységek szerint differenciált százaléka, amely után az átalányadó mértéke 25 százalék. Ha az átalányadó alapja nem haladja meg a 200 ezer forintot - és az egyéni vállalkozónak nincs az összjövedelme utáni adófizetési kötelezettsége -, akkor az egyébként fizetendő átalányadónak csak a felét kell megfizetnie. Abban az esetben pedig, ha az átalányadó alapja 600 ezer forintnál több, de nem haladja meg a 800 ezer forintot, akkor az adó mértéke egységesen 30 %, ha pedig az átalányadó alapja 800 ezer forintnál magasabb, az adó mértéke egységesen 35 %.

Az átalányadóval kapcsolatos eljárási rendelkezéseket az adózás rendjéről szóló törvény módosításáról szóló javaslat tartalmazza.

6. számú melléklethez

A Javaslat a Tv-t egy új 7. számú melléklettel egészíti ki, amely a hivatali személygépkocsik vélelmezett magáncélú használatára a személygépkocsi értékéhez és "életkorához" igazodó adóösszegeket tartalmazza.