2004. évi LXVIII. törvény indokolása

a gyermekek feletti felügyeleti jogot érintő határozatok elismeréséről és végrehajtásáról, valamint a felügyeleti viszonyok helyreállításáról szóló, 1980. május 20. napján Luxemburgban kelt európai Egyezmény kihirdetéséről

Indokolás

A gyermekek feletti felügyeleti jogot érintő határozatok elismeréséről és végrehajtásáról, valamint a felügyeleti viszonyok helyreállításáról szóló, 1980. május 20. napján Luxemburgban kelt európai Egyezmény (a továbbiakban: Egyezmény) az Európa Tanács keretében került kidolgozásra. Az Egyezmény biztosítja az egyik részes államban a gyermek feletti szülői felügyelet tárgyában hozott határozatnak a másik részes államban való elismerését és végrehajtását.

Az Egyezmény tárgyköre szervesen kapcsolódik a gyermekek jogellenes külföldre vitelének polgári jogi vonatkozásairól szóló, 1980. október 25. napján kelt Hágai Egyezmény (kihirdette az 1986. évi 14. tvr. (a továbbiakban: Hágai Egyezmény) rendelkezéseihez, amelynek Magyarország már több mint másfél évtizede tagja. A gyermeknek egyik szülő (vagy harmadik személy) által történő jogellenes külföldre vitelével vagy külföldön történő jogellenes visszatartásával kapcsolatos tényállások jelentős részében ugyanis rendszerint már rendelkezésre áll olyan bírósági (hatósági) határozat, amely az érintett gyermek vonatkozásában a szülői felügyeleti viszonyokat - a gyermek elhelyezését, valamint a gyermek és a különélő szülő közötti kapcsolattartást - rendezi. Az ilyen határozatok kölcsönös elismerését és végrehajtását szabályozza a jelen Egyezmény, és ezzel mintegy kiegészíti a Hágai Egyezmény rendelkezéseit.

Az Egyezmény hatékonyabbá teheti a Hágai Egyezmény alkalmazását és hozzájárulhat ahhoz, hogy eredményesebben lehessen fellépni a gyermekek jogellenes külföldre vitele ellen. Az elismerés és végrehajtás jogi feltételei tekintetében az Egyezmény három esetkör között tesz különbséget:

a) 8. Cikk szerinti eset: az egyik Szerződő Államban meghozott felügyeleti jogot érintő határozatot a többi Szerződő Államban feltétel nélkül el kell ismerni és végre kell hajtani, amennyiben az alábbi körülmények állnak fenn: a gyermek meg nem engedett elvitelére [1. Cikk d) pont] került sor; továbbá a gyermek visszavitelét (az eredeti felügyeleti viszonyok helyreállítását) hat hónapon belül kérik, és az ügy tényállását különösen szoros kapcsolat fűzi ahhoz a Szerződő Államhoz, amelyben a felügyeletet érintő határozatot meghozták, azaz: mind a gyermek, mind a szülők (kizárólag) ennek az állampolgárságával rendelkeznek, és a gyermek szokásos tartózkodási helye is ebben az államban volt.

b) 9. Cikk szerinti eset: amennyiben a gyermek meg nem engedett elvitelére került sor, és a gyermek visszavitelét (az eredeti felügyeleti viszonyok helyreállítását) hat hónapon belül kérik, de az előző pontban említett harmadik körülmény - az ügy tényállása és a határozatot hozó Szerződő Állam közötti különösen szoros kapcsolat - nem áll fenn (pl. a gyermek szülei különböző állampolgárok), az Egyezmény már megtagadási okokat nevesít az egyik Szerződő Államban meghozott határozat más Szerződő Államban történő elismerése és végrehajtása kapcsán (az alperes védekezéshez fűződő jogainak sérelme a szabályszerű kézbesítés elmulasztása miatt; a határozatot meghozó bíróság joghatóságának hiánya; a határozat összeegyeztethetetlensége egy, a megkeresett Szerződő Államban az elvitelt megelőzően hozott határozattal).

c) 10. Cikk szerinti eset: a 8. és 9. Cikkek szerinti „privilegizált” esetektől eltérően - amikor feltétel nélkül (8. Cikk) vagy egyszerűsített feltételek mellett (9. Cikk) kerül sor az egyik Szerződő Államban meghozott határozat más Szerződő Államban történő elismerésére és végrehajtására - a 10. Cikk jelenti a tulajdonképpeni „alapesetet”. A 9. Cikkhez képest itt még tágabb a határozatok elismerésével és végrehajtásával szembeni megtagadási okok köre (pl. közrendbe ütközés; arra való hivatkozás, hogy a meghozott határozat elismerése és végrehajtása a körülmények megváltozása folytán már nem szolgálná a gyermek érdekeit).

Az Egyezmény alapján a határozatok elismerésére és végrehajtására vonatkozó igények érvényesítése az Egyezményben részes államok Központi Hatóságainak közreműködésével történik, amelyeket a tagállamoknak kell kijelölniük. A Központi Hatóságok feladatait az Egyezmény 2-6. Cikkei határozzák meg. Az Egyezményt a 111/2003. (X. 27.) OGY határozat megerősítette. A megerősítő okiratnak, valamint a Magyar Köztársaság Egyezményhez tett nyilatkozatának és fenntartásának az Európa Tanács főtitkáránál (mint az Egyezmény letéteményesénél) való letétbe helyezése 2004. február 4-én megtörtént. Az Egyezmény 2. Cikkéhez tett nyilatkozat szerint az Egyezmény Központi Hatóságának feladatait a Magyar Köztársaságban az Igazságügyi Minisztérium látja el, tekintettel arra, hogy a Hágai Egyezmény (a továbbiakban: Egyezmény) Központi Hatósága is az Igazságügyi Minisztérium és a két Egyezmény között szoros, tartalmi kapcsolat áll fenn. Az Egyezmény 17. Cikkéhez tett fenntartással a Magyar Köztársaság (hasonlóan a tagállamok nagy többségéhez) biztosította magának azt a jogot, hogy a 8. és 9. Cikkekben megfogalmazott tényállások esetében (jogellenes gyermekelviteli ügyek) is megtagadhassa egy másik tagállamban hozott, felügyeleti jogot érintő határozat elismerését, illetőleg végrehajtását a 10. Cikk (1) bekezdésének a) pontjában meghatározott okból, azaz, ha a határozat elismerése és végrehajtása a magyar közrend sérelmével járna.

Az Egyezmény törvényhozási tárgykört érint, ezért azt törvénnyel kell kihirdetni. A fent hivatkozott országgyűlési határozat 5. pontja felhívta a Kormányt, hogy a jogalkotásról szóló 1987. évi XI. tv. 16. §-ának (1) bekezdésére figyelemmel, az Egyezmény kihirdetéséről szóló törvényjavaslatot az Egyezmény Magyar Köztársaság vonatkozásában történő hatálybalépését követően haladéktalanul terjessze az Országgyűlés elé. Az Egyezmény a Magyar Köztársaság tekintetében - a 22. Cikk (2) bekezdésének megfelelően - 2004. június 1. napján hatályba lépett.