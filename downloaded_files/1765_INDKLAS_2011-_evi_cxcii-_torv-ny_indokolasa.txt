2011. évi CXCII. törvény indokolása

a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény és más törvények szolgálati jogviszonyával kapcsolatos módosításáról

-----STARTING---POINT---ALTALANOS--- 

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény és más törvények szolgálati viszonnyal kapcsolatos módosításáról szóló törvény elsődleges célja a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) 2012. január 1-jei módosításával azoknak a szabályoknak a megteremtése, amelyek a Magyar Honvédség 2012-2021. közötti humánstratégiája megvalósítása megkezdéséhez nélkülözhetetlenek. A következő szabályozási fázisban, 2013. január 1-jei hatálybalépéssel új jogállási törvény kerül majd előkészítésre, amely tartalmazni fogja a közszolgálati életpályák összehangolásával kapcsolatos további szabályokat, illetve az új humánstratégia munkakör-elemzésen alapuló részeit.

Az Alaptörvény 2012. január 1-jei hatálybalépésekor a magyar jogrendszernek összhangban kell állnia a jogrendszer alapkövének számító jogforrással. A törvény erre figyelemmel kezdeményezi az Alaptörvény politikai tevékenység-tilalommal összefüggő rendelkezéseinek végrehajtását, illetve tartalmazza azokat az alapvetően technikai jellegű módosításokat is, amelyeket többek között hazánk új hivatalos megnevezésével, és az Alkotmány megnevezés Alaptörvényre változtatásával függnek össze.

Az Országgyűlés elfogadta a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvényt (a továbbiakban: Hvt.), és a Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvényt, és a nemzeti köznevelésről szóló 2011. évi CXC. törvényt. A törvény e törvényekhez kapcsolódóan kiterjeszti a Hjt. személyi hatályát a honvéd tisztjelöltekre, illetve a katonai szakképzésben tanulmányaikat folytató honvéd altiszt-jelöltekre azzal, hogy a hallgatói, illetve tanulói jogviszonyukat a külön törvények rendezik. Ezzel egyidejűleg nem mellőzhető a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) érintett rendelkezéseinek hatályon kívül helyezése.

A törvény a fentieken túl a szolgálati jog körében jogalkalmazói tapasztalatokra figyelemmel indokolt kisebb, de szerteágazó személyügyi, pénzügyi tárgyú, valamint a fegyelmi, és a kártérítési felelősséggel kapcsolatos módosításokat tartalmaz, a részletes végrehajtási szabályok meghatározása érdekében módosítja és kiegészíti a miniszteri rendelet-alkotási felhatalmazásokat. A törvény eleget tesz a hadigondozási tevékenységgel kapcsolatos alkotmánybírósági határozat által elrendelt jogalkotási feladatnak, a méltatlansági szabályozás tekintetében pedig figyelemmel van az ombudsman javaslataira.

A törvény a Hjt.-n túl a jogszabályi környezet változására és jogalkalmazói tapasztalatokra figyelemmel más törvények szolgálati viszonnyal összefüggő, kisebb terjedelmű korrekcióját is kezdeményezi.

-----STARTING---POINT---RESZLETES---

A 1. §-hoz

[Hjt. 2. § (17) bekezdés, (18a) és (18b) bekezdés, (22) bekezdés, (32) bekezdés k) pont]

A törvény a Hvt. terminológiájának megfelelően pontosítja az altiszti állomány fogalmát, valamint új esetkörrel bővíti a külföldi szolgálat formáinak felsorolását.

A törvény a Hjt. személyi körét kiegészíti a honvéd tisztjelöltekkel és a honvéd altiszt-jelöltekkel. A fogalmak közös eleme, hogy a hallgatói és a tanulói jogviszony mellett rögzítésre kerül a szolgálati viszony fennállása. A jogállások sajátos elemeit a Hjt. önálló fejezetei tartalmazzák.

A törvény a IV. Fejezettel összefüggésben meghatározza az érdekképviseleti szerv fogalmát.

A 2. §-hoz

(Hjt. 7/A. §)

A törvény a Honvédség humánstratégiájához kapcsolódóan a munkáltatói jogkörgyakorlás új, sajátos módját határozza meg. Az ún. döntési lap jogintézményének bevezetésével - a munkáltatói hatáskörök módosítása nélkül - elválik egymástól a munkáltatói jogkör gyakorlójának döntése, és az ezt lekövető egyedi határozat kiadása.

A döntési lap a munkáltatói jogkör gyakorlójának több személyre vonatkozó azonos vagy ugyanazon személyre irányadó különböző, egymással összefüggő döntéseit összegezi. A döntési lapon szereplő munkáltatói döntéseknek megfelelő egyedi határozatokat a jogszabályban kijelölt személyügyi szerv készíti elő és adja ki. Ezt a határozatot az állomány tagjával közölni kell, a döntést indokolni kell, jogorvoslati jogára az állomány tagját figyelmeztetni kell. A törvény további garanciális szabályként előírja, hogy kérelemre a döntési lap rá vonatkozó részét az állomány tagjával közölni kell.

A döntési lapon történő döntéshozatal nem minősül hatáskör-átruházásnak, mert a személyügyi szerv csak akkor adhatja ki a Hjt. 7/A. § alkalmazásával az egyedi határozatot, ha a munkáltatói jogkör gyakorlója döntését döntési lapon rögzítette.

A törvény az érvénytelenség szabályainak alkalmazását írja elő olyan esetek kezelésére, ha a döntési lapon hozott munkáltatói döntés és az egyedi határozat eltér egymástól.

A döntési lapon történő döntéshozatal eljárási szabályait, a döntési lap tartalmi elemeit és további végrehajtási szabályokat a hivatásos és szerződéses katonai szolgálat létesítéséről, módosításáról, megszüntetéséről, tartalmáról, valamint az integrált személyügyi igazgatás és egységes nyilvántartás rendjéről szóló 10/2002. (III. 5.) HM rendelet (a továbbiakban: személyügyi rendelet) határozza meg.

A 3. §-hoz

(Hjt. IV. Fejezet)

A törvény újraszabályozza a Hjt. IV. Fejezetében található érdekvédelmi rendelkezéseket. Az új Fejezet szabályai két témakörre oszthatók: valamennyi érdekképviseleti szervre vonatkozó közös szabályok (Hjt. 31. §), illetve a szakszervezetekre és a szakszervezeti érdekegyeztetésre irányadó előírások (Hjt. 32-39. §).

A törvény jelentősen átalakítja a szakszervezetek vonatkozásában jelenleg fennálló kedvezményrendszert. A szolgálatteljesítési idő-kedvezmény általános, minden tisztségviselőre kiterjedő jellege megszűnik, mértéke csökken, pénzben történő megváltására pedig a jövőben nem lesz lehetőség. A szakszervezeti kifogás intézménye ugyan megszűnik, a törvény e helyett a konzultáció és a tájékoztatás szabályait részletezi.

A törvény rögzíti, hogy a szakszervezet nevében vagy érdekében eljáró személy a tevékenysége során tudomására jutott, közérdekű adatnak nem minősülő tényt, információkat, megoldást vagy adatot a személyhez fűződő jogok megsértése, valamint a honvédelmi és nemzetbiztonsági érdek veszélyeztetése nélkül hozhatja nyilvánosságra. A törvény külön rendelkezése nélkül is érvényesül, hogy amennyiben az adat minősített adatnak minősül, be kell tartani a minősített adat védelmére vonatkozó szabályokat.

Az állomány szakszervezeti tagjának védelme érdekében a törvény fenntartja, hogy a Honvédség nem követelheti meg, hogy az állomány tagja szakszervezethez való tartozásáról nyilatkozzék, szolgálati viszony létesítését, fenntartását, jogosultságot vagy juttatást nem lehet attól függővé tenni, hogy a jelentkező vagy az állomány tagja valamely szakszervezetnek tagja-e, továbbá a szakszervezeti tagsággal összefüggésben tilos az állomány tagjának szolgálati viszonyát megszüntetni vagy vele szemben bármilyen megkülönböztetést alkalmazni.

A törvény nevesíti az érdekegyeztetés ágazati és országos kereteit.

A 4. §-hoz

[Hjt. 40. § (3) és (4) bekezdés]

A törvény a Honvéd Vezérkar főnökének munkáltatói jogkörei tekintetében érdemi változtatás nélkül a tiszthelyettes megnevezést altisztre változtatja meg.

A 5. §-hoz

[Hjt. 41. § (2) bekezdés c) és f) pont, (12) és (12a) bekezdés]

A hatályos szabályozás többek között kizárja a jogviszony létesítését azzal, akivel szemben a bíróság lefokozás, szolgálati viszony megszüntetése büntetést szabott ki, a büntetést kiszabó bírósági határozat jogerőre emelkedésétől számított három évig, továbbá azzal is, akinek lefokozására, szolgálati viszonyának megszüntetésére fegyelmi fenyítésként került sor, a fegyelmi határozat jogerőre emelkedésétől számított három évig. A törvény a három éves korlát hatályon kívül helyezését kezdeményezi, ezért nem létesíthető szolgálati viszony azzal, akivel szemben lefokozás vagy szolgálati viszony megszüntetése katonai büntetés vagy fegyelmi fenyítés került kiszabásra, mert ezekben az esetekben a katona a rendfokozatra, illetve a szolgálatra méltatlanná vált.

A szigorítást a törvény kiterjeszti azokra is, akiknek a szolgálati viszonya méltatlanság miatt vagy a Hjt. 247. § (6) bekezdés a) pontja alapján került megszüntetésre. Ez utóbbi jogalapját a törvény teremti meg, mert a KNBSZ tagjának szolgálati viszonyát felmentéssel meg kell szüntetni, ha a szolgálatra alkalmatlanná vált, mert nem felel meg a kifogástalan életvitel követelményének.

A törvény pontosítja az önkéntes tartalékos jogviszony létesítésének feltételeit is. A törvény egyértelművé teszi, hogy a műveleti tartalékossal határozott időre, a védelmi tartalékossal határozatlan időre köt szerződést a Honvédség. Emellett a törvény megszünteti az életkori felső határt a műveleti tartalékos jogviszony létesítéséhez.

A törvény kimondja, hogy nem létesíthető önkéntes tartalékos jogviszony azzal a személlyel, aki a rendelkezésre állás időszakában munkaköre alapján meghagyásban részesül. A kizáró okhoz kapcsolódóan a törvény bejelentési kötelezettséget és jogviszony-megszüntető feltételt nevesít.

A 6. §-hoz

[Hjt. 43. § (1) és (2) bekezdés]

A tényleges állomány tagjának eskü-szövegét a Hvt. tartalmazza. A törvény előírja, hogy állománycsoport-váltáskor (honvéd tisztjelölt/tiszt, honvéd altiszt-jelölt/altiszt, altiszt/tiszt) kell tenni. A Honvéd Koronaőrség tagjai az általános eskün túl az 1. számú melléklet szerinti esküt is leteszik.

A Honvédség humánstratégiájával összefüggésben a törvény hatályon kívül helyezi a szerződéses szolgálati idő felső határára vonatkozó korlátozást.

A 7. §-hoz

(Hjt. 44. §)

A törvény a Honvédség humánstratégiájához kapcsolódóan a polgári életből állományba vetteknél a hatályos szabályokkal ellentétben nem tekinti az életkort meghatározó elemnek a kezdő rendfokozat megállapításánál.

A törvény elfogadásával a hatályos szabályozás szerinti szakmai gyakorlat is egyértelművé válik, mert azon nem általában, hanem az adott beosztásban megszerzett szakmai gyakorlatot kell érteni.

A törvény kimondja, hogy a kezdő rendfokozat - miniszteri engedély kivételével - tiszt esetén legfeljebb százados, altiszt esetén legfeljebb főtörzsőrmester lehet.

A 8. §-hoz

[Hjt. 45. § (2) bekezdés]

A törvény a hatályos szabályozás kiegészítésével egyértelművé teszi, hogy a Honvédség és a beosztása sajátosságainak megfelelő tanfolyami képzés mellett az állomány tagját a próbaidő alatt alapkiképzésben kell részesíteni.

A 9. §-hoz

[Hjt. 46. § (3) bekezdés g) és k) pont, (5) és (7) bekezdés]

A törvény módosítja a más szervek felsorolását: az ügyészségeket besorolja a más szervek közé, ugyanakkor a védelmi igazgatás rendszerében a jövőben szolgálati beosztásban történik a foglalkoztatás. Emellett technikai jellegű módosítás az Országos Igazságszolgáltatási Tanács megnevezésének megváltoztatása.

A törvény a szerződéses katonáknak is lehetővé teszi, hogy központi vagy helyi közigazgatási szervnél teljesítsenek szolgálatot.

A Honvédség humánstratégiájához kapcsolódóan a törvény lehetővé teszi a munkakörök átminősítését. Az átminősítés miniszteri jogkör, amely a Hjt. 2. § (10) bekezdése szerinti szervezeti egységeket érintheti. Az átminősítés rendje végrehajtási szabályainak meghatározására a módosítás miniszteri rendeleti felhatalmazást biztosít.

Az átszervezés fogalmát a Hjt. értelmező rendelkezése rögzíti, ezért a törvény nevesíti, hogy a törvény alkalmazásában átszervezésnek minősül az átminősítés is, így egyéb feltételek fennállása esetén irányadók az átszervezésre a törvényben meghatározott szabályok, így a rendelkezési állományba helyezés, felmentés, illetve a nem katonai munkakör felajánlás.

A Hvt. 80. § f) pontja szerint honvéd a rendfokozatára tekintet nélkül a Honvédség tényleges állományú tagja. A Hjt. 2011. december 31-én hatályos szabályai szerint honvéd a rendfokozat nélküli szerződéses legénységi állományú katona. A törvények közötti koherencia biztosítása érdekében a törvény a Hjt.-ben a honvéd fogalom helyébe a közkatona megnevezést lépteti. A törvény a megnevezés technikai módosítása mellett tartalmazza, hogy a közkatonaként történő szolgálatteljesítés nem a próbaidő leteltéig, hanem egy évig tart.

A 10. §-hoz

[Hjt. 47/A. § (1a) bekezdés]

A törvény egyértelművé teszi az önkéntes tartalékosok rendfokozat-használatára vonatkozó szabályokat.

A 11. §-hoz

[Hjt. 48. § (1) bekezdés h), o)-s) pont, (3), (5) és (5a) bekezdés, (10)-(15) bekezdés]

A törvény a rendelkezési állomány új kategóriájaként tartalmazza a Nemzeti Közszolgálati Egyetemen (a továbbiakban: NKE) történő szolgálatteljesítést és a rezidens-képzésben való részvételt. Az NKE-n történő szolgálatteljesítés önálló jogcímként történő szerepeltetését az indokolja, hogy a katonai képzést folytató felsőoktatási intézmény a törvény alkalmazásában nem minősül más szervnek (Hjt. 46. §).

A rezidens-képzésben résztvevő szolgálati feladatait a Honvédség egészségügyi szervezetének vezetője határozza meg.

A törvény megszünteti a szakszervezeti tisztségviselők rendelkezési állományba helyezésének jogcímét. A szakszervezeti tisztségviselők a jövőben szolgálati beosztásuk mellett látják el szakszervezeti tevékenységüket úgy, hogy ehhez a Honvédség szolgálatteljesítési idő-kedvezményt biztosít.

A törvény kiegészíti a hatályos szabályozást azzal, hogy szolgálati feladattal ideiglenesen foglalkoztatható az is, aki azért van rendelkezési állományban, mert a más szervhez történő vezénylését megszüntették, de még nem helyezték beosztásba.

A törvény megteremti a jogalapját annak, hogy az állomány rendelkezési állományban lévő tagja határozott időre vezényléssel kerüljön foglalkoztatásra a gyesen lévő kismama megüresedett, vagy a rész-szolgálatteljesítéssel érintett beosztásban. Ha a határozott idős foglalkoztatás az egy évet meghaladja, a rendelkezési állományba helyezést nem kell megszüntetni, az érintett továbbfoglalkoztatható az üres beosztásban.

A szolgálati nyugdíjrendszer átalakítására figyelemmel, a tartalékállományra vonatkozó szabályozás alternatívájaként sajátos védelmi szabályt tartalmaz a törvény a hivatásos állomány azon tagjának, aki

- legalább százados vagy legalább főtörzsőrmesteri rendfokozattal rendelkezik és további szolgálatára nincs lehetőség az Országgyűlés vagy a Kormány döntése alapján a Honvédségnél végrehajtott létszámcsökkentés miatt, vagy átszervezés következtében beosztása megszűnt vagy maximális várakozási ideje letelt, meghosszabbítására pedig nem került sor, továbbá

- legalább 25 év szolgálati idővel rendelkezik, katonai szolgálatra egészségi vagy pszichikai okból alkalmatlanná vált.

A rendelkezési állományba helyezésre ezekben az esetekben kérelemre kerül sor, az állomány tagja választhatja szolgálati viszonyának felmentéssel történő megszüntetését. A rendelkezési állomány más közszolgálati jogviszonyba történő áthelyezésig, de legfeljebb a törvényben meghatározott időtartamig tart. A rendelkezési állomány megszűnése vagy megszüntetése esetén - más közszolgálati jogviszonyba történő áthelyezés kivételével - a szolgálati viszony a törvény erejénél fogva szűnik meg.

A törvény tartalmazza a Hjt. 48. § (1) bekezdés r) pontja szerint rendelkezési állományba helyezett személy esetén a szolgálati feladatra való igénybevétel lehetőségét. A munkába állás elősegítése érdekében azonban erre legfeljebb a rendelkezési állomány időtartamának felében kerülhet sor. Tekintettel arra, hogy a 48. § (1) bekezdés s) pontja alá tartozók a katonai szolgálatra alkalmatlanok, esetükben a szolgálati feladatra történő igénybevétel fogalmilag kizárt.

Előfordulhatnak olyan esetek, hogy a hivatásos állomány Hjt. 48. § (1) bekezdés r) vagy s) pontja alá tartozó tagjának továbbá már nem áll érdekében a szolgálati viszonyának fenntartása, mert pl. a munkaerőpiacon a Munka Törvénykönyve hatálya alá tartozó munkáltatónál kerül sor a foglalkoztatására. Erre az esetre biztosítja a törvény, hogy kérelemre a munkáltatói jogkör gyakorlója a rendelkezési állományba helyezést a más közszolgálati jogviszonyba történő áthelyezés vagy az egyébként irányadó időtartam lejárta előtt is megszünteti. Ha a hivatásos állomány tagja munkaviszony létesítése miatt kéri a rendelkezési állományba helyezés megszüntetését, a hivatásos állomány tagja a Hjt. 48. § (10) bekezdés szerinti időtartam hátralevő részének megfelelő távolléti díjra jogosult.

A más közszolgálati jogviszonyba történő áthelyezés elősegítése érdekében a törvény adatátadási kötelezettséget ír elő a központi közszolgálati nyilvántartásnak, és meghatározza az átadásra kerülő adatok körét és az esetleges kivételeket.

A 12. §-hoz

(Hjt. 48/A-48/C. §)

A Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény szerint az NKE-n munkakört, vezetői beosztást közalkalmazott, a fegyveres szervek hivatásos állományú tagjainak szolgálati viszonyáról szóló törvény hatálya alá tartozó állomány tagja vezényléssel is, valamint a Hjt. hatálya alá tartozó állomány tagja vezényléssel tölthet be.

A törvény az NKE-n történő szolgálatteljesítés jogállási szabályait rendezi úgy, hogy az egy új típusú, rendelkezési állományból történő vezényléssel valósul meg. Ennek következtében vezénylés nélkül az NKE-n munkakör, vezetői beosztás csak közalkalmazottként tölthető be, feltéve, hogy az nincs szolgálati viszonyhoz kötve.

Az állomány NKE-n szolgálatot teljesítő tagja tehát szolgálati viszonyban áll, a vezényléssel nem kerül a közalkalmazotti törvény hatálya alá. Erre figyelemmel az állomány tagjának jogállását, juttatásait, vele szemben a munkáltatói jogkör gyakorlásának rendjét a Hjt. és a szolgálati szabályok határozzák meg.

Az állomány tagjának előmenetelére a speciális beosztást betöltőkre vonatkozó rendfokozati előmeneteli szabályokat, az illetmény-megállapításra a Hjt. 108. § (2) bekezdés rendelkezéseit kell megfelelően alkalmazni.

A törvény biztosítja a csapatgyakorlatra és a külföldi szolgálatra történő vezénylést.

A hatályos felsőoktatási törvény és a nemzeti felsőoktatásról szóló törvény is tartalmazza az oktatói feladatok óraadó oktatóként történő ellátásának feltételeit. Ennek kiegészítéseként a törvény tartalmazza, hogy az állomány tagja eredeti szolgálati beosztása ellátása mellett oktatói tevékenységre szolgálati feladatként, külön díjazás nélkül is kötelezhető.

A 13. §-hoz

(Hjt. 48/D. §)

A törvény a fővárosi és megyei védelmi bizottságnál szolgálati beosztásban történő foglalkoztatás sajátos szabályait határozza meg.

A 14. §-hoz

[Hjt. 49. § (1), (5) és (6) bekezdés]

A törvény az esélyegyenlőség deklarálása mellett kezdeményezi a pályáztatásra vonatkozó törvényi szabályok újraszabályozását. A kapcsolódó végrehajtási szabályokat a személyügyi rendelet határozza meg.

A 15. §-hoz

(Hjt. 51/A. §)

A törvény a Hjt. 63. § szerinti általános szabály mellett megteremti a nem katonai munkakörben történő továbbfoglalkoztatás törvényi alapjait és a felajánlás garanciális feltételeit.

A 16. §-hoz

(Hjt. 51/B. §)

A törvény kezdeményezi a szolgálaton kívüliek jogintézményének megteremtését.

A törvény szerint, ha a hivatásos állomány tagjának szolgálati viszonya más közszolgálati jogviszonyba áthelyezéssel megszüntetésre kerül, kérelmére fel kell venni a szolgálaton kívüliek közé. A törvény meghatározza az ehhez kapcsolódó adatkezelési szabályokat.

A szolgálaton kívülinek minősülő személy a nem katonai munkakörére irányadó jogállási törvény, így a közalkalmazotti törvény vagy a kormánytisztviselőkre vonatkozó törvény hatálya alatt áll, rá a Hjt. rendelkezéseit akkor kell alkalmazni, ha azt a törvény kifejezetten elrendeli.

A törvény meghatározza a szolgálaton kívülinek minősülés időbeli korlátját, és azokat a lehetőségeket, amelyekkel a szolgálaton kívülinek minősülő személy élhet. A Hjt. 51/B. § (3) bekezdésben foglaltak célja elsődlegesen a visszavételhez szükséges feltételeknek való megfelelés elősegítése.

A 17. §-hoz

[Hjt. 52. § (3) és (3a) bekezdés]

A törvény az oktatásra történő vezénylés sajátos szabályait nevesíti.

A 18. §-hoz

(Hjt. 54. §-át megelőző alcím)

A törvény az Alaptörvénnyel összefüggésben a szünetelés szabályait kiterjeszti a hivatásos állományú katonákra is. A kapcsolódó módosításokat a záró rendelkezések tartalmazzák.

A 19. §-hoz

[Hjt. 56/A. § (1) bekezdés j) és k) pont]

A törvény jogalkalmazói tapasztalatokra tekintettel kiegészíti az önkéntes tartalékos jogviszony megszűnésének esetköreit.

A 20. §-hoz

(Hjt. 56/B. §)

A tábornokok tekintetében az Alaptörvény csak az előléptetést és a kinevezést sorolja a köztársasági elnöki jogkörök közé, és a 2011. december 31-én hatályos honvédelmi törvény 49. § (2) bekezdés b) és d) pontjától eltérően a Hvt. 20. §-a nem nevesíti a köztársasági elnöki jogkörök között.

Erre figyelemmel a törvény „A szolgálati viszony megszűnésének esetei” cím alatt nevesíti a köztársasági elnöki jogkört, és a Hjt. 2011. december 31-én hatályos 59/B. § pontosításával újraszabályozza jogviszony-megszüntetés sajátos szabályait.

A 21. §-hoz

[Hjt. 58. § (1) és (2) bekezdés]

A törvény az Alaptörvénnyel összhangban újraszabályozza azokat az időszakokat, amikor az állomány tagja szolgálati viszonyáról nem mondhat le. A törvény a felsorolást kiegészíti azzal, hogy misszió ideje alatt sem mondhat le az állomány tagja.

A Hjt. hatályos szabályozása szerint, ha a szerződéses állomány tagjának szerződése olyan időszakban jár le, amikor a szolgálati viszonyról történő lemondás kizárt [58. § (1) bekezdés], szolgálati viszonya automatikusan meghosszabbodik [58. § (2) bekezdés]. Az elmúlt év során előfordult, hogy a szerződéses állomány szerződése lejárt, a honvédelmi ágazat katasztrófavédelmi feladatai végrehajtásában nem vett részt, de a kihirdetett veszélyhelyzetre tekintettel szolgálati viszonya nem szűnt meg. Bár az egyén szerződésének meghosszabbítását (továbbfoglalkoztatását) sem a Honvédség, sem az egyén nem tervezte, a törvény szabályaira figyelemmel az egyénnek nem volt lehetősége visszatérni a civil munkajog világába.

A törvény jogalkalmazói tapasztalatokra figyelemmel kivételes szabályt rögzít azon szerződések tekintetében, amelyek a honvédelmi ágazat katasztrófavédelmi feladatai végrehajtásának időszaka alatt járnak le. A különös méltánylást érdemlő egyéni érdeket - a Hjt. 51. §-ához hasonlóan - a személyügyi rendelet fogja nevesíteni.

A 22. §-hoz

[Hjt. 59. § (3) bekezdés]

A törvény a felmentéshez kapcsolódó kisebb szövegpontosítást tartalmaz annak egyértelművé tétele érdekében, hogy nem alkalmazható a felmentés jogcímei között a Hjt. 59. § (2) bekezdés a) és b) pontja, ha a hivatásos állomány a Hjt. 48. § (1) bekezdés r) vagy s) pontja szerinti rendelkezési állományba kerül.

A 23. §-hoz

[Hjt. 61/B. § (2) és (10) bekezdés]

A törvény más közszolgálati szabályozáshoz hasonlóan csak a vezetői beosztást betöltőknél zárja ki a rész-szolgálatteljesítés lehetőségét. A törvény ezzel biztosítja a munkáltatói jogkör gyakorlójának mérlegelési lehetőségét a szolgálati beosztás sajátosságaira figyelemmel.

A Hjt. 61/B. § szerint, akinek gyermeke harmadik életévét nem töltötte be, az illetmény nélküli szabadság megszűnése előtt kérheti a rész-szolgálatteljesítés engedélyezését. A törvény kiterjeszti a rész-szolgálatteljesítés engedélyezését azokra is, akinek gyermeke harmadik életévét nem töltötte be, azonban az állomány tagja már nincs illetménynélküli szabadságon.

A rész-szolgálatteljesítés ezen új jogcímének alkalmazása során eltérést jelent, hogy ebben az esetben a munkáltatói jogkör gyakorlója az állomány tagjának kérelmére heti 20 óránál hosszabb rész-szolgálatteljesítési időt is engedélyezhet. A többes kedvezmény kiküszöbölése érdekében a törvény előírja, hogy az állomány tagja köteles tájékoztatni a munkáltatói jogkör gyakorlóját arról, hogy a rész-szolgálatteljesítés kérelmezésére jogosító gyermeke után a másik szülő illetménynélküli szabadságot vagy rész-szolgálatteljesítést nem vesz igénybe.

A 24. §-hoz

[Hjt. 62. § (1) bekezdés l) pont]

A törvény kezdeményezi, hogy a rendelkezési állomány meghatározott eseteinél [Hjt. 48. § (1) bekezdés r) és s) pont] az állomány tagjának szolgálati viszonya ne az általános szabályok szerint felmentéssel, hanem a törvény erejénél fogva szűnjön meg.

A 25. §-hoz

(Hjt. 66. §)

A törvény újraszabályozza a megtérítési kötelezettséget a szolgálati viszony meghatározott jogcímen történő megszűnése esetén vagy szolgálati viszony megszűnése nélkül akkor, ha az állomány tagja önhibájából kötelezettségszegést követ el.

A részletes szabályok megalkotására a törvény rendelet-alkotási felhatalmazást biztosít.

A 26. §-hoz

(Hjt. 69/B. §)

A törvény köztársasági elnöki jogkörként nevesíti a tábornokok hivatásos állományba történő visszavételét. A törvény e rendelkezése a Hvt.-hez kapcsolódik, mert az a 2011. december 31-én hatályos honvédelmi törvény 49. § (2) bekezdés c) pontjától eltérően nem nevesíti a köztársasági elnöki jogkörök között a tábornokok szolgálatba való visszavételét.

A 27. §-hoz

[Hjt. 75. § (1) bekezdés j) pont, (4) bekezdés]

A törvény szolgálati feladatként nevesíti a honvédelmi nevelés programjának megvalósításában, a honvéd tisztképzésben és altisztképzésben való közreműködést.

A törvény egyértelművé teszi, hogy a Hjt. 75. § (1) bekezdésben foglalt kötelezettségek a szerződésben foglalt korlátozásokkal az önkéntes tartalékos katonára is irányadók.

A 28. §-hoz

[Hjt. 78. § (9) bekezdés]

A törvény az önkéntes tartalékosok előmenetelére vonatkozó sajátos szabály megteremtését kezdeményezi.

A 29. §-hoz

[Hjt. 79. § (1) bekezdés]

A törvény újraszabályozza a beosztások betöltésének képzettségi követelményeit. A törvény egyértelművé teszi, hogy a tiszti rendfokozathoz legalább felsőfokú végzettség, az altiszti rendfokozathoz legalább érettségi, egyes beosztások tekintetében szakképzettség szükséges. A legénységi állománynak legalább alapfokú iskolai végzettséggel kell rendelkeznie.

A 30. §-hoz

(Hjt. 80. § és 81. §)

A törvény újraszabályozza a Honvédség által szervezett vagy támogatott képzésen történő részvétel feltételeit, továbbá a kötelezően szolgálati viszonyban töltendő idő tartalmát.

A törvény szerint az állomány tagjának valamennyi, Honvédség által szervezett vagy támogatott képzésen való részvétele vezényléssel történik. A vezényléshez az állomány tagjának beleegyezése nem szükséges akkor, ha a vezénylés a beosztásához külön jogszabályban előírt végzettség vagy szakképzettség megszerzésére irányul. Tanulmányi szerződés a nagy értékű képzések, és az egyéni kezdeményezésen alapuló, szolgálati érdekkel összefüggő képzések esetén kerül megkötésre.

A kötelezően szolgálati viszonyban töltendő idő generálisan a képzési idő kétszerese, de legalább egy év. A tanulmányi szerződés ettől eltérhet azzal, hogy a kötelezően szolgálati viszonyban töltendő idő legfeljebb öt, nagy értékű képzés esetén legfeljebb tíz év lehet.

A törvény nem zárja ki az állomány tagjának a szolgálati érdek sérelmével nem járó, saját elhatározáson alapuló egyéni továbbtanulásának lehetőségét, azonban ezt azért nem nevesíti, mert az nem tartozik a vezénylés, illetve tanulmányi szerződés törvény által kötött rendszerébe.

A 31. §-hoz

[Hjt. 84. § (2) bekezdés]

A törvény a speciális előmenetel esetén az őrvezető és a tizedesi rendfokozathoz kapcsolódó várakozási idők meghosszabbítását tartalmazza.

A 32. §-hoz

(Hjt. 100/A. §)

A törvény egyértelművé teszi, hogy szolgálati feladat hiányában nem jogosult egészségügyi szabadságra az állomány beosztásból felfüggesztett, és a Hjt. 48. § (1) bekezdés m) pontja szerint rendelkezési állományban lévő tagja.

A 33. §-hoz

(Hjt. 109/A. §)

A törvény a hatályos honvédelmi törvény szabályozásának átvételét jelenti a HVKF és helyettese tekintetében. A Katonai Nemzetbiztonsági Szolgálat (a továbbiakban: KNBSZ) főigazgatója és helyettese illetménye és vezetői juttatásai a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) és végrehajtási rendelete szabályaival összhangban került megállapításra.

A 34. §-hoz

[Hjt. 110. § (1) és (4) bekezdés]

A törvény szervezeti változásokra figyelemmel újraszabályozza az illetménykiegészítésre vonatkozó rendelkezéseket.

A törvény lehetővé teszi, hogy a miniszter rendeletében a 2. § (10) bekezdés szerinti szervezeti egység besorolását a 110. § (1) bekezdés b)-c) pontja szerinti vezetési szinttől eltérően, eggyel magasabban állapítsa meg. Ennek feltétele, hogy a szervezeti egység országos illetékességgel rendelkezzen, vagy országos működési körű legyen. A honvédelmi szervezetek alapító okirata egyértelműen meghatározza az országos illetékességet, illetve az országos működési kört.

Az illetménykiegészítés mértékére a miniszter által meghatározott vezetési szintnek megfelelően a 110. § (2) bekezdést kell alkalmazni.

A 35. §-hoz

[Hjt. 114. § (1) bekezdés u) és w) pont]

A törvény a pótlékok körének módosítását, és kiegészítését kezdeményezi a Honvédség feladatainak bővülésével összefüggésben.

A Hjt. 114. § (1) bekezdés u) pontja jelenleg is szabályozza a díszelgési pótlékot. A rendszeres díszelgési pótlék mértéke havonta az illetményalap 50 százaléka. A pótlékra való jogosultság kapcsolódó szabályait a katonák illetményéről és illetményjellegű juttatásairól, valamint a közalkalmazottak jutalmazásáról szóló 3/2002. (I. 25.) HM rendelet (a továbbiakban: illetményrendelet) határozza meg.

A honvédelmi törvény 70. § (1) bekezdés j) pontja, és a Hvt. 36. § (1) bekezdés b) és e) pont, a (2) bekezdés c) pontja szerint a Honvédség feladata a Szent Korona és a hozzá tartozó egyes jelvények őrzése és védelme, egyes kijelölt létesítmények őrzése és védelme, valamint az állami protokolláris feladatok teljesítésében való részvétel. A Honvéd feladatainak bővülésére figyelemmel indokolt a díszelgési pótlék mértékének módosítása. Az alsó és felső határos pótlékon belül az illetményrendelet módosításával biztosítható a Honvéd Koronaőrség, a Honvéd Palotaőrség tagjainak elismerése.

A törvény az atom-, vegyi- és biológiai katasztrófa következményeinek elhárításában résztvevő hivatásos, szerződéses és önkéntes tartalékos állományú katonák munkájának megfelelő mértékű ellentételezése érdekében kezdeményezi egy új illetménypótlék, az atom-, biológiai-, vegyi katasztrófavédelmi pótlék bevezetését.

A végrehajtási szabályok az illetményrendelet módosításával kerülnek meghatározásra.

A 36. §-hoz

[Hjt. 114/A. § (1)-(4) és (9) bekezdés]

A törvény újraszabályozza az önkéntes tartalékosok juttatásait. A törvény a szolgálati járandóságban részesülő önkéntes tartalékos katonákra vonatkozó sajátos rendelkezés megteremtését kezdeményezi. Az önkéntes tartalékos katona illetményéről és díjáról lemondhat.

A 37. §-hoz

(Hjt. 114/B. §)

A törvény megteremti a címzetes önkéntes tartalékos jogálláshoz kapcsolódó szabályokat.

A címzetes önkéntes tartalékos szolgálati jogviszony létesítésének célja a társadalmi kapcsolatok erősítése. A címzetes önkéntes tartalékos jogállását a szerződése határozza meg, esetében a Hjt.-t akkor kell alkalmazni, ha azt a törvény kifejezetten elrendeli.

A 38. §-hoz

[Hjt. 117. § (2) bekezdés]

A törvény a visszatartott távolléti díjjal kapcsolatos rendelkezés alkalmazási körét kibővíti azzal, amikor a méltatlansági eljárás méltatlanság megállapítása nélkül zárul.

A 39. §-hoz

[Hjt. 125. § (2) bekezdés]

A törvény pontosítja azt a személyi kört, aki étkezési hozzájárulásra nem jogosult.

A 40. §-hoz

[Hjt. 130. § (3) bekezdés]

A törvény lehetővé teszi a katonák részére is, hogy a kormánytisztviselőkkel azonos feltételekkel és korlátokkal a meghatározott célfeladatok végrehajtásában részt vegyenek.

A 41. §-hoz

[Hjt. 141. § (3) bekezdés]

A törvény bírósági ítélkezési gyakorlatra figyelemmel megteremti az előzetes vizsgálat jogintézményét.

Az előzetes vizsgálat lényege a fegyelemsértés megalapozott gyanújának megállapításához vagy kizárásához szükséges körülmények tisztázása. Az előzetes vizsgálat időtartama nem számít bele a fegyelmi eljárás elrendelésére nyitva álló határidőbe.

A 42. §-hoz

(Hjt. XII/A. Fejezete)

A törvény új Fejezetként kiegészíti a Hjt.-t a méltatlanság szabályozásával. A Fejezet nem ismétli meg, csak utal arra, hogy a törvényben meghatározott kivételekkel a fegyelmi szabályokat kell alkalmazni a méltatlansági eljárásra. A KNBSZ állományában lévő hivatásos katonák tekintetében nem érvényesülnek a méltatlanság szabályai, mert nekik a kifogástalan életvitel követelményének kell megfelelniük.

A törvény meghatározza, hogy a méltatlansági eljárás tekintetében ki gyakorolja a munkáltatói jogköröket, ugyanakkor lehetővé teszi, hogy a miniszter, és a Honvéd Vezérkar főnöke a méltatlansági eljárást magához vonja.

A szabályozás lehetővé teszi a méltatlansági eljárás során is a beosztásból történő felfüggesztést, így az eljárás alá vontnak a szolgálati helytől való ideiglenes távoltartását. Aki beosztásból történő felfüggesztés hatálya alatt áll - annak tartama alatt - a szolgálati beosztásával járó jogait nem gyakorolhatja, a szolgálati fegyverét és szolgálati okmányait köteles leadni, szolgálati helyére csak az állományilletékes parancsnok engedélyével léphet be.

A törvény nem tartalmaz felsorolást a méltatlanság kötelező eseteire, a méltatlansági eljárás elrendelését a parancsnok mérlegelési jogkörébe utalja.

A szabályozás biztosítja, hogy amíg a méltatlansági eljárás folyamatban van, ne legyen megszüntethető a szolgálati viszony lemondással, felmentéssel, más közszolgálati jogviszonyba történő áthelyezéssel, hivatásos állományba vétellel, a szerződésben foglalt idő leteltével, vagy a törvény erejénél fogva.

A törvény meghatározza a vizsgáló kijelölésére és eljárására vonatkozó rendelkezéseket, azokat a körülményeket, amelyek a méltatlansági eljárás megszüntetését alapozzák meg, tartalmazza a méltatlansági bizottság elnökére és tagjaira vonatkozó alapvető szabályokat, valamint meghatározza a méltatlansági bizottság munkájára vonatkozó előírásokat.

A törvény a méltatlansági eljárás felfüggesztésének kötelező és mérlegelésen alapuló eseteit különbözteti meg. Tetten érés és beismerés esetén nem kötelező az eljárás felfüggesztése. Kötelező akkor, ha a cselekmény elbírálása olyan előzetes kérdéstől függ, amelynek eldöntése bíróság vagy más hatóság hatáskörébe tartozik, annak a döntéséig. Mérlegelésen alapul a felfüggesztés, ha az állomány tagja tartós távolléte, vagy egészségi állapota miatt védekezését előterjeszteni, eljárási jogait gyakorolni nem tudja; szakértői vizsgálat szükséges, a szakvélemény elkészítéséig; ha az állomány tagja külföldön tartózkodik, a visszaérkezéséig.

A legénységi állomány tagja esetén a méltatlansági bizottság dönt a méltatlanság fennállásáról vagy hiányáról, és ez a döntés köti az állományilletékes parancsnokot. A tábornokok, a tisztek és az altisztek esetén a méltatlansági bizottság döntés-előkészítő szerepet tölt be, így az eljárás végén javaslatot tesz, amelyhez a miniszter és a Honvéd Vezérkar főnöke nincs kötve.

A törvény biztosítja az állomány tagja jogorvoslati jogának érvényesülését, mert az állomány tagja szolgálati panaszban kifogásolhatja a méltatlansági eljárást, és az abban hozott döntés jogszerűségét. A méltatlansági eljárás elrendelése, felfüggesztése, valamint a méltatlansági bizottság javaslata csak a határozattal szemben benyújtott szolgálati panaszban sérelmezhető. A szolgálati panasz benyújtásának azonban a szolgálati viszony megszüntetésre nincs halasztó hatálya.

A tábornokok tekintetében sajátos szabályok érvényesülnek, melyeket a Hjt. 56/B. § összegez.

A 43. §-hoz

[Hjt. 183. § (4) bekezdés]

A törvény a kárigény érvényesítésére vonatkozó rendelkezések alkalmazása során károsultnak minősíti az állomány tagját ért kár miatt kárigényt érvényesítő közeli hozzátartozót is.

A 44. §-hoz

[Hjt. 185. § (2) bekezdés]

A törvény újraszabályozza a Honvédség vétkességre tekintettel fennálló kártérítési felelősségét.

A 45. §-hoz

[Hjt. 191. § c) pont]

A törvény pontosítja arra a pénzösszegre vonatkozó szabályokat, amelyet a kártérítés kiszámításánál a kár összegéből le kell vonni.

A 46. §-hoz

[Hjt. 192. § (3) bekezdés]

A törvény pontosítja, hogy a Honvédség képviseletében mely szerv jogosult a kártérítés felülvizsgálatát kezdeményezni.

A 47. §-hoz

[Hjt. 196. § (1) bekezdés]

A törvény pontosítja, hogy a károsult kinek nyújthatja be a kártérítési kérelmet.

A 48. §-hoz

(Hjt. 221/A. §)

A törvény a döntési lapon történő munkáltatói jogkörgyakorláshoz tartozó sajátos jogorvoslati szabályokat rögzíti.

A 49. és 55. §-hoz

(Hjt. XVI/A. Fejezete, 280. §)

A Hvt. szerint a honvéd tisztjelöltek a Honvédség tényleges állományába tartoznak. A törvény célja a honvéd tisztjelölt szolgálati viszonyával kapcsolatos sajátos szabályok önálló Fejezetben történő rögzítése.

A törvény egyértelművé teszi, hogy a Hjt. más Fejezetét a honvéd tisztjelöltek tekintetében akkor kell alkalmazni, ha azt e Fejezet kifejezetten elrendeli. A honvéd tisztjelöltek hallgatói jogviszonyának elemeit, szolgálati feladatait a Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény és a felsőoktatási törvény tartalmazza.

A Fejezet jellemzően a Hft. 2011. december 31-én hatályos rendelkezéseinek átemelését tartalmazza, a jogalkalmazói tapasztalatokra figyelemmel indokolt pontosításokkal. Erre figyelemmel az átmeneti rendelkezések között nevesítésre kerül, hogy az ösztöndíjszerződést a jogszabály-változásokra tekintettel a Honvédség egyoldalúan módosítja, és erről a honvéd tisztjelölt részére értesítést küld. Más kérdésekben az ösztöndíjszerződés közös megegyezéssel módosítható.

A törvény a tisztjelölti szolgálati viszony létesítésének és megszüntetésének munkáltatói jogkörét a Honvéd Vezérkar főnökéhez utalja. A döntési lapon történő munkáltatói döntéshozatal a honvéd tisztjelöltek tekintetében sem kizárt. A további munkáltatói jogköröket a személyügyi rendelet határozza meg.

A törvény ugyan az ösztöndíjszerződés elemeire tartalmi kötöttséget nem állapít meg, azonban általános jogelvként érvényesül, hogy az ösztöndíjszerződés nem tartalmazhat olyan rendelkezést, amely jogszabállyal ellentétes, vagy amelyet jogszabály kifejezetten rögzít. A törvény egyértelművé teszi, hogy a honvéd tisztjelölt állományba vétele az ösztöndíjszerződés megkötésével történik.

A törvény biztosítja azt az alapelvet, hogy a honvédtiszt alapképzésben a tisztjelölti szolgálati viszony (amely ösztöndíjszerződéssel jön létre) és a hallgatói jogviszony (amely beiratkozással jön létre) egyidejűleg kell, hogy fennálljon. Ez alól kivétel, hogy a tisztjelölti szolgálati viszony tovább tart, mert a hallgatói jogviszony megszűnik a felsőfokú végzettséget tanúsító oklevél kiállításának napján, míg a tisztjelölti szolgálati viszony a tiszti állományba vételt megelőző napon.

A törvény részletesen meghatározza a tisztjelölti szolgálati viszony megszűnésének feltételrendszerét, az MH Ludovika Zászlóalj állományában beosztásban történő szolgálatteljesítés szabályait, a honvéd tisztjelölt fegyelmi és kártérítési felelősségére, valamint méltatlanságára vonatkozó előírásokat, a jogorvoslat rendjét.

A törvényben új elemként jelenik meg a nemzetbiztonsági alkalmassági követelménynek való megfelelés. A törvény átmeneti rendelkezései ehhez kapcsolódóan a nemzetbiztonsági ellenőrzés megkezdéséhez végrehajtási határidőket jelölnek meg.

A honvéd tisztjelölt ösztöndíja és pénzbeli ellátása tekintetében a törvény a Hft. hatályos szabályozásától érdemben nem tér el. Az ösztöndíj a bírósági végrehajtásról szóló 1994. évi LIII. törvény 74. § h) pontja szerint mentes a végrehajtás alól, ezért a Hft. szabályozásával ellentétben erre a törvény külön nem utal.

Az 50. és az 55. §-hoz

(Hjt. XVI/B. Fejezete, 280/A., 280/B. §)

A Hvt. szerint a Honvédség tényleges állományába tartoznak a honvéd altiszt-jelöltek. A törvény célja a honvéd altiszt-jelöltekre vonatkozó szabályozás önálló Fejezetben történő szabályozása. A Fejezet szabályai jellemzően utaló technikával kerülnek megfogalmazásra.

E Fejezetet a 2012/13. tanévtől kell alkalmazni azzal, hogy a 2012/13. évre vonatkozó középfokú felvételi tájékoztatót e törvénynek megfelelően kell előkészíteni és közzétenni.

A törvény az átmeneti rendelkezések között rögzíti, hogy a 2012. január 1-jén katonai szakképzésben résztvevő honvéd tiszthelyettes-jelölt jogállására a 2011. december 31-én hatályos jogszabályok és a 2012. január 1-je előtt megkötött tanulmányi szerződésben foglaltak az irányadók.

Tiszthelyettesen e törvény eltérő rendelkezésének hiányában altisztet is érteni kell.

Az 51. §-hoz

(Hjt. XIX. Fejezet)

A törvény a nemzetbiztonsági szolgálatokról szóló 1995. évi CXXV. törvény katonai nemzetbiztonsági szolgálatok összevonásával kapcsolatos módosításával újraszabályozza a Hjt. XIX. Fejezetét.

A törvény jellemzően a 2011. december 31-én hatályos szabályozást emeli át technikai jellegű, elsődlegesen az összevonásból eredő megnevezés-pontosításokkal. Emellett a törvény jogalkalmazói tapasztalatokra figyelemmel indokolt változtatásokat is tartalmaz. A törvényből elhagyásra kerültek a pályáztatás és a szolgálati viszony megszüntetésének eljárási szabályai, mert azok törvényi szabályozást nem igényelnek, a tárgykör végrehajtási rendeletben is rendezhető.

A 2011. december 31-én hatályos szabályhoz képest a szolgálati viszony létesítése és fenntartása tekintetében új elemként jelenik meg a törvényben a kifogástalan életvitel követelménye. A törvény a Hszt. rendelkezéseivel összhangban álló szabályokat állapít meg, és a jogintézmény jellege által biztosított keretek között meghatározza mikor nem minősül az életvitel kifogástalannak, az érintett jogainak védelme érdekében pedig rögzíti az adatok és iratok megőrzési idejét. A jogintézményhez kapcsolódóan sajátos felmentési jogcímet állapít meg, amely a méltatlansági felmentéshez hasonlóan sem felmentési időre, sem végkielégítésre nem jogosít.

Szintén új elem a poligráfos vizsgálatra vonatkozó szabályozás, amely csak felvételi eljárás, külön törvény szerinti belső biztonsági és bűnmegelőzési feladatok, valamint nemzetbiztonsági ellenőrzés végrehajtása során lehet elrendelni. Az érintett személyes adatainak és a magánszférájához fűződő jog védelme érdekében a törvény a poligráfos vizsgálat célja mellett meghatározza, hogy a poligráfos vizsgálat kérdései csak biztonsági kockázati tényezőkkel kapcsolatos adatkörökre terjedhetnek ki.

A törvény nemzetbiztonsági érdekre figyelemmel a Hjt. XV. Fejezetétől eltérő, sajátos szabályokat állapít meg a jogorvoslati rendjére.

Az 52. §-hoz és az 58. § (3) bekezdéséhez

(Hjt. 267. § b) pont)

A törvény a BUISNESSEUROPE, az UEAPME, a CEEP és az ESZSZ által a szülői szabadságról kötött, felülvizsgált keretmegállapodás végrehajtásáról és a 96/34/EK irányelv hatályon kívül helyezéséről szóló, 2010. március 8-i 2010/18/EU tanácsi irányelvnek (a továbbiakban: Irányelv) való megfelelést biztosító jogharmonizációs záradékkal egészíti ki a Hjt.-t.

Az Irányelvnek való megfeleléssel összefüggésben a törvény kizárólag a jogharmonizációs záradék módosítását érinti, figyelemmel arra, hogy a Hjt. 103. §-át érintő jogharmonizációt a 2010. évi XCV. törvény 2010. december 1-jei hatálybalépéssel végrehajtotta.

Az Irányelv hatálybalépésével összhangban a törvény e rendelkezése 2012. március 8-án lép hatályba.

Az 53. §-hoz

[Hjt. 269. § (1) és (2) bekezdéséhez]

A törvény átmeneti rendelkezésként előírja, hogy a sorkatonai szolgálat teljesítésével összefüggő balesetekkel, valamint a sorkatonai szolgálattal összefüggésben kialakult, vagy azzal összefüggésben súlyosbodott betegségekkel kapcsolatos kárigények elbírálására a sorkatonai szolgálatteljesítése alatt hatályos jogszabályokat kell alkalmazni. E rendelkezést a 2011. december 31-én hatályos honvédelmi törvény tartalmazza, azonban sarkalatos jelleg hiányában az új Hvt. már nem.

A törvény szintén átmeneti rendelkezések között sajátos szabályt állapít meg a szerződés-hosszabbítási díj tekintetében. A Hjt. 2010. január 1-jétől egészült ki a szerződés-hosszabbítási díj jogintézményével, mely szerint a szerződés-hosszabbítási díj utolsó alkalommal a 11. év letöltésekor meghosszabbított szerződés esetén járt. Jogalkalmazói tapasztalatokra figyelemmel e rendelkezés 2010. december 1-jei hatályba lépéssel módosításra került, mely szerint nemcsak a 11. év letöltésekor, hanem az ezt követő első szerződés-hosszabbításkor is jár a szerződés-hosszabbítási díj. A törvény azoknak a szerződéses katonáknak biztosítja a szerződés-hosszabbítási díjat, akik 2010. január 1-je és a 2010. november 30-a között 11. év után lejárt szerződésüket hosszabbítottak meg, így az akkor hatályos szabályok szerint nem, de december 1-jétől már jogosultak lettek volna a szerződés-hosszabbítási díjra, feltéve azonban, hogy szerződésük 2012. január 1-jén is fennáll.

Az érintett szerződéses katona 2012. február 29-ig nyújthatja be a szerződés-hosszabbítási díj kifizetésére vonatkozó kérelmét. Ebben az esetben a szerződés-hosszabbítási díjat a szerződés-hosszabbítást megelőzően letöltött szolgálati idő utolsó napján számított távolléti díj alapján a kérelem benyújtását követő második havi illetménnyel együtt kell kifizetni.

Az 54. §-hoz

(Hjt. 274. §)

A törvény megszünteti a szakszervezeti tisztségviselők rendelkezési állományba helyezésének jogcímét, ezért 2012. január 1-jétől a szakszervezeti tisztségviselők is szolgálati beosztásban foglalkoztathatók tovább. Erre figyelemmel a törvény nevesíti, hogy a szakszervezeti tisztségviselők e jogcímen rendelkezési állományban nem tarthatók.

Az 55. §-hoz

(Hjt. 277-279. §)

A törvény a legénységi várakozási idő meghosszabbításával kapcsolatban egyértelművé teszi, hogy az csak a 2012. január 1-je után állományba vettek esetén irányadó.

A törvény a Honvéd Koronaőrség tagját megillető díszelgési pótlék tekintetében 2011. május 30-ától kezdődő visszamenőleges alkalmazást ír elő. Az időpont megegyezik a Honvéd Koronaőrség létrejöttével.

A törvény a KNBSZ állományának tagja tekintetében bevezeti a kifogástalan életvitel követelményét. Ehhez kapcsolódóan a törvény átmeneti rendelkezésként a nyilatkozatok megtételére határidőt szab.

Az 56. §-hoz

[Hjt. 287. § (2) bekezdés]

A törvény tartalmazza egyes felhatalmazó rendelkezések pontosítását.

Az 57. §-hoz

(Hjt. 1., 7-10. számú melléklet)

A törvény újraszabályozza az esküre vonatkozó 1. számú mellékletet.

A törvény a kifogástalan életvitelhez kapcsolódóan tartalmazza a hivatásos állomány tagjával közös háztartásban élő házastárs, élettárs, felnőtt korú hozzátartozó nyilatkozatát, az érintett nyilatkozatát és az adatlapot (7-9. számú melléklet).

A 10. számú melléklet a hivatásos állomány Hjt. 48. § (1) bekezdés r) vagy s) pontja szerint rendelkezési állományba helyezett tagjának azon adatait tartalmazza, amely - a rendelkezési állományba helyezéssel egyidejűleg - a más közszolgálati jogviszonyba történő áthelyezés elősegítése érdekében a kormányzati tisztviselőkről szóló törvény szerinti központi közszolgálati nyilvántartásnak megküldésre kerül. A KNBSZ állományának tagja esetén nemzetbiztonsági érdekből egyes adatok átadása nem kötelező.

-----STARTING---POINT---VEGE---

Az 58. §-hoz

A törvény meghatározott kivételekkel 2012. január 1-jei hatályba lépést tartalmaz, és rendelkezik önmaga hatályon kívül helyezéséről.

Az 59-60. §-hoz

A törvény több tárgykörben szövegcserés módosításokat és hatályon kívül helyezéseket kezdeményez.

A törvény törvényi szinten rendezi a méltatlanság szabályait, így a katonai szolgálati viszony méltatlanság címén történő megszüntetésének eljárási szabályairól szóló 40/2007. (XI. 28.) HM rendelet és az alapjául szolgáló felhatalmazás hatályban tartása nem indokolt.

A 61. és 65. §-hoz

(A munkavédelemről szóló 1993. évi XCIII. törvény, a munkaügyi ellenőrzésről szóló 1996. évi LXXV. törvény módosítása)

A törvény több törvény vonatkozásában a felhatalmazások pontosítását kezdeményezi.

A 62. §-hoz

(A hadigondozásról szóló 1994. évi XLV. törvény módosítása)

Az 1352/B/2010. AB határozat szerint alkotmányellenes, hogy a hadirokkantak havi rendszeres járadékának emelésekor az V. járadékosztályba tartozók tekintetében nem történt emelés. Az Alkotmánybíróság ezért felhívta az Országgyűlést, hogy jogalkotási kötelezettségének 2011. december 31-ig tegyen eleget. A törvény e kötelezettség végrehajtására irányul.

A 63. §-hoz

(A személyi jövedelemadóról szóló 1995. évi CXVII. törvény módosítása)

A törvény érdemi változtatás nélkül a honvéd tisztjelölt és a honvéd altiszt-jelölt jogállásra tekintettel kezdeményezi a személyi jövedelemadóról szóló 1995. évi CXVII. törvény módosítását.

A 64. §-hoz és az 58. § (2) bekezdéséhez

(A Hft. módosítása)

A törvény a honvéd tisztjelöltek szolgálati viszonyának szabályait beemeli a Hjt.-be, így a Hft. kapcsolódó rendelkezéseinek hatályban tartása nem indokolt.

A 66. §-hoz

(A külföldre utazásról szóló 1998. évi XII. törvény módosítása)

A módosítás a diplomata útlevélre jogosultak körének bővítését kezdeményezi a Honvéd Vezérkar főnökével és helyettesével, a Katonai Nemzetbiztonsági Szolgálat főigazgatójával és helyetteseivel, továbbá a katonai külképviseletek vezetőivel és helyetteseivel.

A 67. §-hoz

A rendelkezés célja jelen törvény, valamint a korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvény közötti koherencia megteremtése.