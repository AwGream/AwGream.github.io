1997. évi XCIX. törvény indokolása

a szerencsejáték szervezéséről szóló 1991. évi XXXIV. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

A szerencsejáték szervezéséről szóló 1991. évi XXXIV. törvény lehetőséget ad a bukmékeri jellegű fogadás szervezésére, de nem határozza meg részletesen a játékszervezés jogi kereteit, mindössze egyetlen szakaszban szól a bukmékeri fogadásról. A jelenleg érvényes szabályozás mellett Magyarországon egyetlen gazdálkodó szervezet sem folytat bukmékeri fogadás-szervezést.

Magyarországon nincs kialakult hagyománya a bukmékeri fogadásnak, ezért a jogszabály meglehetősen szűkszavúan írja körül a fogadási rendszer működésének feltételeit. Részben az ebből adódó bizonytalanságok miatt, főként azonban a magas adóterhek miatt nem honosodott meg ez a fogadási forma. Ilyen körülmények között belátható időn belül nem számíthatunk a legális bukmékeri fogadás-szervezői tevékenység kialakulására és az ebből származó rendszeres és jelentős adóbevételekre. Emiatt halaszthatatlanná válik a vonatkozó jogszabályok felülvizsgálata és célszerű megváltoztatása.

A bukmékeri rendszerű fogadási játék abban tér el a hagyományos totalizatőri rendszerű játékoktól (totófogadás, lóversenyfogadás), hogy a játékosok a szervező ellen - „a bank” ellen - játszanak. Az egyes események (pl. sportversenyek) lehetséges eredményére lehet tippelni, ezek bekövetkezési valószínűségétől függően a megjátszható tippeket a játékszervező állapítja meg és ezeket számszerűen a fogadási arányokkal, az ún. oddsokkal fejezik ki. (A totalizatőri fogadás esetén a játékosok tippjeikkel egymás ellen játszanak, a befizetett tétjeiket a nyerés alapján osztják szét a játékosok között.)

A bukmékeri jellegű fogadásban nem az összegyűlt tétek bizonyos részét kell nyereményként kell elosztani, hanem a fogadás-szervező saját vagyonát állítja szembe a fogadó nyerési esélyeivel. E tevékenység eredményességét a fogadási eseményekhez és a fogadás-szervezéshez való szakmai hozzáértése, tőkeereje és az egyéb vagyonától elkülönített kockázati tartaléka adja, figyelembe véve, hogy fogadási ajánlatait a szervező maga határozza meg.

Az európai országok többségében a bukmékeri fogadás nem liberalizált, azaz állami monopóliumot jelentő tevékenység. A törvény szerint a fogadás szervezésére kizárólag állami játékszervező jogosult, kivéve a lóversenyfogadást.

A 2. §-hoz

A hatályos törvény is tartalmazza a Szerencsejáték Felügyelet azon jogosultságát, hogy a kiadott játékengedélyben biztosítékot vagy bankgaranciát írhat elő meghatározott körben játékszervezők számára a játékból származó nyeremények fedezetének biztosítására. Indokolt, hogy a jövőben valamennyi szerencsejáték - köztük a bukmékeri rendszerű fogadás - vonatkozásában lehetősége legyen a Felügyeletnek a biztosíték kikötésére és ezáltal teljeskörűvé váljon a játékosok biztonsága.

A 3. §-hoz

A hatályos szerencsejáték törvény tartalmazza ugyan a fogadás fogalmát, de nem kellő részletességgel és pontossággal határozza meg annak tartalmát, ezért a rendelkezésnek ki kell egészülnie a fogadási esemény definíciójával is. A törvény rögzíti, hogy a fogadás-szervező azok közül a jövőbeni nyilvános események közül határozhat meg fogadási eseményeket, amelyek alkalmasak lesznek fogadás eldöntésére.

Lényeges szabály, hogy olyan eseményre lehet fogadást kötni, amely nem sérti mások érdekeit.

Az előzőekből következik, hogy a bukmékeri fogadás kockázata a szerencsejáték szervező szempontjából nagyobb, mint a totalizatőri játékoknál. A jogi szabályozásnak ezért biztosítania kell a kockázat minimalizálását, továbbá azt, hogy a játék folyamatos szervezésének és a nyeremények kifizetésének a megfelelő biztosítékai meglegyenek. Indokolt, hogy a jövőben csak azon állami játékszervező szervezhessen fogadást, aki legalább 1 Mrd Ft alaptőkével rendelkezik és hogy a megfelelő szakértelem is biztosítva legyen a játék szervezéséhez, további személyi feltételként legalább 5 éve szerencsejáték szervezésével kell foglalkoznia.

A 4. §-hoz

A lóversenyfogadást - kiemelve az egyéb fogadási formák közül - továbbra is szervezhet az állam többségi részesedésével működő gazdálkodó szervezet, illetve központi költségvetési szerv, de az államnak lehetősége van arra, hogy e tevékenység gyakorlásának jogát koncessziós szerződésben időlegesen másnak átengedje. A koncessziós szerződés időtartama legfeljebb 10 év, de ez az időtartam - a már hatályos szerencsejáték törvény szerint - további 5 évvel a pénzügyminiszter által meghosszabbítható. A koncessziós díj mértéke legalább 200 millió Ft.

Az 5. §-hoz

Az egyszerűbb jogalkalmazhatóság érdekében a pénznyerő automaták játékadójának új mértékét a szerencsejáték törvény tartalmazza, eltérve a korábbi gyakorlattól, amely szerint erről az éves költségvetési törvények rendelkeztek.

A 6. §-hoz

A törvény szerint a játékadó a tiszta játékbevétel 30%-a, a forrásadót pedig a kapott bevétel azon része után kell fizetni, amely a megfizetett tét összegét meghaladja. Bukmékeri játék esetén a fajlagos fedezettartalom kisebb, mint a jól ismert nagy forgalmú, de viszonylag csekély nyerési esélyt biztosító számsorsjátékok, illetve a totó esetében. Ugyanakkor itt a játékszervezőnek igen jelentős induló és folyó üzemeltetési költségeket kell viselnie, jelentős új beruházásokra lesz szükség és ki kell építeni a játék infrastruktúráját. Mindent figyelembe véve a bukmékeri fogadás szervezése esetén az előirányzott nettó 80%-os fogadói visszaforgatási arány mellett a játékadó mértékét meghatározó körültekintő üzleti számítás azt mutatja, hogy a 30%-os mértékű lineáris játékadó esetén gazdaságosan szervezhető a bukmékeri játék. Az elvonások ezen kombinációja biztosíthatja azt, hogy megfelelő mértékű érdeklődés legyen a fogadók részéről és a nagyobb nyereményhányad várhatóan jelentős adóbevételt és osztalékbevételt nyújthat az állam számára.

A 7. §-hoz

A törvény értelmező rendelkezései között jelenleg is szerepel a tiszta játékbevétel, a bukmékeri rendszerű fogadás, a totalizatőri fogadás és a nyereményszorzó fogalma. A törvény hatálybalépése óta eltelt időszak gyakorlati tapasztalatait is figyelembe véve szükségessé vált a fenti értelmező rendelkezések pontosítása.

A törvény értelmező rendelkezése kiegészül a fogadási ajánlat definíciójával.

A 8. §-hoz

A törvény 38. § (2) bekezdésének d) pontja kiegészül azzal, hogy a jövőben a pénzügyminiszter a sorsolásos játékok mellett a fogadásos játékokra vonatkozó részletes szabályokat is külön jogszabályban határozhatja meg. A paragrafus f) pontja a továbbiakban a bukmékeri fogadás költségeinek pénzügyminiszteri jogszabályban való meghatározását is tartalmazza.

A 9. §-hoz

A szerencsejáték törvény melléklete tartalmazza a szerencsejáték szervezésével összefüggő eljárási, engedélyezési szolgáltatások díjait. A törvény fogadás esetére kérelmenként legfeljebb 1 millió Ft eljárási díjat határoz meg.

-----STARTING---POINT---VEGE---

A 10. §-hoz

A törvény a kihirdetését követő 3. napon lép hatályba azzal, hogy a már kiadott játékengedélyekre az új rendelkezéseket csak 1998. január 1-től kell alkalmazni.

Tekintettel arra, hogy a lóversenyfogadás szervezésére vonatkozóan a Kormány olyan döntést hozott, hogy a lóversenyfogadás szervezését a jövőben az állam koncesszióba adja, szükséges a koncesszióba adás megtörténtéig átmeneti rendelkezést hozni. Ezáltal biztosítható, hogy a lóversenyfogadást jelenleg szervező társaság a játékot a koncesszióba adásig folyamatosan szervezhesse.

A bukmékeri jellegű fogadás szabályainak kidolgozásakor a személyi jövedelemadó törvény módosításával rendelkezni kell a nyereményt terhelő személyi jövedelemadó meghatározásának módjáról.