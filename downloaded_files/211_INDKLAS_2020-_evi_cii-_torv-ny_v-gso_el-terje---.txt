2020. évi CII. törvény végső előterjesztői indokolása

a Magyar Köztársaság és a Lett Köztársaság között a kettős adóztatás elkerüléséről és az adóztatás kijátszásának megakadályozásáról a jövedelem- és a vagyonadók területén, Rigában, 2004. május 14-én aláírt Egyezmény módosításáról szóló jegyzékváltás kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A Magyarország részére 2020 januárjában megküldött, No. 21-1420 számú lett Szóbeli Jegyzék tájékoztatást tartalmaz a magyar-lett adóegyezmény jogdíj cikkének 2018. január 1-jével történő módosítását érintően.

A 2004. évi CXXX. törvénnyel kihirdetett magyar-lett adóegyezmény jogdíjak adóztatását szabályozó 12. cikkében forrásadó szerepelt, illetve a jogdíj-fogalom meghatározása is tágabb volt, mint a nemzetközi gyakorlat. A magyar-lett adóegyezmény szerves részét képező, törvényben kihirdetett Jegyzőkönyvének 3. pontja a jogdíjakat érintően a 12. cikk vonatozásában ún. „legkedvezőbb elbánásra” vonatkozó klauzulát tartalmaz. A klauzula alapján, amennyiben Lettország bármely OECD tagállammal kedvezőbb tartalmú megállapodást köt a jogdíjakra vonatkozóan a fogalom- meghatározást vagy a forrásadó-mértéket tekintve, akkor a rendelkezés a magyar-lett adóegyezményben is automatikusan alkalmazhatóvá válik.

Lettország kedvezőbb adóegyezményt kötött Japánnal 2018. január 1-jétől alkalmazhatóan, így a magyar-lett adóegyezmény ennek megfelelően módosul. A Magyarország számára kedvező módosítás eredményeképpen a magyar-lett adóegyezmény szerint forrásadó a jogdíjkifizetések esetén nem alkalmazható, a jogdíj kizárólag a haszonhúzó illetősége államában adóztatható, illetve a jogdíj fogalma is szűkebb körű lett.

Az Egyezményt módosító Jegyzékváltás tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

-----STARTING---POINT---RESZLETES---

Részletes indokolás

Az 1. §-hoz

A törvényjavaslat 1. §-a rendelkezik a Jegyzékváltás kihirdetéséről.

A 2. §-hoz és a mellékletekhez

A törvényjavaslat 2. §-a és a mellékletek tartalmazzák a Jegyzékváltás hiteles magyar és angol nyelvű szövegét.

A Jegyzékváltás tájékoztatást nyújt arról, hogy a Lett Köztársaság egyezményt kötött Japánnal 2018. január 1-jétől alkalmazhatóan, amely egyezmény jogdíjakról rendelkező 12. cikke kedvezőbb rendelkezéseket tartalmaz, mint amely rendelkezések a magyar-lett adóegyezményben vannak. Ez a körülmény megvalósítja a magyar-lett adóegyezményhez kapcsolódó Jegyzőkönyv 3. pontjában foglalt ún. „legkedvezőbb elbánásra” vonatkozó klauzula szabályait, amely szerint a kedvezőbb rendelkezések automatikusan alkalmazandóak a magyar-lett adóegyezményben is.

A Jegyzékváltás bemutatja, hogy ez alapján a magyar-lett adóegyezmény 12. cikke 2018. január 1-jétől alkalmazhatóan miként változott meg. Egyrészt a jogdíjkifizetésekből forrásadó levonására nincs lehetőség, a jogdíj kizárólag a haszonhúzó illetősége államában adóztatható. Továbbá a jogdíj fogalma szűkebb körű, a nemzetközi sztenderdekhez közelítő lett.

A 3. §-hoz

A § a törvény hatálybalépéséről rendelkezik.

A 4. §-hoz

A § a törvény végrehajtásáért felelős minisztert nevezi meg.