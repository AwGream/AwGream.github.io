2014. évi LXXXVIII. törvény indokolása

a biztosítási tevékenységről

-----STARTING---POINT---ALTALANOS--- 

A biztosítás alapvető szervezeti-jogi és működési szabályait korábban a biztosítóintézetekről és a biztosítási tevékenységről szóló 1995. évi XCVI. törvény, a biztosítókról és a biztosítási tevékenységről szóló 2003. évi LX. törvény (a továbbiakban: Bit.) és az ezen törvényekhez kapcsolódó végrehajtási rendeletek szabályozták.

A biztosítóintézetekről és a biztosítási tevékenységről szóló törvény hatálybalépése óta a biztosítási szektor jelentős fejlődésen ment keresztül. Számottevően bővült a piaci szereplők köre: megnőtt a piaci szereplők száma és mennyiségben, választékban egyaránt gazdagodott az általuk terjesztett szolgáltatás. A piac élénkülése a forgalmi adatok növekedésében is megmutatkozott. A szektor dinamikus fejlődése nagymértékben hozzájárult ahhoz, hogy a gazdaságban a kockázatkezelésnek, az öngondoskodásnak mind nagyobb jelentőséggel bíró intézményrendszerét képezze.

A törvény szerinti szabályozás közvetlen előzménye a Bázel 2-ként ismert folyamat, amely hangsúlyt fektet a hitelintézetek tevékenységéhez igazodó tőke képzésére, védelmet biztosítva ezáltal a különböző típusú pénzügyi és működési veszteségek ellen. Az Európai Uniós szabályozásban először a hitelintézeti és az értékpapír-piaci szektorban jelent meg.

Ezekhez az irányelvekhez igazodik az Európai Bizottság 2007 folyamán beterjesztett, a biztosítási szektorra vonatkozó a biztosítási és viszontbiztosítási üzleti tevékenység megkezdéséről és gyakorlásáról szóló irányelv - azaz a Szolvencia 2 - javaslata.

A jelenleg hatályos rendszer - azaz a Szolvencia 1 rendszer - három évtizede működik az uniós biztosítási piac egyes intézményeire vonatkozóan. E rendszer szolvenciális szabályai az egyéb szektorok szabályozási fejleményeire tekintettel elavultnak tekinthetők, bár kétségtelen, hogy a Szolvencia 1 az idők folyamán - beleértve a pénzügyi válság időszakát is - bizonyította szabályainak időtállóságát. A Szolvencia 1 rendszeren azonban időközben túlhaladt a más ágazatra jellemző, továbbá az ágazatközi és a nemzetközi fejlődés.

A törvény egy új és korszerű biztosítási törvény megalkotását célozza. Két lényeges célt valósít meg: egyrészt a biztosítási és viszontbiztosítási üzleti tevékenység megkezdéséről és gyakorlásáról szóló 2009/138/EK irányelv (Szolvencia 2) átültetésének tesz eleget, másrészt a hatályos hazai szabályozás egyes elemeit korszerűsíti. A korszerűsítés magában foglalja a hazai jogszabályi környezet fejlesztését a felhalmozódott piaci és felügyeleti tapasztalatok és a pénzügyi válság tapasztalatainak hasznosítása révén.

A Szolvencia 2 rendszer bevezetésének a célja az EU biztosítási piacán a belső piaci integráció mélyítése, az ügyfelek és kedvezményezettek fokozottabb védelme, az uniós biztosítók és viszontbiztosítók nemzetközi versenyképességének javítása és a szabályozás korszerűsítése. Az irányelv tartalmazza a nem-élet, illetve az életbiztosítások terén eddig megjelent 13 prudenciális irányelveket, beleértve a viszontbiztosítási irányelvet is. Jelentős újításokat vezet be a tartalékképzés és a tőkemegfelelés terén. A tartalékok értéke a meghatározott módon számított legjobb becslés és a kockázati ráhagyás összege, melyre a biztosítási kötelezettségek átvállalásához és teljesítéséhez egy másik biztosítónak szüksége lenne. A tőkeszámítás - az eddigi díjbevétel és kárfizetés alapján meghatározott mennyiségi mutató helyett - a tevékenység végzése során fellépő biztosítási, piaci, működési és egyéb kockázatokhoz igazodik. A biztosítók egyedi kockázati profilját különösen a tőkeszükségletek tükrözik majd. Az új szabályozás két tőkeszintet állít fel: a szavatolótőke-szükségletet (SZTSZ), valamint a minimális tőkeszükségletet (MTSZ). Az SZTSZ kiszámítható a sztenderd modell vagy a belső modell alkalmazásával. A sztenderd modell moduláris felépítésű, amely arányos aggregációs módszeren alapul, és figyelembe veszi az egyes modulok, almodulok közötti diverzifikációs hatásokat. A sztenderd modell alkalmazása nem engedélyköteles, emellett - felügyeleti engedélyhez kötötten - lehetővé teszi a vállalkozásra jellemző paraméterek, a sztenderdizált egyszerűsítések alkalmazását. Az SZTSZ számításához teljes vagy részleges belső modell is használható a biztosító döntése alapján és felügyeleti engedély függvényében. A biztosítóknak bizonyítaniuk kell, hogy megfelelnek az alkalmazási feltételeknek, a statisztikai minőségi normáknak, a számítási, értékelési és dokumentációs előírásoknak.

A számítások két alapelvre épülnek: a gazdasági kockázatokon alapuló megközelítésre (főként a szavatoló tőke számítás és a felügyelés tekintetében), illetve a piaci alapú értékelésre. A Szolvencia 2 rendszer a számítás alapjául szolgáló számviteli alapadatok (eszköz- és forráselemek) bizonyos részét egyfajta piaci értéken veszi figyelembe, amely nem feltétlenül egyezik a vonatkozó uniós normákra épülő számviteli szabályok szerinti nyilvántartási értékkel. A piaci érték kialakítása tekintetében használt definíciók egy részét a Nemzetközi Számviteli Standardok (IAS/IFRS) előírásai tartalmazzák. A Szolvencia 2 rendszer alkalmazása feltételezi, hogy a biztosítók az érintett számviteli alapadatok tekintetében - a Szolvencia 2 mérleg számítása céljából - végrehajtanak egy párhuzamos piaci értékelést is, amelyet a számviteli nyilvántartásokban nem kell átvezetni, mert a szolvencia mérleg a hatósági, prudenciális szempontú megfigyelést szolgálja.

A minőségi követelmények tekintetében a felügyelés kockázatalapúvá válik. A szabályozás és felügyelés fő célja az ügyfelek megfelelő védelme, továbbá a pénzügyi stabilitás, hatékony működés. A felügyelés előretekintő és kockázatorientált megközelítésen alapszik. A felügyeleti felülvizsgálat keretében a hatóság felülvizsgálja és értékeli a biztosítóknak a szabályoknak való megfelelés érdekében létrehozott stratégiáit, belső folyamatait és jelentéstételi eljárásait, valamint azokat a kockázatokat, amelyeket a vállalkozás vállal vagy vállalhat, és a vállalkozás képességét a kockázatok felmérésére, kezelésére.

A biztosítók hatékony irányítási rendszerére vonatkozó rendelkezések között is kiemelten fontosak a kockázatkezelési és a megfelelőségi feladatkör ellátását illető szabályok. A kiemelten fontos feladatkört ellátó személyeknek szakmai alkalmassággal és üzleti megbízhatósággal kell rendelkezniük. A kiszervezett tevékenységért is a biztosító marad felelős, az nem veszélyeztetheti a megfelelő működést és az ügyelek érdekeit, a hatékony felügyeleti munkát.

A biztosítók eszközei tekintetében megszűnnek a Szolvencia 1 rendszerében mennyiségi korlátozásokat tartalmazó befektetési szabályok, helyükbe az ún. prudens személy elve lép.

A közzétételre és adatszolgáltatásra vonatkozó követelmények tekintetében minden területre kiterjedően transzparens szabályokat ír elő a törvény. A szabályokban az arányosság alapelve mellett fontos cél, hogy a Felügyelet rendelkezzen valamennyi szükséges információval, amely feladatai ellátásához szükséges, továbbá az ügyfelek és az érdekelt felek a számukra fontos tájékoztatásban részesüljenek.

Jelentős újítás a határon átnyúló pénzügyi csoportokra vonatkozó külön szabályok kidolgozása, és felügyeleti szempontból egységes kezelése. Ennek értelmében a csoport átfogó felügyelését az érintett felügyeletek ún. felügyeleti kollégiumok keretein belül látják el.

A hazai szabályozás nem szakít teljes mértékben a Szolvencia 1 rendszerben lefektetett szabályokkal. A Szolvencia 2 rendszer hatálya alá nem tartozó ún. kisbiztosítók esetén fennmaradnak a Szolvencia 1 rendszer egyszerűsített követelményei, melyek igazodnak e szervezetek rendszerkockázati jellegéhez, egyben biztosítják a prudens, megbízható működést, az ügyfelek érdekeinek védelmét. A szabályozás megkülönbözteti a háromszázmillió forint éves díjbevételt el nem érő kisbiztosító-egyesületeket, amelyek esetében a kisbiztosítókéhoz viszonyítva egyszerűsített személyi és a működési szabályrendszert tartalmaz.

Külön könyvben kaptak helyet a biztosításközvetítőkre vonatkozó szabályok, jelezve a biztosítási piac ezen szereplőinek jelentőségét a szektor tekintetében. E szabályok a biztosítási közvetítésről szóló 2002/92/EK irányelv szabályain alapulnak, előkészítve a szabályozási környezetet a biztosításközvetítési irányelv folyamatban lévő felülvizsgálatával kapcsolatos eredményeinek. A közvetítői szabályozás lényeges változása, hogy a korábban független biztosításközvetítőnek számító többes ügynök a törvény hatálybalépését követően - a tevékenysége jellegéből adódóan - függő biztosításközvetítőnek minősül majd, amely változásokat eredményez a működési és felelősségi szabályok terén is. Az egyéb közvetítőkkel és a nyilvántartással kapcsolatos szabályok is felülvizsgálatra kerültek, a működési feltételek pontosítása, egyértelműsítése céljából.

Elkülönített módon szerepelnek a felügyeleti engedélyezési és intézkedési szabályok, továbbá az ezzel kapcsolatos bejelentési, adatszolgáltatási követelmények. A felügyeleti szabályok két helyen jelennek meg, külön-külön a biztosítókra és a biztosításközvetítőkre.

Az új rendszerben a biztosítóknak és a pénzügyi felügyeletet ellátó Magyar Nemzeti Banknak is megnövekedett feladatai lesznek, ugyanakkor szabályozói szempontból célként jelenik meg az adminisztratív terhek szükséges mértékűre történő korlátozása.

-----STARTING---POINT---RESZLETES---

Az 1. §-hoz

A törvény hatálya kiterjed a belföldön végzett biztosítási és viszontbiztosítási, valamint azzal közvetlenül összefüggő tevékenységre, továbbá - a szabályozás egységének megteremtése céljából - a biztosítási és viszontbiztosítási rendszer egyéb szereplőinek belföldi tevékenységére is.

A törvény hatálya alá tartoznak továbbá azon szervezetek, amelyekre a törvény - az ügymenet kiszervezésére, illetve a csoportfelügyeletre vonatkozó rendelkezések alapján - kötelezettségeket ró, illetve szabályokat állapít meg.

A nemzetközi normákkal összhangban szabályozza a törvény a biztosítási és viszontbiztosítási rendszer szereplőinek külföldi megjelenését, azaz a törvény rendelkezéseinek érvényesülését arra az esetre írja elő, amikor a tevékenység végzése szerinti ország eltérő szabályozást nem alkalmaz.

A 2. §-hoz

A törvény hatálya nem terjed ki több, a biztosításhoz hasonló elvek alapján működő, azzal szorosan összefüggő, illetve a biztosítási rendszerhez kapcsolódó tevékenységre. A törvény hatálya nem terjed ki - a biztosítási rendszertől elkülönülten működő, más törvények által szabályozott - társadalombiztosítási tevékenységre sem.

A 3. §-hoz

A törvény hatálya nem terjed ki továbbá a segítségnyújtási tevékenység egyes fajtáira.

A 4. §-hoz

Fogalom meghatározásokat tartalmaz.

Az 5. §-hoz

A törvény tartalmazza euróban megadott értékek forintban történő meghatározásának módját.

A 6. §-hoz

A törvény felsorolja, hogy a biztosítók és viszontbiztosítók milyen szervezeti formában működhetnek.

A 7‒8. §-hoz

A biztosító és viszontbiztosító részvénytársaság a biztosítási tevékenység végzésének legelterjedtebb formája. A biztosító és viszontbiztosító részvénytársaságokra a Polgári Törvénykönyvről szóló törvény (a továbbiakban: Ptk.) rendelkezéseit a törvényben meghatározott eltérésekkel kell alkalmazni, egyúttal megfogalmazva egyes eltérő szabályokat.

A 9-16. §-hoz

A törvény a korábbi szabályozásnak megfelelően továbbra is lehetővé teszi biztosító és viszontbiztosító szövetkezeti formában történő alapítását.

A szövetkezetekre vonatkozó általános rendelkezéseken túl a törvény meghatározza a szövetkezet alapításához szükséges pénzbeli hozzájárulás mértékét, illetve tiltja az immateriális javak nem pénzbeli hozzájárulásként történő szerepeltetését.

A törvény lehetővé teszi, hogy a szövetkezet tagjai olyan személyt válasszanak meg az igazgatóság, illetve a felügyelő bizottság tagjává, aki nem tagja a szövetkezetnek.

A Ptk. 3:334. §-ban foglalt szabálytól való eltérés oka, hogy biztosító, illetve viszontbiztosító szövetkezet esetén nem értelmezhető a közösségi alap fogalma, hiszen ezen szervezetek célja kizárólag a biztosítás, illetve a viszontbiztosítás, tehát feladatkörükbe és céljaikba nem tartozik egy olyan ún. „szociális, szolidaritási” alap létrehozása, mely a szövetkezeti tagok és hozzátartozóik számára juttatásokat nyújt.

A 17‒30. §-hoz

A törvény a korábbi biztosítási törvénnyel lényegében azonos módon szabályozza a kölcsönös biztosító egyesületek működését, tekintetbe veszi ugyanakkor a Ptk. változását, és az egyes biztosítás-specifikus szabályokat.

A 31‒34. §-hoz

A harmadik országban működő biztosító fióktelepétől eltérően a harmadik országbeli biztosító vagy viszontbiztosító fióktelepe kizárólag a Felügyelet engedélyével alapítható, illetve végezheti tevékenységét.

Annak érdekében, hogy a harmadik országbeli biztosító vagy viszontbiztosító fióktelepének ügyfelei kellő tájékoztatást kapjanak, szükséges, hogy a fióktelep rendelkezzék az alapító harmadik országbeli biztosító vagy viszontbiztosító éves beszámolójának és üzleti jelentésének hiteles magyar fordításával, amit az ügyfeleknek helyszíni betekintésre köteles átadni.

Az ügyfelek védelmének érdekében a harmadik országbeli biztosító vagy viszontbiztosító fióktelepe a biztosítási szerződés létrejöttét, illetve fennállását tanúsító okiratokat magyar nyelven is köteles kiállítani.

A törvény szabályokat fogalmaz meg továbbá a minimális tőkeszükséglet elhelyezésére vonatkozóan.

A 35‒37. §-hoz

Az Európai Unió irányelveinek megfelelően a másik tagállamban székhellyel és engedéllyel rendelkező biztosító és viszontbiztosító fióktelepe a Felügyelet alapításra vonatkozó külön engedélye nélkül létesíthető, illetve külön tevékenységi engedély nélkül végezheti tevékenységét.

A 38‒39. §-hoz

A másik tagállamban székhellyel rendelkező biztosító vagy viszontbiztosító Magyarország területén határon átnyúló szolgáltatás keretében - a székhely tagállam felügyeleti hatósága által kiadott engedély alapján - biztosítási vagy viszontbiztosítási tevékenységet teljes körűen végezhet.

A 40. §-hoz

A törvény rögzíti a biztosítási és viszontbiztosítási tevékenység zártságának alapvető elvét, és meghatározza, hogy a biztosító és a viszontbiztosító milyen tevékenységeket végezhet.

A 41‒48. §-hoz

A törvény meghatározza a biztosító és viszontbiztosító - felügyeleti hatóság által kiadott engedélyhez kötött - tevékenysége folytatásának, módosításának és megszüntetésének alapvető szabályait, az engedély hatályával kapcsolatos rendelkezéseket.

A 49‒54. §-hoz

A biztosító és viszontbiztosító biztonságos működése érdekében a törvény meghatározza a vezető állású személy fogalmát és a rá vonatkozó feltételeket. Vezető állású személynek - a Felügyelet engedélye alapján - kinevezni vagy megválasztani kizárólag azt a személyt lehet, aki büntetlen előéletű, szakmai alkalmassággal és üzleti megbízhatósággal, legalább 5 éves biztosítási vagy vállalati gazdálkodási, illetve az államigazgatás pénzügyi és gazdasági területén szerzett vezetői gyakorlattal és felsőfokú iskolai végzettséggel rendelkezik. A szabályok előírásokat tartalmaznak a biztosító képviseletével kapcsolatban.

Az 55‒68. §-hoz

A törvény meghatározza az egyéb vezetők (vezető aktuárius, vezető jogtanácsos, számviteli rendért felelős vezető, belső ellenőr, vezető kockázatkezelő, és a megfelelőségi vezető) fogalmát és a rájuk vonatkozó feltételeket és követelményeket. Az egyéb vezetők alkalmazásának egyes követelményei ugyanakkor nem vonatkoznak minden biztosítóra, a kisbiztosítókra, azon belül is külön a kisbiztosító egyesületekre a rá vonatkozó részeknél eltéréseket fogalmaz meg a törvény.

A 69. §-hoz

A szakmai alkalmasság és üzleti megbízhatóság követelményének a meghatározását tartalmazza a törvény.

A 70‒71. §-hoz

A könyvvizsgáló feladatait és a rá vonatkozó követelményeket tartalmazza.

A 72‒75. §-hoz

A vezető állású személyek, az alkalmazottak és a megbízottak összeférhetetlenségére, bejelentési kötelezettségeire és titok megtartási kötelezettségükre vonatkozó szabályokat tartalmaz.

A 76‒80. §-hoz

A törvény meghatározza a biztosítók irányítási rendszerére vonatkozó általános irányítási keret szabályokat. A biztosító és a viszontbiztosító a megbízható és biztonságos működés érdekében olyan rendszert köteles létrehozni, amely hatékonyan segíti feladatai és kötelezettségei teljesítésében. Általános alapelv, azaz valamennyi előírás esetében elvárás, hogy a kiépítendő rendszer elemeinek arányosnak kell lenniük a biztosító vagy viszontbiztosító méretével és tevékenységével.

A 81‒85. §-hoz

A biztosító méretéhez és tevékenységéhez igazodik a kiemelten fontos feladatkörök meghatározása, a törvény a kötelező minimumot írja elő (aktuáriusi, kockázatkezelési, megfelelőségi és belső ellenőrzési feladatkör), valamint részletesen szabályozza az egyes, kiemelten fontos feladatkörök feladatait. Ezen feladatköröket befolyástól mentesen, a belső ellenőrzést pedig teljesen függetlenül kell ellátni. E rendelkezéseket a kisbiztosítók esetében nem kell alkalmazni.

A 86‒89. §-hoz

A kockázatkezelési rendszer legfőbb feladata a tudatos kockázatvállalás elősegítése. Ennek eredményeként a vezetőség pontosabban látja a döntéseiben, valamint a biztosító vagy viszontbiztosító tevékenységében rejlő kockázatokat. Hangsúlyos eleme a biztosító vagy viszontbiztosító saját értékelése a kockázatairól és szavatoló tőkéjéről. E rendelkezéseket a kisbiztosítók esetében nem kell alkalmazni.

A 90‒92. §-hoz

A törvény meghatározza biztosító vagy viszontbiztosító biztosítási, viszontbiztosítási vagy azzal közvetlenül összefüggő feladatkörei vagy tevékenysége kiszervezésére vonatkozó szabályokat. A kockázat elvállalása és a viszontbiztosítási szerződés megkötése kivételével valamennyi tevékenység kiszervezhető. Ezzel párhuzamosan a biztosítási, viszontbiztosítási vagy azzal közvetlenül összefüggő feladatkörök vagy tevékenység, illetve ezen belül a kiemelten fontos feladatkörök kiszervezésére többletkövetelményeket állapít meg a rendelkezés, amelyeknek célja az ügyfelek megfelelő védelmének biztosítása. E rendelkezéseket a kisbiztosítók esetében eltérésekkel kell alkalmazni.

A 93‒95. §-hoz

A törvény szerint a tevékenység végzésének feltétele az egyes nevesített követelmények folyamatos megléte a biztosító és viszontbiztosító működése során.

A biztosítónak és a viszontbiztosítónak tevékenységének megkezdésekor a működés megkezdéséhez szükséges személyi és tárgyi feltételek biztosítására, valamint a tevékenység megkezdésekor felvállalt kockázatokból adódó kötelezettségek teljesítésére megfelelő tőkével kell rendelkeznie.

A biztosító és viszontbiztosító tevékenységi engedélyének megadásához szükséges többek között a biztosítónak és a viszontbiztosítónak a biztosítási vagy viszontbiztosítási tevékenysége terjedelmét, továbbá a biztosítási vagy viszontbiztosítási szerződésben vállalt kötelezettségek teljesítése szempontjából jelentőséggel bíró tényeket és adatokat tartalmazó üzleti tervét benyújtania.

A 96‒107. §-hoz

A törvény rögzíti az eszközök és források értékelésére, a biztosítástechnikai tartalékokra, a szavatoló tőkére, a minimális tőkeszükségletre, vonatkozó szabályokat. Lényeges, hogy e szabályok keretszabályoknak tekinthetők, a részletszabályokat külön kormányrendelet és a Bizottság által kiadott, közvetlenül alkalmazandó, 2. szintű szabályokat tartalmazó rendelet fogja tartalmazni.

A törvény a befektetési szabályokkal kapcsolatban rögzíti a prudens elvárást, amely előírja a biztosítók számára, hogy az eszközöket az ügyfelek legjobb érdeke szerint kell befektetni, megfelelően kell illeszteni a befektetéseket és a kötelezettségeket, és kellő figyelmet kell fordítani az olyan pénzügyi kockázatokra, mint a likviditás és a koncentrációs kockázat. Ezzel párhuzamosan azonban kimondja a befektetések szabadságára vonatkozó alapelvet is az irányelv, amelynek értelmében a biztosító nem kötelezhető konkrét eszközkategóriákba való befektetésekre, és nem köthető előzetes felügyeleti engedélyhez a befektetés.

A 108-117. §-hoz

A törvény szabályozza az eszközök nyilvántartásának a szabályait és az abban foglaltak helyességéért való felelősség kérdését. Meghatározza a teendőket arra a súlyos esetre is, amikor a biztosító nyilvántartásban feltüntetett eszközeinek értéke nem éri el a matematikai tartalék és a biztonsági tőke törvény által megkövetelt nagyságát.

A biztosító pénzügyi helyzetének, fizetőképessége fennállásának ellenőrzése feltételezi - az eszközök nyilvántartásán túlmenően - az üzleti tevékenységre vonatkozó nyilvántartások megfelelő, egy esetleges vizsgálat szempontjából mindenkor alkalmas módon történő vezetését. A törvény meghatározza, mikor minősül megfelelőnek az üzleti nyilvántartás és ellenőrzési rendszer. Így megfelelő elvi alapot teremt mind a kielégítő nyilvántartás vezetéséhez, mind a meg nem felelő nyilvántartás és ellenőrzési rendszer miatti felelősségre vonáshoz.

A törvény a biztosító éves beszámolója tartalmának, formájának és részletezettségének meghatározását a Kormány rendeletére utalja.

A törvény meghatározza továbbá a biztosító és viszontbiztosító auditbizottságának felállítására vonatkozó szabályokat.

A 118‒120. §-hoz

A törvény meghatározza a biztosítási és viszontbiztosítási állomány átruházására vonatkozó szabályokat, amelyekkel kapcsolatban garanciális jelleggel rögzítésre kerül a szerződő fél felmondási joga.

A 121‒129. §-hoz

A törvény meghatározza a biztosítási szerződési feltételek minimális tartalmi követelményeit, valamint egyes különös szabályait. E körben részletezésre kerül az életbiztosítási szerződések különös felmondása; a tőke-és hozamgarancia, valamint tőke-és hozamvédelem szabályai; a befektetési egységekhez kötött életbiztosítások eszközalapjai felfüggesztésének esetére az ügyfélvédelmi szabályok; a nettó eszközérték számítása esetén bekövetkezett hibának a kezelésére vonatkozó szabályok, továbbá a biztosítási szerződéskötési kötelezettség előírásának keretszabályai.

A 130‒134. §-hoz

A biztosítási termékek terjesztése nem engedélyköteles. Ha a biztosító a biztosítási termék közvetítése során a közvetítés körülményeiben jogszabálysértést észlelt, köteles intézkedni a jogszabálysértés megszüntetése iránt.

A biztosítónak valamennyi terjeszteni kívánt termék esetében terméktervet kell készíteni, ez a szabály a kisbiztosító-egyesületekre ugyanakkor nem vonatkozik a később megfogalmazott kivétel okán.

A törvény mindezek mellett rendelkezéseket tartalmaz a nemek közötti megkülönböztetés tilalmára vonatkozóan az EU Bíróságának - a 2004/113/EK irányelvvel („Gender” irányelv) kapcsolatos - 2011. március 1-jén a C-236/09. Test-Achats-ügyben meghozott ítélete kapcsán a Bizottság által kiadott 2012/C 11/01 számú iránymutatás tartalmának megfelelően.

A 135‒151. §-hoz

A törvény meghatározza a biztosítási titok és üzleti titok védelmének a szabályait.

Nem lehet üzleti titokra vagy biztosítási titokra hivatkozással visszatartani az információt a közérdekű adatok nyilvánosságára és a közérdekből nyilvános adatra vonatkozó, az információs önrendelkezési jogról és az információszabadságról szóló törvényben meghatározott adatszolgáltatási kötelezettség esetén.

A törvény rögzíti, hogy a titokkörbe tartozó adatok miként, milyen célból továbbíthatók az egyes arra jogosult szerveknek.

A Magyarország Kormánya és az Amerikai Egyesült Államok Kormánya között a nemzetközi adóügyi megfelelés előmozdításáról és a FATCA szabályozás végrehajtásáról szóló Megállapodás (a továbbiakban: Megállapodás) fő célja a nemzetközi adóügyi megfelelés előmozdítása az automatikus információcsere hatékony infrastruktúrájára épülő kölcsönös adóügyi segítségnyújtáson keresztül. A Megállapodás nyomán kihirdetésre került törvény rendelkezéseinek teljesíthetősége érdekében szükséges a titokszabályok olyan kiegészítése, amely lehetővé teszi, hogy a jelentési kötelezettség teljesítéséhez szükséges adatgyűjtés és -továbbítás ne sértse a fennálló ágazati titokszabályokat.

A törvény emellett megteremti annak lehetőségét, hogy a biztosítók a biztosítási titokkörbe tartozó, általuk kezelt, meghatározott adatokat cseréljenek egymás között, a biztosítási csalások megelőzése és a szolgáltatásaik jogszabályokban és szerződési feltételekben meghatározottak szerint történő teljesítése céljából, a veszélyközösség érdekeinek a védelmében. A CASCO biztosítások esetén a törvény megteremti az adatkezelés központi lehetőségét is, tekintettel arra, hogy ebben az esetben a nyilvántartás központi eleme a gépjármű. A törvény szigorú adatkezelési szabályokat fogalmaz meg ezen esetekre, különös tekintettel a célhoz kötöttség és az adatkezelés időtartama szempontjából.

A 152‒159. §-hoz

A biztosítási szerződések sajátosságaira, valamint a biztosított és a szerződő egyenlőtlen helyzetére tekintettel a törvény különös hangsúlyt fektet az ügyfelek tájékoztatásának kérdésére.

A későbbi jogviták elkerülése, illetve rendezése érdekében a biztosítónak és a biztosításközvetítőnek a biztosítási szerződés megkötése előtt bizonyítható és azonosítható módon, közérthető, egyértelmű és részletes írásbeli tájékoztatást kell adnia a szerződést kötni kívánó ügyfél részére a biztosító és a biztosításközvetítő főbb adatairól és a biztosítási szerződés jellemzőiről. Életbiztosítási szerződés esetén a törvény további tájékoztatási és igényfelmérési kötelezettséget ír elő. A törvény emellett tartalmazza pénzügyi szektor egységes panaszkezelése szabályait is.

A 160‒166. §-hoz

A törvény az EU irányelvének rendelkezései szerint szabályozza a jogvédelmi biztosítás kérdését, lehetővé téve a biztosító és ügyfelei között felmerülhető érdek összeütközések elkerülését, illetve feloldását. A törvény jogvédelmi biztosítás esetére a biztosítási szerződés minimális tartalmát rendező általános szabályokon túl további kötelező tartalmi elemeket állapít meg.

A 167‒197. §-hoz

A törvény meghatározza a biztosítók reorganizációjára és felszámolására vonatkozó szabályokat. A felszámolási szabályokkal kapcsolatban meghatározásra kerülnek többek között az alkalmazandó jogra, a hatásköri és illetékességi szabályokra, a hitelezők és a Felügyelet tájékoztatására vonatkozó szabályok. Kimondásra kerül, hogy a felszámolási eljárás kezdeményezésére csak a Felügyelet jogosult, hiszen egy biztosító a Felügyelet által folyamatosan ellenőrzött tevékenységet végez, illetve ezzel kiküszöbölhetők azok az esetek, ahol nyilvánvalóan alaptalan kezdeményezéssel élnek a bíróság felé. A törvény meghatározza a kielégítési sorrend szabályait, és a balesetből, betegségből, személyi sérülésből eredő káreseteket helyezi előtérbe. Új szabály, hogy felszámolás esetén bizonyos követelések esetében - első körben - csak egy meghatározott értékhatárig fizetheti ki a felszámoló a biztosítási szerződésből eredő követeléseket, az ezen értékhatár feletti összeg nem veszik el, csak hátrasorolódik a kielégítés során.

A professzionális kártalanítási rendszerek által támasztott hitelezői igények kielégítésére csak az egyéb károk kielégítését megelőzően nyílik lehetőség. Lényeges, hogy a biztosítási szerződések csak a felszámolás elrendelését követően szűnnek meg főszabályként.

A korábbi szabályozás hiányossága volt, hogy felszámolás esetére nem tartalmazott hatékony jogorvoslati szabályokat a törvény, így ezzel kiegészítésre került a szabályrendszer.

Lényeges újítás az uniós jog adta kereteken belül, hogy a biztosító felszámolása esetén azok az ügyfelek, akiknek a kockázatát a biztosító viszontbiztosította, a konkrét viszontbiztosítási szerződések közvetlen jogosultjává válnak, a biztosítóval egy sorban és a felszámoló által elismert hitelezői igényük erejéig, és ezen ügyfelek a saját lakóhelyük (székhelyük) szerinti tagállamban is pert indíthatnak a viszontbiztosítóval szemben, ha az nem teljesít. Ha a felszámoló kéri és a költségeket előlegezi, a hitelező ügyfelek a biztosító igényét is kötelesek érvényesíteni a viszontbiztosítóval szemben. Ezzel hatékonyabbá válik a viszontbiztosítói igényérvényesítés, adott hitelezők is érdekeltek a többi hitelező javára eljárni.

A 198‒203. §-hoz

A törvény külön egységben kezeli a viszontbiztosításra és a különleges célú gazdasági egységekre vonatkozó, specifikus és keret szabályokat és meghatározza továbbá az együttbiztosításra vonatkozó különös szabályokat.

A 204‒236. §-hoz

A Szolvencia 2 irányelv hatálya nem terjed ki minden Magyarországon működő biztosítóra. Az ún. kisbiztosítók meghatározására vonatkozó határértékek és tényezők rögzítésre kerültek a törvényben. A kisbiztosítókra bizonyos esetkörökben, így különösen a szervezet és tevékenység, az üzleti terv, az ügymenet kiszervezés feltételei, a biztosítástechnikai tartalékok, a szavatoló tőke és a biztonsági tőke, valamint a befektetések kapcsán a korábbi biztosítási törvény szabályai kerülnek továbbalkalmazásra egyes szükséges változtatások átvezetésével.

E kisbiztosítói körön belül elhatárolásra kerülnek a háromszázmillió forint éves díjbevételt el nem érő kisbiztosító-egyesületek, ahogy lényegesen könnyített szabályok alkalmazandók.

A 237‒266. §-hoz

A törvény - az áttekinthetőség érdekében - felsorolja mindazon tevékenységeket, illetve jogügyleteket, amelyekhez a Felügyelet engedélye szükséges, illetve megadja az engedélyezés során alkalmazandó alapvető szabályokat. E szabályok a Szolvencia 2 irányelv által megkövetelt engedélyezési szabályokkal bővültek, ugyanakkor több esetben pontosítások kerültek átvezetve a korábban hatályos szabályokhoz kapcsolódóan.

A 267‒290. §-hoz

A törvény tételesen felsorolja a biztosító bejelentési kötelezettségeit, emellett rögzíti a Felügyelet ellenőrzési jogosultságait. E körben kerültek rendezésre a Szolvencia 2 által megkívánt felügyeleti felülvizsgálattal kapcsolatos követelmények, illetve a határon átnyúló tevékenység végzésére vonatkozó bejelentési szabályok.

A 291‒323. §-hoz

A Felügyelet a biztosító vagy a viszontbiztosító kötelezettségének teljesítése, az ügyfelek érdekeinek megóvása, valamint annak érdekében, hogy a biztosítási vagy a viszontbiztosítási tevékenység e törvénynek, továbbá ezen tevékenységre vonatkozó más jogszabályoknak és a Felügyelet határozatainak megfeleljen, a törvényben meghatározott intézkedéseket hozhatja.

A Felügyelet a biztosítót, a viszontbiztosítót, az első számú vezetőjét és egyéb vezetőjét felügyeleti bírság megfizetésére kötelezheti, ha az megsérti e törvény vagy egyéb, a biztosítási és az azzal közvetlenül összefüggő tevékenységre vonatkozó jogszabály előírásait; a felügyeleti határozatban előírtakat nem vagy nem határidőben teljesíti; vagy a Felügyelet által elrendelt adatszolgáltatási kötelezettségének határidőre nem tesz eleget.

Szükséghelyzet fennállása esetén a Felügyelet a biztosító pénzügyi stabilitásának megóvása, illetve helyreállítása és a szolgáltatások teljesítésének biztosítása érdekében legfeljebb száznyolcvan napra felügyeleti biztost rendelhet ki. Ez az időtartam a felszámoló kijelöléséig meghosszabbítható. E körben rendezésre kerültek a jogorvoslat hatékonyságával kapcsolatos rendelkezések.

A törvény meghatározza, hogy mely esetekben kerülhet sor az alapítási és a tevékenységi engedély visszavonására. Lényeges újítása a jogszabálynak, hogy rendezésre kerültek a felügyeleti adatkezelésre vonatkozó szabályok.

A 324‒326. §-hoz

A biztosító és a viszontbiztosító a Felügyelet részére felügyeleti díjat fizet. A felügyeleti díj az alapdíj és a változó díj összege, ezek mértékét a törvény meghatározza. A kisbiztosító-egyesületek esetén a felügyeleti díj a gyakorlati tapasztalatok alapján csökkentésre került.

A 327‒367. §-hoz

A törvény meghatározza, hogy mely biztosítók és viszontbiztosítók tartoznak a csoportfelügyelet hatálya alá.

A Felügyelet feladata a csoportfelügyelet hatálya alá tartozó, magyarországi székhelyű biztosítónak és viszontbiztosítónak az e fejezet szerinti összevont alapú felügyelete.

A megkülönböztetés lényege, hogy a Felügyelet elsődlegesen a csoportfelügyelete alá tartozó biztosítóval és viszontbiztosítóval szemben intézkedhet. Ez azonban nem jelenti azt, hogy a Felügyelet bizonyos előírásokat ne kérhetne számon a csoport más tagjain, akár közvetlenül is.

A törvény alapján - az általános szabályoktól eltérően - a Felügyelet mentesítheti a csoportfelügyeleti körbe történő bevonás alól a csoport azon tagját, amelynek bevonása félrevezető eredményt adna vagy elhanyagolható jelentőségű lenne (kivéve, ha az egyedileg elhanyagolható jelentőségű vállalkozások együttesen már nem elhanyagolható jelentőségűek). Ugyanígy mentesülhet a bevonás alól az a csoportbeli vállalkozás, amely olyan (harmadik) országban rendelkezik székhellyel, ahol a jogrend nem teszi lehetővé az adatátadást, információk szolgáltatását.

A 368‒406. §-hoz

A törvény külön könyvben szabályozza a biztosításközvetítőket. Biztosításközvetítői tevékenységet függő, illetve független biztosításközvetítő végezhet. A korábbi szabályozástól eltérően a függő biztosításközvetítő kategóriába az ügynök mellett immáron a többes ügynök is beletartozik. A független biztosításközvetítő kategóriába az alkusz tartozik, aki az ügyfél megbízásából végzi a tevékenységét. A biztosítási szaktanácsadói tevékenység, mint nevesített és törvényileg szabályozott tevékenység egyúttal megszűnik.

Módosításra kerültek a többes ügynökkel és az alkusszal kapcsolatos működési és felelősségi szabályok. A biztosításközvetítő köteles a törvényben meghatározott adatokról az ügyfelet, illetve a szerződő fél pozíciójába kerülő felet tájékoztatni. A törvény meghatározza továbbá a megtakarítási jellegű életbiztosítások jutalékfizetési szabályait, valamint a biztosításközvetítők szakmai továbbképzése előírásait is.

A 407‒436. §-hoz

Biztosításközvetítői tevékenység - a törvényben meghatározott kivételekkel - kizárólag felügyeleti nyilvántartásba vételt követően végezhető. A törvény előírja, hogy a biztosításközvetítő gazdálkodó szervezet, illetve természetes személy számára a Felügyelet nyilvántartási számot állapítson meg. Ugyanazon biztosításközvetítő gazdálkodó szervezet, illetve természetes személy számára újabb nyilvántartási szám nem állapítható meg, a korábban már kiadott nyilvántartási számot újabb biztosításközvetítő gazdálkodó szervezet, illetve természetes személy nem kaphatja meg. A felügyeleti nyilvántartásban immáron az aktív vagy inaktív státusz is feltüntetésre kerül.

A törvény szabályozza továbbá a biztosításközvetítők engedélyezésével és felügyeleti ellenőrzésével kapcsolatos szabályokat is. A szabályrendszer kiegészítésre került a biztosításközvetítői hatósági képzés és vizsga rendszerével kapcsolatos nyilvántartási szabályokkal.

A törvény e könyvben szabályozza a biztosításközvetítőkkel kapcsolatos felügyeleti díjra vonatkozó rendelkezéseket.

-----STARTING---POINT---VEGE---

A 437‒439. §-hoz

Felhatalmazó rendelkezéseket tartalmaz.

A 440. §-hoz

Hatályba léptető rendelkezéseket tartalmaz.

A 441‒452. §-hoz

Átmeneti rendelkezéseket tartalmaz.

A 453. §-hoz

Az Európai Unió jogának való megfelelésre vonatkozó rendelkezéseket tartalmaz.

A 454‒466. §-hoz

Módosító és hatályon kívül helyező rendelkezéseket tartalmaz.

A 467. §-hoz

A Bit. 161/A-161/C. §-ai módosítva beépültek e törvény 456. § (2) bekezdésébe.