2006. évi CVII. törvény indokolása

a géntechnológiai tevékenységről szóló 1998. évi XXVII. törvény módosításáról

-----STARTING---POINT---ALTALANOS--- 

I. A módosítás céljának, indokainak, főbb tartalmi elemeinek ismertetése

A géntechnológiai tevékenységről szóló 1998. évi XXVII. törvény (a továbbiakban: Gtv.) módosítása kettős célt szolgál: egyrészt tagállami jogharmonizációs kötelezettségünknek tesz eleget, másrészt az Európai Bizottság (a továbbiakban: Bizottság) 2003. július 23-i 2003/556/EK ajánlására figyelemmel megteremti a géntechnológiával módosított növények és a hagyományos módon, valamint az ökológiai gazdálkodással termesztett növények együttélésének (a továbbiakban: egymás melletti termesztés vagy koegzisztencia) törvényi kereteit, továbbá felhatalmazást ad az egymás melletti termesztés részletes szabályait tartalmazó végrehajtási rendelet megalkotására.

A jogharmonizációs célú módosítások legfőbb indoka, hogy amíg az Európai Unióban korábban az átültetést igénylő irányelvi szabályozás volt jellemző a géntechnológia területén, mára áttolódott a hangsúly a közösségi rendeletekre. A közösségi rendeletek közvetlenül alkalmazandók a tagállamokban, ezért átültetést nem igényelnek, a tagállamoknak azonban hatályon kívül kell helyezniük a közösségi rendeletekkel érintett szabályozási körben hatályos nemzeti előírásaikat, valamint végre kell hajtaniuk a közösségi rendeletekből fakadó jogalkotási feladatokat. Az elmúlt években született géntechnológiai tárgyú közösségi rendeletek szükségessé teszik olyan illeszkedési szabályok megalkotását, amelyek kapcsolatot teremtenek - például a fogalomrendszer terén - a közösségi rendeletek és a magyar szabályozás között.

A jogharmonizációs célú módosításoknak egy további része korábban már átvett, de azóta módosított irányelvi rendelkezést ültet át, bizonyos előírások pedig a közösségi jogszabályok hiteles magyar fordítására tekintettel kerülnek pontosításra.

Az egymás melletti termesztés szabályozási igénye azután merült fel, hogy a Bizottság 2003. július 23-án kiadta a 2003/556/EK ajánlást a géntechnológiával módosított növények és a hagyományos módon, valamint az ökológiai gazdálkodással termesztett növények egymás melletti termesztéséről. Az ajánlás leszögezi, hogy a különféle gazdálkodási módok együttélését (koegzisztenciáját) szabályozó - az adottságok jellegéből kiinduló, speciális intézkedéseket tartalmazó - jogszabályt a tagállamoknak nemzeti szinten kell megalkotniuk, így gondoskodva a véletlenszerű keveredések kizárásáról.

Az Európai Unióban 2004. májusában a géntechnológiával módosított szervezetek (GMO-k) termesztésben történő felhasználásának engedélyezési folyamata újraindult, amelynek eredményeként egyes géntechnológiával módosított növények felkerülhetnek a mezőgazdasági növényfajok közös fajtajegyzékére (mint ahogy 2004. szeptemberében a MON 810 konstrukciót hordozó kukoricafajták esetében meg is történt), és ezáltal e növényfajták vetőmagja vagy szaporítóanyaga forgalomba hozhatóvá és felhasználhatóvá válhat minden tagállamban. A hagyományos módon termelők és az ökológiai gazdálkodók érdekeinek védelmében szakmailag teljes mértékben indokolt és időszerű az egymás melletti termesztésre vonatkozó nemzeti szabályok megalkotása.

A Bizottság ajánlása a koegzisztencia stratégia kidolgozásának iránymutatását fekteti le, meghatározza azokat a területeket és szabályozandó elemeket (a termelők által betartandó intézkedések, termelők együttműködési szabályai, az ellenőrzés elvei és gyakorlati megvalósítása, a termelői felelősség érvényre juttatása), amelyeket a nemzeti jogalkotás során figyelembe kell venni. A tagállami szabályozásoknak így megmarad az a szabadságfoka, hogy a nemzeti sajátságokat és érdekeket figyelembe tudja venni, és egyben a szabályozásnak olyan rugalmasságot biztosít, mely lehetőséget ad a későbbi tudományos és technikai eredmények alkalmazásához. A nemzeti előírások meghatározása során a törvény figyelemmel van a környezetvédelmi jogban ismert „elővigyázatosság” elvére is, így a géntechnológiával módosított növények termesztésének engedélyezési eljárásában - az érintett terület flóra és fauna állományára tekintettel - biztosítani szükséges az egyediesítés lehetőségét.

A módosítás során a Gtv. kiegészül az egymás melletti termesztés törvényi szabályozási szintet igénylő elemeivel, így a termelői felelősségre vonatkozó szakmai követelményekkel (például a termesztés engedélyhez kötöttsége, adatszolgáltatási kötelezettség), valamint a köztermesztés során esetlegesen bekövetkezett kárigény rendezésének szabályaival.

Az egymás melletti termesztés során okozott károkért való felelősség tekintetében a Polgári Törvénykönyvről szóló 1959. évi IV. törvénynek (a továbbiakban: Ptk.) a veszélyes üzem működéséből eredő károkra vonatkozó rendelkezéseit szükséges alkalmazni, amely bizonyítási könnyebbséget jelent a károsult számára. Ha azonban a károsult a géntechnológiával módosított növények termesztéséhez előzetesen írásos hozzájárulását adta, az egymás melletti termesztés során okozott károkért való felelősségre nem a veszélyes üzem működéséből eredő károkra vonatkozó, hanem az annál enyhébb általános kárfelelősségi szabályokat kell alkalmazni.

II. A koegzisztencia szabályozás elfogadásához fűződő indokok

Magyarország alapvető érdeke, hogy mind az árukukorica, mind a vetőmag előállításban megőrizzük az Európai Unió belső piacán és a világpiacon elfoglalt helyünket, és a magyar termények és termékek kedvező megítélését.

1,2-1,3 millió hektáron termelünk árukukoricát (7-8 millió tonna mennyiségben), amelyből 4 millió tonna az exportárualap. Az export javarésze uniós piacon kerül felhasználásra. A géntechnológiával módosított fajták megjelenésével genetikai keveredés következhet be, amelynek eredményeként az árukukorica értékesítés lehetősége a GMO tartalom miatt változhat. Jelenleg a kukorica malmok, az izocukor és keményítő gyártók, a takarmánykeverék gyártók, valamint az exportőrök teljes alapanyag szükségletüket nem géntechnológiával módosított kukorica felhasználásából kívánják fedezni.

Csemegekukorica előállítás jelenleg 30-40 ezer hektáron folyik. A feldolgozott termék exportja jelentős. Ez az Európai Unió 25 tagállamának termelését tekintve a második helyet jelenti, és végtermékben Magyarország a régi tagállamok legjelentősebb beszállítója. A fajtakeveredés kockázata ezt az iparágat is érintheti. Az export-tételeknél a GMO mentességet jelenleg igazolni kell. Figyelembe véve az aktuális piaci helyzetet, a gabona feldolgozók és a takarmánygyártók csak GMO-mentes kukoricára tartanak igényt tevékenységük folytatásához.

Magyarországon évente mintegy 35-45 ezer hektáron folyik hibridkukorica fajták vetőmagjainak előállítása, a fémzárolt vetőmag mennyisége közel 100 ezer tonna, amelynek közel fele exportra kerül. A fajták száma 200-300 között van. Ezzel a kukorica vetőmagtermeléssel Európában a második helyen állunk. A géntechnológiával módosított növények megjelenése, az ehhez kapcsolódó izolációs igények és keveredési lehetőségek a vetőmag-előállító és szaporító-területeteket is érintik. Jelenleg az összes, hazánkból kikerülő fémzárolt tételhez GMO mentességről szóló igazolást kell csatolni. Ezen igazolást még a géntechnológiával módosított hibrideket nemesítő cégek is bekérik.

Jelenleg Magyarországon tilos géntechnológiával módosított növényfajtát termeszteni a 2005. január 20. óta fennálló, a MON 810 kódjelű genetikailag módosított kukoricavonal és az abból származó kukoricafajták felhasználására és forgalmazására vonatkozó, és így minden, az Európai Unióban pillanatnyilag engedélyezett géntechnológiával módosított növényfajtára kiterjedő magyar védzáradékra figyelemmel.

A magyar védzáradék - az ideiglenes felhasználási és forgalmazási tilalom - fenntarthatóságára vonatkozóan a Bizottság még nem hozott döntést. Amennyiben a védzáradékot a Bizottság feloldja, és nem áll rendelkezésre a termesztést feltételekhez kötő magyar szabályozás, akkor a Közösségi Fajtajegyzéken szereplő géntechnológiával módosított növényfajták szabadon, bárhol termeszthetők lesznek Magyarországon is. Szabályozás hiányában a géntechnológiával módosított és a géntechnológiával nem módosított növények keveredése visszafordíthatatlan fajtakeveredésekhez, és ezáltal komoly mezőgazdasági és gazdasági következményekhez vezethet.

III. A törvénymódosításhoz kapcsolódó bejelentési kötelezettség

A törvény a 20. §-ban szereplő, egymás melletti termesztésre vonatkozó előírások miatt a műszaki tartalmú jogszabálytervezeteknek az Európai Bizottsággal és az Európai Unió tagállamaival való egyeztetéséről szóló, - a műszaki szabványok és szabályok, valamint az információs társadalom szolgáltatásaira vonatkozó szabályok terén információszolgáltatási eljárás megállapításáról szóló 1998. június 22-i 98/34/EK európai parlamenti és tanácsi irányelvet harmonizáló - 94/2004. (IV. 27.) Korm. rendelet hatálya alá tartozik. A Bizottság a nemzeti notifikációs központokon keresztül külön is felhívta a tagállamok figyelmét arra, hogy a nemzeti hatáskörben hozott egymás melletti termesztésre vonatkozó jogszabály-tervezetek bejelentés-kötelesek.

A bejelentési eljárás során a Bizottság és a tagállamok a megküldött tervezetekre észrevételeket tehetnek. Ha a benyújtástól számított 3 hónapon belül bármely tagállam vagy maga a Bizottság észrevételt, illetve részletes véleményt tesz a tervezetre, az eljárás automatikusan még 3 hónappal meghosszabbodik. A tervezetként bejelentett jogszabály kizárólag 3 hónapos, illetve 6 hónapos várakozási időt követően adható ki, ellenkező esetben a Bizottság kötelezettségszegési eljárást indíthat a tagállammal szemben.

A törvényjavaslat bejelentése 2005. november 14-én a Gazdasági és Közlekedési Minisztérium Notifikációs Központján keresztül megtörtént. A törvényjavaslat-tervezetre a Bizottság 2006. február 14-én részletes véleményt küldött, amelyre figyelemmel a törvényjavaslat szövege a bejelentett szövegtervezethez képest módosult.

-----STARTING---POINT---RESZLETES---

Az 1. §-hoz

A preambulum kiegészül a Cartagena Jegyzőkönyvre történő utalással.

A 2. §-hoz

A törvény hatályával foglalkozó paragrafus a jobb átláthatóság miatt pontokba szedve különíti el az egyes területeket. Lényeges elem az Európai Unióhoz való csatlakozást követően a szállítás, kivitel, behozatal fogalmának pontosítása.

Az a)-c) pontokban felsorolt tevékenységek együttesen géntechnológiai tevékenységként lettek definiálva. Ezzel egyidejűleg a törvény 28. §-a (5) bekezdésének a) pontja a törvény hatálybalépésével egyidejűleg hatályon kívül helyezi a Gtv. 2. §-ának e) pontját, mivel a „géntechnológiai tevékenység” összefoglaló elnevezés az 1. §-ban kerül meghatározásra.

A d) pontban kiegészül a törvény hatálya a géntechnológiával módosított növények és a hagyományos módon, valamint az ökológiai gazdálkodással termesztett növények egymás melletti termesztésével.

A 3. §-hoz

Szakmai okokból indokolt a Gtv. 2. § g) pontjában foglalt fogalom kiegészítése a fehérjék aminosav-sorrendje alapján szintetizált gének, illetve génszakaszok bevitelének lehetőségével (cDNS).

Az i) pontban szereplő „nem forgalomba hozatali célú kibocsátás” új fogalom, amelynek bevezetését a jogharmonizációs követelmények indokolják. A k) pontban szereplő „forgalomba hozatal” fogalom szintén pontosításra kerül a közösségi előírásokkal összhangban.

A Gtv. 2. §-a kiegészül a puffer zóna és a menedékzóna fogalmával, az egymás melletti termesztés szabályozásával összefüggésben.

A 4. §-hoz

A Gtv. 3. §-ának (1) bekezdésében a géntechnológiai tevékenység 1. § (1) bekezdés szerinti fogalma került átvezetésre. Kivételként szerepel a Gtv. 13. § (1) bekezdése és 15. § (1) bekezdése szerinti, az Európai Gazdasági Térség területén forgalomba hozatalra már engedélyezett géntechnológiával módosított szervezet, amely esetében nem kell külön géntechnológiai engedély a harmadik országból történő behozatalhoz, továbbá ilyen esetben nem kell külön engedélyezni az Európai Gazdasági Térségen belüli szállítást sem.

Az 5. §-hoz

A géntechnológiai hatóságokkal foglalkozó paragrafus jelentős mértékben leegyszerűsödik. Megmarad a Géntechnológiai Eljárásokat Véleményező Bizottságra, mint véleményező szervezetre történő utalás, és meghatározásra kerül, hogy az egyes területeken kinek a hatásköre az eljáró hatóságok kijelölése. A mezőgazdasági és élelmiszeripari, illetve egyéb ipari területen eljáró géntechnológiai hatóság kijelölését jelenleg a mezőgazdaság és az ipar területén folytatott géntechnológiai tevékenység egyes szabályairól szóló 142/2004. (IX. 30.) FVM-GKM együttes rendelet tartalmazza.

A mezőgazdasági és élelmiszeripari, illetve egyéb ipari területen géntechnológiai hatóságként - megfelelő háttérintézmény hiányában - első fokon továbbra is a minisztérium, másodfokon pedig a miniszter fog eljárni. A 2005. november 1-jén hatályba lépett, a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 106. §-a szerint az elsőfokú hatáskört úgy kell megállapítani, illetve a szervezetrendszert úgy kell kialakítani, hogy legyen a fellebbezés elbírálására jogosult, az elsőfokú hatóságtól szervezeti, illetve feladatkör szempontjából elkülönülő szerv, és ettől az előírástól a Ket. 108. § (2) bekezdése alapján csak törvényben vagy kormányrendeletben lehet eltérni, a hatáskör-telepítést miniszteri rendelet helyett kormányrendeleti szinten kell megvalósítani. Mindezekre figyelemmel kormányrendeleti szintű felhatalmazást szükséges biztosítani a géntechnológiai és az egymás melletti termesztési engedélyt kiadó hatóság kijelölésére.

A nemzeti hatóságok a közösségi hatáskörbe tartozó engedélyezések során a külön jogszabályok, tipikusan közösségi rendeletek szerinti feladatokat látják el, amelybe az adminisztratív feladatokat kivéve bevonnak más érintett szerveket is.

A (3) bekezdésben pontosításra kerülnek az engedélyezésben közreműködő szakhatóságok. A környezetvédelmi tárca a géntechnológiai engedélyezési eljárásokban szakhatóságként közreműködő szerv kijelöléséről a 20/2000. (VIII. 25.) KöM rendelet gondoskodott.

A 6. §-hoz

A bizottság munkájában a függetlenség kérdése kikerülhetetlen, ezért indokolt az összeférhetetlenségi nyilatkozat nyilvánosságra hozatala. A törvény négy éves időkorlátot állít a bizottsági tisztségek betöltésére.

A 7. §-hoz

Az engedélyezés általános szabályairól szóló paragrafus tartalmazza azokat az elemeket, amelyek általánosan alkalmazandók minden nemzeti hatáskörbe tartozó engedélyezés során. A közösségi előírások alapján az engedélyek érvényességi idejét legfeljebb 10 évben határozzuk meg. A rendelkezésben hivatkozott eltéréseket a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendelet, valamint a géntechnológiával módosított élelmiszerekről és takarmányokról szóló, 2003. szeptember 22-i 1829/2003/EK európai parlamenti és tanácsi rendelet (a továbbiakban: 1829/2003/EK rendelet) tartalmazza.

A 8. §-hoz

A Gtv. 7. §-a az engedély megújítására vonatkozó szabályozást tartalmazza a folyamatosan végezhető tevékenységek vonatkozásában.

Az engedélykérelmek benyújtásakor és az engedély érvényességi időtartamának lejártát követő megújításakor továbbra is igazgatási szolgáltatási díjat kell fizetni, a géntechnológiai tevékenység engedélyezéséért fizetendő igazgatási szolgáltatási díjakról szóló 138/2004. (IX. 23.) FVM rendeletben foglaltak szerint.

A Gtv. 7. § (4) bekezdése a géntechnológiával módosított szervezetek környezetbe történő szándékos kibocsátásáról és a Tanács 90/220/EGK irányelvének hatályon kívül helyezéséről szóló, 2001. március 12-i 2001/18/EK európai parlamenti és tanácsi irányelv (a továbbiakban: 2001/18/EK irányelv) 4. cikkének 2. bekezdésében található rendelkezést veszi át. Az abban szereplő, már lejárt 2004. december 31-i határidőt továbbra is szerepeltetni kell a törvényben, mivel a határidőhöz kötődő, folyamatosan fennálló kötelezettség ellenőrzésének ez a jogalapja. Az antibiotikumokkal szembeni rezisztenciát hordozó géneket (ARM-gének) a közösség három csoportba sorolta. Az ARM-géneket tartalmazó géntechnológiával módosított szervezetek kivonását ennek megfelelően kellett, illetve kell végrehajtani.

A géntechnológiával módosított szervezetekkel történő tevékenység során a vonatkozó közösségi szabályozásokban nem „veszély” kifejezés, hanem „kockázat” kifejezés szerepel, ennek következetes átvezetése is megtörtént az (4) bekezdésben.

Az (5) bekezdés pontosítja a korábbi (6) bekezdést, amelynek során kiemelésre kerül, hogy a hatóságok kötelesek gondoskodni arról, hogy a géntechnológiai tevékenység végzésére a jogszabályokban és az engedélyekben foglaltak betartásával kerülhessen sor, így a rendelkezés a korábbiakhoz képest általánosabb jelleggel fogalmazza meg az előírást.

A 9. §-hoz

Az engedélyezési eljárás általános szabályai a 2001/18/EK irányelv 11. cikke szerinti egységes engedélyezési eljárásnak megfelelően kerültek megfogalmazásra. A kérelem beérkezését a hatóság visszaigazolja a kérelmezőnek, ettől az időponttól kezdődik az eljárásra vonatkozó határnapok és időintervallumok számítása.

A géntechnológiai hatóság az engedélykérelemmel kapcsolatban 8 napon belül megállapítja, hogy az megfelel-e a külön jogszabályokban - a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendeletben, a mezőgazdaság és az ipar területén folytatott géntechnológiai tevékenység egyes szabályairól szóló 142/2004. (IX. 30.) FVM-GKM együttes rendeletben, illetve a géntechnológiai tevékenységre vonatkozó nyilvántartás és adatszolgáltatás rendjéről, valamint a géntechnológiai tevékenységhez szükséges engedély iránti kérelemhez csatolandó dokumentációról szóló 82/2003. (VII. 16.) FVM rendeletben - előírtaknak. Ha az engedélykérelem nem tesz eleget az előírásoknak, akkor a géntechnológiai hatóság a kérelmet a 2001/18/EK irányelv alapján indoklással ellátva hiánypótlásra visszaküldi a kérelmezőnek. Ha a kérelem megfelel a vonatkozó előírásoknak, a hatóság a 4. § alapján véleményezésre megküldi a Géntechnológiai Eljárásokat Véleményező Bizottságnak. A hatóság a Gtv. 15. § (2) bekezdése szerinti szállítási engedély iránti kérelmet a Géntechnológiai Eljárásokat Véleményező Bizottság bevonása nélkül bírálja el.

A (2) bekezdésben szereplő módosítás előírja, hogy a Géntechnológiai Eljárásokat Véleményező Bizottság a kérelemre vonatkozó véleményét a géntechnológiai hatóságnak a kérelem kézhezvételétől számított harminc napon belül megküldi.

A 10. §-hoz

A géntechnológiai hatóság a géntechnológiai módosításra, illetve a géntechnológiával módosított szervezetek zárt rendszerben történő felhasználására vonatkozó engedély tervezetét a közösségi előírásoknak megfelelően társadalmi konzultációra bocsátja, továbbá magát az engedélyt is közzéteszi. A társadalmi konzultáció során beérkezett észrevételeket a Géntechnológiai Eljárásokat Véleményező Bizottság véleményezi.

A géntechnológiával módosított mikroorganizmusok zárt rendszerben történő felhasználásáról szóló, 1990. április 23-i 90/219/EGK tanácsi irányelvre figyelemmel a törvény e terület speciális, a 8/A. §-ban, 9. §-ban és 10. §-ban megjelenő szabályait a 28. § (7) bekezdésének a) pontjában külön alcímmel határolja el a környezetbe történő nem forgalomba hozatali célú (kísérleti) kibocsátás, valamint a forgalmazás engedélyezésétől.

A géntechnológiával módosított mikroorganizmusok engedélyezési eljárásának részletes szabályait a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendelet és a mezőgazdaság és az ipar területén folytatott géntechnológiai tevékenység egyes szabályairól szóló 142/2004. (IX. 30.) FVM-GKM együttes rendelet határozza meg.

A 11. §-hoz

Az új 10/A. § a zárt rendszerű felhasználásnál előírtakra visszautalva beépíti a nem forgalomba hozatali célú kibocsátás engedélyezésének eljárási rendjébe a 2001/18/EK irányelv azon rendelkezését, amely a géntechnológiával módosított szervezetek felhasználásával kapcsolatban a társadalmi konzultációt kötelezővé teszi. A társadalmi konzultáció legfeljebb 30 nappal hosszabbíthatja meg az eljárási időintervallumot.

A paragrafusból átkerülnek a géntechnológiával módosított szervezetek forgalomba hozatalára vonatkozó előírások az új 11/A. §-ba, mivel a forgalomba hozatalra a közösségi szintű eljárásra tekintettel egyéb speciális szabályok is vonatkoznak, így ezen tevékenység-típus különös szabályai egy alcím alatt lesznek megtalálhatók.

A (4) bekezdés rögzíti, hogy a hasznosító csak azután végezhet nem forgalomba hozatali célú kibocsátást, ha megkapta a géntechnológiai hatóság írásos engedélyét.

A 12. §-hoz

Az új 11. § a nem forgalomba hozatali célú kibocsátás felülvizsgálatának különös szabályait tartalmazza a 2001/18/EK irányelvvel összhangban. A nemzeti szabályozás egyetlen elemmel szigorodik: az éves jelentés benyújtásának kötelezettségével a kibocsátási engedély érvényességi idején belül.

Az éves jelentés formai és tartalmi követelményeit a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendelet tartalmazza.

A nem forgalomba hozatali célú kibocsátásokról készült jelentés a géntechnológiával módosított szervezetek környezetre gyakorolt hatását, valamint azon vizsgálatok megfigyeléseit tartalmazza, melyeket a kibocsátási határozat rögzít. Ez a környezetre gyakorolt hatásvizsgálaton kívül lehet egyéb, például táplálkozásbiztonsági vizsgálat is. Az éves jelentés tapasztalatai függvényében folytatható a kibocsátás a következő évben, ha azonban az engedély megadásakor figyelembe vett feltételek, illetve körülmények megváltoztak, a géntechnológiai hatóság az engedélyt módosítja. Amennyiben a megváltozott feltételek, illetve körülmények folytán az engedély megadásának feltételei már nem állnak fenn vagy a kibocsátás nem felel meg a jogszabályi előírásoknak, illetve nem tesz eleget az engedélyben foglaltaknak, a géntechnológiai hatóság az engedélyt visszavonja.

A 13. §-hoz

A forgalomba hozatal engedélyezésének különös szabályait - tekintettel arra, hogy a közösségi jogszabályok speciális szabályokat állapítanak meg erre az esetre nézve - külön, a 11/A. §-ban indokolt szerepeltetni.

A nem forgalomba hozatali célú kibocsátásra és a forgalomba hozatalra vonatkozó engedélyezés során az eljárásrend megegyezik a határnapok és időintervallumok tekintetében.

Az élelmiszerként vagy takarmányként felhasználható géntechnológiával módosított szervezetek, a géntechnológiával módosított szervezetet tartalmazó vagy abból álló, illetve abból előállított élelmiszerek és takarmányok forgalomba hozatalának engedélyezése az 1829/2003/EK rendelet szerint történik.

A hatóságokat a nyomon követhetőség ellenőrzésére kötelező előírás a hatályos törvény 11. §-ának (5) bekezdéséből a forgalomba hozatal szabályait tartalmazó 11/A. § (4) bekezdésébe kerül áthelyezésre, a 2001/18/EK irányelv 20. cikkében foglaltakkal összhangban. A nyomon követésre vonatkozó előírásokat a géntechnológiával módosított szervezetek nyomon követhetőségéről és címkézéséről, és a géntechnológiával módosított szervezetekből előállított élelmiszer- és takarmánytermékek nyomon követhetőségéről, valamint a 2001/18/EK irányelv módosításáról szóló, 2003. szeptember 22-i 1830/2003/EK európai parlamenti és tanácsi rendelet (a továbbiakban: 1830/2003/EK rendelet) tartalmazza.

A 2001/18/EK irányelv 23. cikke alapján az Európai Unió tagállamai a forgalmazás korlátozására bizonyos feltételek fennállása esetén védzáradéki eljárást indíthatnak. A védzáradéki eljárás szabályozása, amely jelenleg a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendeletben található, szakmai pontosításokat és a Ket.-hez való hozzáigazítást követően, 11/B. §-ként kerül át a kormányrendeletből a Gtv.-be.

A kockázat hivatkozott meghatározása a mezőgazdaság és az ipar területén folytatott géntechnológiai tevékenység egyes szabályairól szóló 142/2004. (IX. 30.) FVM-GKM együttes rendeletben található.

A géntechnológiai hatóság az eljárás megindításáról közleményt tesz közzé, a Ket. 29. § (6) bekezdése szerint eljárva.

A 11/B. § (3)-(4) bekezdései a Ket. 74. §-ának (6) bekezdése alapján annak 72. § (1) bekezdésétől, 80. §-ának (1) bekezdése alapján a Ket. 80. § (2)-(3) bekezdésétől, 100. §-a alapján a Ket. 98. §-ának (1)-(2) bekezdésétől eltérő szabályozást tartalmaznak.

A 11/B. § (5) bekezdésében szereplő kapcsolattartó szervet a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendelet jelöli ki. A (6) bekezdésben hivatkozott eljárásrend a 2001/18/EK irányelvben található.

A géntechnológiával módosított növényfajták állami elismerésének és a géntechnológiával módosított állatfajták fajtaelismerésének szabályai a korábbi 14. §-ból átkerültek a 11/C. §-ba, figyelemmel arra, hogy e speciális szabályok a nem forgalomba hozatali célú kibocsátás és a forgalomba hozatal előírásaihoz kapcsolódnak. A paragrafusban kiegészítésre és pontosításra kerültek a kísérletek megkezdésének feltételei. A hivatkozott külön jogszabályok alatt a növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény, az állattenyésztésről szóló 1993. évi CXIV. törvény és azok végrehajtási rendeletei értendők.

A 14. §-hoz

A Gtv. 12. §-ában a csomagolásra és jelölésre vonatkozó előírások a külön jogszabályként hivatkozott 1829/2003/EK rendelet és 1830/2003/EK rendelet alapján kerültek pontosításra.

A 15. §-hoz

A behozatal és a kivitel a csatlakozást követően az Európai Gazdasági Térség tagországain kívüli harmadik országból történő behozatalt és harmadik országba történő kivitelt jelent. Ez a tevékenység engedélyköteles, kivéve az olyan termékek behozatalát, amelyek már rendelkeznek az Európai Gazdasági Térség egész területére érvényes forgalomba hozatali engedéllyel. Az erre vonatkozó szabályozás a Gtv. 13. §-ában került meghatározásra.

Az engedély iránti kérelmet a küldemény magyarországi címzettjének vagy feladójának kell beszerezni.

A §-t kiegészült továbbá a géntechnológiával módosított szervezetek országhatárokon történő átviteléről szóló, 2003. július 15-i 1946/2003/EK európai parlamenti és tanácsi rendeletre (a továbbiakban: 1946/2003/EK rendelet) történő utalással. A külön jogszabályként hivatkozott közösségi rendelet szabályozási tárgyköre a géntechnológiával módosított szervezetek szándékos kivitelére, továbbá a géntechnológiával módosított szervezetek nem szándékos kivitelére és behozatalára terjed ki, amelyet nemzeti jogszabályban megismételni nem lehet. A rendelet a szándékos kivitelen belül eltérő szabályokat ír elő aszerint, hogy a kivitel milyen felhasználási célra (környezetbe történő szándékos kibocsátásra, élelmiszerként vagy takarmányként történő közvetlen felhasználásra vagy feldolgozásra, illetve zárt rendszerű felhasználásra) szánt termékekre vonatkozik.

A 16. §-hoz

A forgalmazásra engedélyezett géntechnológiával módosított szervezetek szállítása az Európai Gazdasági Térség területén belül engedély nélkül történik, tekintettel arra, hogy az áruk szabad mozgását nem lehet akadályozni.

Szabályozni szükséges azonban a forgalmazási engedéllyel nem rendelkező géntechnológiával módosított szervezetek Európai Gazdasági Térségen belüli szállítását, például a kísérleti célra szállított növényi minták esetében, amelyek szállítása csak engedély birtokában történhet. A § szerinti engedély megszabja a szállítás feltételeit, többek között meghatározhatja a csomagolás és az elkülönítés módját úgy, hogy az engedéllyel nem rendelkező géntechnológiával módosított szervezetek környezetbe történő kikerülése elkerülhető legyen. Az engedély iránti kérelmet ebben az esetben is a küldemény magyarországi címzettjének vagy feladójának kell beszerezni.

E §-t a Gtv. 13. §-ához hasonlóan szintén kiegészült az 1946/2003/EK rendeletre történő utalással, mivel a rendeletben foglalt szabályozás az Európai Gazdasági Térségnek mind a külső, mind a belső határaira vonatkozik.

A hatályos törvény 15. §-a (2) bekezdésének szövege nem változik, ám számozása (5) bekezdésre módosul.

A 17. §-hoz

A §-ban pontosításra került, hogy a törvény mely szabályozási elemei vonatkoznak a géntechnológiai módosítást végző létesítmény létrehozásának engedélyezésére. A (2) bekezdésben hivatkozott külön jogszabály a géntechnológiai tevékenység engedélyezési eljárási rendjéről, valamint az eljárás során az Európai Bizottsággal való kapcsolattartásról szóló 132/2004. (IV. 29.) Korm. rendelet.

A 18. §-hoz

A géntechnológiával módosított szervezetekről mindenki számára elérhető nyilvántartást kell létrehozni. A nyilvántartásban szerepeltetett adatoknak a közösségi szabályozáshoz igazodó köre a Gtv. 19. §-ának (1) bekezdésében kerül meghatározásra (géntechnológiával módosított szervezet vagy szervezetek általános leírása, a hasznosító neve, címe, a nem forgalomba hozatali célú kibocsátás célja, helye, a tervezett felhasználások, a környezeti kockázat értékelés, a nyomon követésre és a baleset elhárítására vonatkozó módszerek és tervek, valamint a géntechnológiai módosításokat végző laboratóriumok és a laboratóriumok felelős vezetőinek jegyzéke).

Emellett a 19. § és 20. § kiegészül a géntechnológiai tevékenységre vonatkozó nyilvántartás és adatszolgáltatás rendjéről, valamint a géntechnológiai tevékenységhez szükséges engedély iránti kérelemhez csatolandó dokumentációról szóló 82/2003. (VII. 16.) FVM rendelet nyilvántartásra és adatszolgáltatásra vonatkozó azon előírásaival, amelyek törvényi szabályozást igényelnek. Az adatszolgáltatásra vonatkozó díjfizetési kötelezettség helyett a felmerülő költségek megtérítését szükséges előírni, mivel a személyes adatok védelméről és a közérdekű adatok nyilvánosságáról szóló 1992. évi LXIII. törvény 20. §-ának (3) bekezdése a közérdekű adatokhoz való hozzáférés biztosításakor csak a közléssel kapcsolatosan felmerülő költségek megtérítését teszi lehetővé.

A 19. §-hoz

A 21. §-ban pontosításra került, hogy az ellenőrzést végző hatóságok az éves tájékoztatójukat a géntechnológiai hatóság részére készíti, és a Géntechnológiai Bizottságnak is megküldik. Az évenkénti tájékoztató elkészítését és megküldését a hatóság részére kötelezővé kell tenni, tekintettel arra, hogy az Európai Bizottság is minden évben tárgyév december 31-ig jelentést kér a tagállamban engedélyezésre került géntechnológiai tevékenységekről. Az ellenőrzést végző hatóságok felsorolását a géntechnológiai módosításnak tekintendő, valamint annak nem minősülő eljárásokról és a géntechnológiai tevékenység ellenőrzésére jogosult hatóságokról szóló 111/2003. (XI. 5.) FVM-GKM-ESzCsM-KvVM együttes rendelet tartalmazza.

A (2) bekezdés a Géntechnológiai Eljárásokat Véleményező Bizottság éves beszámolójának közzétételéről rendelkezik.

A 20. §-hoz

Az egymás melletti termesztés törvényi szabályozási szintet igénylő előírásai a Gtv. új III. fejezetében kerülnek meghatározásra. A külön fejezetbe foglalás indoka az volt, hogy az új jogintézmény ne bontsa meg a szabályozás eddigi struktúráját.

A 21/B. § meghatározza az egymás melletti termesztéssel kapcsolatos állami feladatokat és az egymás melletti termesztés alól kizárt területeket. A 21/B. § (4) bekezdésének b) pontjában hivatkozott külön jogszabály, amely az ügyfél-regisztrációs számot szabályozza, az Európai Unió Közös Agrárpolitikája magyarországi végrehajtásában, illetve a nemzeti agrártámogatási rendszerben érintett ügyfelekkel összefüggő ügyfélregiszter létrehozásáról és az ezzel kapcsolatos nyilvántartásba vételről szóló 141/2003. (IX. 9.) Korm. rendelet.

A 21/B-C. §-ok az engedélyezési eljárás szabályait tartalmazzák. A géntechnológiával módosított növények termesztését a végrehajtási rendeletben kijelölendő hatóság két lépcsőben engedélyezi, az eljárás időtartama összesen 90 nap. A kérelmező először egy előzetes állásfoglalást kap, amelyben a termesztés feltételei (például a puffer zóna) is meghatározásra kerülnek a szakhatóság állásfoglalása alapján. Az előzetes állásfoglalás nem jogosít a termesztés megkezdésére.

A 21/B. § (3) bekezdése, valamint a 21/C. § (8) bekezdése alapján abban az esetben, ha a géntechnológiával módosított növényeket termesztő gazdálkodók önkéntes alapon egységes termesztési típusú zónát kívánnak létrehozni, az engedély iránti kérelmet közösen nyújthatják be.

A 21/B. § (7) és (8) bekezdésében szerepelnek a termesztés szakhatósági korlátozásának, illetve tilalmának jogszabályi alapjai. A kijelölt szakhatóság állásfoglalásában speciális termesztési feltételeket írhat elő, illetve szükség szerint a termesztési hatóság a szakhatóság állásfoglalása alapján megtagadhatja a termesztés engedélyezését. A termesztéssel összefüggésben ugyanis felmerülhetnek olyan környezet- és természetvédelmi indokok, amelyek mindezt szükségessé teszik. Ezekben az esetekben egyedi alapon történő mérlegelésről van szó, amely összhangban áll az általános európai alapelvekkel. A 21/B. § (8) bekezdésében hivatkozott közösségi jogi aktusok alatt a természetes élőhelyek, valamint a vadon élő állatok és növények védelméről szóló, 1992. május 21-i 92/43/EGK tanácsi irányelv és a vadon élő madarak védelméről szóló, 1979. április 2-i 79/409/EGK tanácsi irányelv értendő.

A 21/B. § (9) bekezdése alapján a termesztési hatóság legfeljebb a géntechnológiával módosított növénnyel bevetett terület 20%-át határozhatja meg a géntechnológiával módosított növénnyel hasznosított terület körül létrehozandó menedékzóna mértékeként. A menedékzónát a géntechnológiával módosított növénnyel bevetett területen belül kell létrehozni. A menedékzónában termett termény címkézése a termesztő által akkreditált laboratóriumban elvégeztetett egyedi vizsgálat alapján történik.

A 21/C. § a termesztési engedély feltételeként előírja, hogy a kérelmezőnek az előzetes állásfoglalás megadását követően az előzetes állásfoglalásban meghatározott puffer zónán belüli földtulajdonosoknak, illetve földhasználóknak a géntechnológiával módosított növények termesztéséhez való írásos hozzájárulását határidőben be kell nyújtania. Abban az esetben, ha a kérelmező nem tulajdonosa annak a földterületnek, ahol géntechnológiával módosított növényeket kíván termeszteni, a földtulajdonos írásos hozzájárulását is be kell szereznie. A hozzájárulással egyidejűleg a puffer zónán belüli földtulajdonos, illetve földhasználó nyilatkozatban vállalja, hogy a puffer zónán belül a termesztési engedély érvényességi ideje alatt a puffer zóna területén nem termeszt a géntechnológiával módosított növénnyel ivarilag kompatibilis növényt. A hozzájárulások és nyilatkozatok mintáját a Gtv. új, egymás melletti termesztésre vonatkozó végrehajtási rendelete fogja tartalmazni.

A hozzájáruló nyilatkozat megadását követően a hagyományos termesztést folytatók nem jogosultak a géntechnológiával módosított növénnyel ivarilag kompatibilis növény vetésére, amennyiben pedig ezt a kötelezettséget megszegik, az ebből eredő kárért a géntechnológiával módosított növény termesztőjét nem lehet felelőssé tenni. A hagyományos növényt termesztő hozzájárulása így a géntechnológiával módosított növényt termesztő védelmét is szolgálja.

A 21/D. § (1)-(3) bekezdései az egymás melletti termesztés ellenőrzésének szabályait tartalmazzák. A 21/D. § (3) bekezdése a Gtv. hatósági ellenőrzésre és intézkedésekre vonatkozó szabályait alkalmazni rendeli az egymás melletti termesztésre is.

Az egymás melletti termesztés ellenőrzése kiterjed a puffer zónán belüli földtulajdonosra és földhasználóra is. Ha az ellenőrzés során a hatóság megállapítja, hogy a puffer zónán belüli földtulajdonos, illetve földhasználó nem tartja be az engedélyező határozatban a részére megállapított - a nyilatkozatában foglaltak betartására vonatkozó - kötelezettséget, az ellenőrzést végző hatóság értesítése alapján a termesztési hatóság kötelezi a puffer zónán belül található, a géntechnológiával módosított növénnyel ivarilag kompatibilis növények megsemmisítésére.

Az (5) bekezdés az egymás melletti termesztés során okozott kár megtérítésére a Ptk.-nak a veszélyes üzem működéséből eredő károkra vonatkozó szabályait rendeli alkalmazni, hasonlóan a géntechnológiai tevékenységből eredő károk megtérítésének szabályaihoz (Gtv. 27. §).

A (6) bekezdés a géntechnológiával módosított növény termesztéséhez hozzájárulónak okozott kár esetén az (5) bekezdésben foglaltaknál enyhébb kárfelelősségi szabályokat állapít meg. Ebben az esetben a Ptk. általános kárfelelősségi szabályai alkalmazandók.

A 21/E. § a géntechnológiával módosított szaporítóanyag forgalmazójának kötelezettségeit és felelősségi körét állapítja meg.

A szaporítóanyag forgalmazója részére a termesztési engedéllyel kapcsolatos nyilvántartási kötelezettséget szükséges előírni, figyelemmel arra, hogy az 1830/2003/EK rendelet szerint a piaci szereplőknek olyan rendszerekkel és egységesített eljárásokkal kell rendelkezniük, amelyek biztosítják annak lehetőségét, hogy a GMO-kat vagy GMO-kból előállított termékeket az előállítási és értékesítési láncokon keresztül, forgalomba hozataluk minden szakaszában követni lehessen.

A géntechnológiával módosított növény szaporítóanyagának forgalmazója által vezetendő nyilvántartás tartalmi elemeit a törvény 21/E. §-ának (2) bekezdése sorolja fel. A 21/E. § (2) bekezdésében hivatkozott külön jogszabály szerinti nyilvántartás alatt az 1830/2003/EK rendelet 4. cikkének 4. bekezdése és 5. cikkének 2. bekezdésében foglalt nyilvántartás értendő.

A 21-22. §-hoz

A Gtv. 22. §-a és 23. §-a pontosításra és átszerkesztésre kerültek, ezáltal jobban elkülönülnek a géntechnológiai módosításnak tekintendő, valamint annak nem minősülő eljárásokról és a géntechnológiai tevékenység ellenőrzésére jogosult hatóságokról szóló 111/2003. (XI. 5.) FVM-GKM-ESzCsM-KvVM együttes rendeletben kijelölt ellenőrzést végző hatóságok és a géntechnológiai hatóság feladatai.

A 22. § módosítása az ellenőrzést végző hatóságoknak előírja az ellenőrzési jegyzőkönyvek megküldését a géntechnológiai hatóság részére az ellenőrzéstől számított 3 napon belül. Ez elengedhetetlen a megfelelő intézkedés haladéktalan megtétele érdekében.

Ha az ellenőrzésre jogosult hatóság a helyszíni ellenőrzés során rendellenességet észlel, vagy az engedélyezett tevékenység kockázatának növekedésére vonatkozóan bármilyen új ismeret jut a tudomására, a tevékenységet felfüggeszti a géntechnológiai hatóság 25. § (1) bekezdése szerinti döntéséig.

Az ellenőrzésre jogosult hatóság a géntechnológiai bírság megállapításáról szóló 148/2003. (IX. 22.) Korm. rendelet szerint eljárva géntechnológiai bírságot is kiszabhat. A bírság meg nem fizetése esetén a kiszabott összeget a Ket. 138. §-a alapján késedelmi pótlék terheli, amelynek mértékét - amely minden naptári nap után a felszámítás időpontjában érvényes jegybanki alapkamat kétszeresének 365-öd része - a Ket. ugyanezen §-ának (3) bekezdése határozza meg.

A 22. § új (5) bekezdése a Ket. 153. §-ának (2) bekezdésében felsorolt eljárási költségeken túlmenően - a Ket. 153. § (2) bekezdésének 15. pontjára figyelemmel - az ellenőrzés során felmerült vizsgálatok költségeit jogszabálysértés megállapítása esetén a jogszabálysértőre terheli. Az eljárási költségek meg nem fizetése esetén a kötelezett szintén késedelmi pótlékot köteles fizetni.

A bírság és a késedelmi pótlék meg nem fizetése esetén a végrehajtást a Ket. szerinti módon kell foganatosítani.

A géntechnológiai hatóság honlapján az elvégzett ellenőrzésekről tájékoztatást tesz közzé.

A Gtv. 23. §-ában pontosításra került az engedély módosításának és visszavonásának lehetősége, tekintettel arra, hogy a nemzeti géntechnológiai hatóság csak a nemzeti hatáskörben lefolytatott engedélyezési eljárást követően kiadott engedélyek ügyében intézkedhet. Közösségi szinten lefolytatott eljárást követően a tagállam csak kezdeményezheti az engedély módosítását vagy visszavonását.

A 23. §-hoz

A Gtv. 24/A. §-a kiegészítésre kerül, tekintettel a 2001/18/EK irányelv 8. cikkének 1. bekezdésére.

Emellett a jelenlegi 25. § (5) bekezdésében foglalt előírások - a 25. § (5) bekezdésének egyidejű hatályon kívül helyezésével - beépítésre kerülnek a 24/A. §-ba, mivel ugyanazon tárgykört szabályozzák.

A 24. §-hoz

A § a Gtv. 25. §-ának (1) bekezdését pontosítja, megszabva a hatóság mérlegelési jogkörének határait.

A 25. §-hoz

A Gtv. módosuló 4. §-ával összefüggésben szükséges a Gtv. 26. §-ának technikai jellegű módosítása.

A 26. §-hoz

A hatásköri jellegű módosításokat, valamint az új szabályozási elemekre vonatkozó kiegészítéseket a felhatalmazó rendelkezéseken is szükséges átvezetni.

A 27. §-hoz

2004. május 1-jétől megváltozott a jogharmonizációs záradék szövege és jogszabályon belüli elhelyezése, ezért a Gtv. 35. §-ának hatályon kívül helyezésével a Gtv. legvégére, 38. §-ként szükséges a záradékot beilleszteni, a jogszabályszerkesztésről szóló 12/1987. (XII. 29.) IM rendelet 2. számú melléklete, továbbá a jogharmonizációs célú jogalkotásról szóló 7001/2005. (IK 8.) IM irányelv szerinti szövegezéssel.

-----STARTING---POINT---VEGE---

A 28. §-hoz

A záró rendelkezések között a hatályba léptető rendelkezés, a technikai jellegű szöveg-pontosítások, a folyamatban lévő ügyekre és az egymás melletti termesztés 2007. évi engedélyezésére vonatkozó átmeneti rendelkezések, továbbá a növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény 1. §-ának kiegészítése található.

A módosítás célja, hogy megakadályozza a szabályozatlanságból fakadó károkat akkor is, ha olyan gm szervezet termesztésének lehetősége merül fel az Unió bármely tagállamában, amelyik esetében Magyarországon még nem történt meg a pufferzóna legkisebb kiterjedésének megállapítása.

A 29. §-hoz

A törvény az egymás melletti termesztésre vonatkozó előírások miatt a műszaki tartalmú jogszabálytervezeteknek az Európai Bizottsággal és az Európai Unió tagállamaival való egyeztetéséről szóló 94/2004. (IV. 27.) Korm. rendelet hatálya alá tartozik. A § a bejelentési eljárás lefolytatására való kötelező utalást tartalmazza.

A 30. §-hoz

A § a törvénymódosítás jogharmonizációs klauzuláját tartalmazza.