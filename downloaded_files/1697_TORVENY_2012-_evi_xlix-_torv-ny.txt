2012. évi XLIX. törvény

a fordított adózás mezőgazdasági szektorra történő kiterjesztésével kapcsolatban egyes törvények módosításáról

1. Az általános forgalmi adóról szóló 2007. évi CXXVII. törvény módosítása

-----STARTING---POINT---ELEJE---

1. § (1) Az általános forgalmi adóról szóló 2007. évi CXXVII. törvény (a továbbiakban: Áfa tv.) 142. § (1) bekezdése a következő i) ponttal egészül ki:

(Az adót a termék beszerzője, szolgáltatás igénybevevője fizeti:)

„i) a 6/A. számú mellékletben felsorolt termékek értékesítése esetében.”

(2) Az Áfa tv. 142. §-a a következő (8) bekezdéssel egészül ki:

„(8) Az (1) bekezdés i) pontja nem alkalmazható a XIV. Fejezetben szabályozott jogállású, mezőgazdasági tevékenységet folytató adóalanynak e tevékenysége körébe tartozó termékértékesítésére és termékbeszerzésére.”

2. § Az Áfa tv. a következő 276. §-sal egészül ki:

„276. § (1) A fordított adózás mezőgazdasági szektorra történő kiterjesztésével kapcsolatban egyes törvények módosításáról szóló 2012. évi XLIX. törvénnyel (a továbbiakban: Mód2 törvény) megállapított 142. § (1) bekezdés i) pontját - a (2) és (3) bekezdésben meghatározott eltéréssel - azon ügyletek esetén kell először alkalmazni, amelyek teljesítési időpontja 2012. július 1. napjára esik, vagy azt követi.

(2) A Mód2 törvénnyel megállapított 6/A. számú mellékletben felsorolt termékek értékesítése esetén, ha a teljesítés időpontja 2012. július 1. napjára esik, vagy azt követi, de a terméket beszerző adóalanynak a 60. § (1)-(3) bekezdése szerint a fizetendő adót 2012. július 1. napját megelőzően kellene megállapítani, a Mód2 törvénnyel megállapított 142. § (1) bekezdés i) pontja nem alkalmazandó.

(3) Amennyiben a Mód2 törvénnyel megállapított 142. § (1) bekezdés i) pontja hatálya alá tartozó termékértékesítéshez fizetett előleg jóváírásának, kézhezvételének időpontja 2012. július 1. napját megelőző napra esik, az előleg jóváírására, kézhezvételére tekintettel fizetendő adót az ügyletet saját nevében teljesítő adóalany fizeti az 59. § (1) és (2) bekezdésének megfelelően, a termék beszerzőjének adófizetési kötelezettsége - a (2) bekezdésben foglaltak figyelembevételével - az adóalapnak az előleg adót nem tartalmazó összegével csökkentett része után keletkezik.”

3. § Az Áfa tv. az 1. melléklet szerinti 6/A. számú melléklettel egészül ki.

4. § Hatályát veszti az Áfa tv. 142. § (1) bekezdés i) pontja, 142. § (8) bekezdése, 276. §-a és 6/A. számú melléklete.

2. Az adózás rendjéről szóló 2003. évi XCII. törvény módosítása

5. § Az adózás rendjéről szóló 2003. évi XCII. törvény (a továbbiakban: Art.) Adóbevallás alcíme a következő 31/A. §-sal egészül ki:

„31/A. § (1) Az általános forgalmi adó alanya az adómegállapítási időszakról benyújtott általános forgalmi adó bevallásában nyilatkozik az adómegállapítási időszakban teljesített, az általános forgalmi adóról szóló 2007. évi CXXVII. törvény (e § alkalmazásában a továbbiakban: Áfa tv.) 142. § (1) bekezdés i) pontja alá tartozó termékértékesítése tekintetében a vevő adószámáról, a termékértékesítés teljesítésének a napjáról, valamint - az Áfa tv. 6/A. számú mellékletében meghatározott vámtarifaszám szerinti bontásban - az értékesített termék kilogrammban meghatározott mennyiségéről, és ezer forintra kerekített összegben meghatározott adóalapjáról.

(2) Az általános forgalmi adó alanya az adómegállapítási időszakról benyújtott általános forgalmi adó bevallásában azon, az Áfa tv. 142. § (1) bekezdés i) pontja alá tartozó termékbeszerzései tekintetében, amelyek után termékbeszerzőként az adott adómegállapítási időszakban adófizetési kötelezettsége keletkezett, nyilatkozik a termékértékesítő adószámáról, a termékértékesítés teljesítésének a napjáról, valamint - az Áfa tv. 6/A. számú mellékletében meghatározott vámtarifaszám szerinti bontásban - a beszerzett termék kilogrammban meghatározott mennyiségéről, és ezer forintra kerekített összegben meghatározott adóalapjáról.”

6. § Az Art. a következő 191. §-sal egészül ki:

„191. § A fordított adózás mezőgazdasági szektorra történő kiterjesztésével kapcsolatban egyes törvények módosításáról szóló 2012. évi XLIX. törvénnyel megállapított 31/A. §-t utoljára a 2014. június 30. napját magába foglaló adómegállapítási időszak tekintetében kell alkalmazni.”

7. § Hatályát veszti az Art. 31/A. §-a.

-----STARTING---POINT---VEGE---

3. Záró rendelkezések

8. § (1) Ez a törvény - a (2) bekezdésben foglalt kivétellel - 2012. július 1-jén lép hatályba, és 2014. július 2-án hatályát veszti.

(2) A 4. § és a 7. § 2014. július 1-jén lép hatályba.

9. § Ez a törvény a közös hozzáadottértékadó-rendszerről szóló 2006. november 28-i 2006/112/EK tanácsi irányelv 395. cikkének való megfelelést szolgálja.

1. melléklet a 2012. évi XLIX. törvényhez

„6/A. számú melléklet a 2007. évi CXXVII. törvényhez

A 142. § (1) bekezdés i) pontjának alkalmazása alá tartozó termékek

 Sor- szám

 Megnevezés

 Vtsz.

 1.

 Kukorica

 1005

 2.

 Búza és kétszeres

 1001

 3.

 Árpa

 1003

 4.

 Rozs

 1002

 5.

 Zab

 1004

 6.

 Triticale

 1008 90 10

 7.

 Napraforgó-mag, törve is

 1206 00

 8.

 Repce- vagy olajrepcemag, törve is

 1205

 9.

 Szójabab, törve is

 1201

 

 

 ”