2000. évi CXXIV. törvény indokolása

a hitelintézetekről és a pénzügyi vállalkozásokról szóló 1996. évi CXII. törvény módosításáról

-----STARTING---POINT---ALTALANOS--- 

I.

Az elmúlt évek során bebizonyosodott, hogy a piacgazdaságra való áttérés következtében Magyarországon is a gazdasági fejlődés egyik kulcstényezőjévé vált egyrészt a pénz és tőkepiac fejlettségi szintje, képessége a gazdaság egyéb szereplőinek finanszírozására, másrészt a pénz- és tőkepiac résztvevőinek felügyelete. Ennek a folyamatnak nagyjelentőségű résztvevői a hitelintézetek, melyek alaptevékenységük révén, az általuk gyűjtött források leghatékonyabb kihelyezésével segítik elő a gazdaság fejlődését.

A kétszintű bankrendszer kialakulása óta eltelt több mint egy évtized alatt nemcsak kialakult, átalakult de meg is erősödött a magyar bankszektor. A hitelintézetekre vonatkozó szabályozás átfogó újra kodifikálására 1996-ban került sor. Ezt követően 1998-ban történt újabb lényeges módosítás.

A törvény soron következő módosításának alapvető célja az, hogy hazánk tervezett Európai Uniós (a továbbiakban: EU) csatlakozásával az európai egységes piac által támasztott magas követelményekhez a magyar hitelintézeti szektor minél hamarabb alkalmazkodni tudjon. Az egységes piacon ugyanis alapvetően más piaci környezetben kell helytállniuk a magyar piaci szereplőknek. A szolgáltatások szabad áramlásának követelménye megköveteli, hogy a valamely EU tagországban letelepedett, ott engedéllyel rendelkező szolgáltatók számára teljes mértékben liberalizáltak legyenek a határon átnyúló szolgáltatások, illetőleg a szabad fióknyitás lehetősége. Mindezek azt is megkövetelik, hogy a magyar szabályozás ne legyen szigorúbb mint a közösségi szabályozás, ez ugyanis komoly versenyhátrányt jelenthet a magyar piaci szereplők számára, nem csak a külföldi piacokon, hanem itthon is.

Magyarország Európai Unióhoz történő csatlakozását követően a szabályozásban elválik az Európai Unió tagországa és a harmadik ország fogalma. Minden külföldi ország, amely nem EU tagország, harmadik országnak minősül a csatlakozás után. A harmadik országok és az EU tagországok intézményi vonatkozásában a törvény eltérő rendelkezéseket tartalmaz.

A jelen módosítás támaszkodhat a már kialakult intézményrendszerre, és a törvény alkalmazása nyomán kikristályosodott joggyakorlatra, amelyek megőrzése a jövő szempontjából is fontos célként jelenik meg. Ugyanakkor az új törvény megalkotását két kiemelt szempont indokolja. Elsőként kell megemlíteni a pénzügyi intézményrendszer jelentős és sokrétű megváltozását, amely követi a nemzetközi gyakorlatot, másik jelentős tényező pedig az EU csatlakozás elősegítése.

II.

A törvény alapvető szándéka szerint beépül az európai jogharmonizációs programba. Ennek érdekében a törvény figyelembe veszi az Európai Közösségek jogának a hitelintézeti szabályozás területén hatályban lévő valamennyi irányelvét. Túl azon, hogy az Európai Unióhoz való jövőbeni csatlakozás érdekében szükség van e normák teljes körű alkalmazására, a szabályozás kidolgozásakor azok alapulvételét indokolta még az is, hogy azok hosszú szabályozási fejlődés eredményei, s ezáltal az elért eredmények felhasználásával elkerülhetővé válnak azok a problémák, amelyek a szabályozás fejletlenségéből származhatnának.

-----STARTING---POINT---RESZLETES---

Az 1. §-hoz

A törvény hatálya kiegészül ((1) bekezdés) azzal, hogy bankcsoport, pénzügyi holding, illetve a vegyes tevékenységű csoport összevont alapú felügyelete tekintetében a bankcsoporthoz, a pénzügyi holdinghoz, illetőleg a vegyes tevékenységű csoporthoz tartozó pénzügyi intézménynek nem minősülő vállalkozásra is a Hpt. rendelkezéseit kell alkalmazni, de csak abban az esetben ha nemzetközi szerződés másként nem rendelkezik.

Újdonság, hogy a kiszervezéssel kihelyezett ügyviteli tevékenységet folytató gazdasági társaságok e törvényben meghatározottak szerinti felügyelete is szabályozásra kerül.

A 2. §-hoz

A módosítást az indokolja, hogy a Posta a készpénzátutalással tartalmában gyakorlatilag megegyező szolgáltatást végez.

A 3. §-hoz

A pénzügyi és a kiegészítő pénzügyi szolgáltatások pontosítását tartalmazza ez a paragrafus, hiszen a korábbi szabályozásban a fogalmak gyakorlati alkalmazásában felmerült gondokra, problémákra próbál a jogalkotó pontosabb a valós élethez közeli szabályt alkotni.

A hitel és pénzkölcsön nyújtást - a Ptk.-val történő összhang megteremtése miatt- szükséges kettéválasztani, így a pénzkölcsön nyújtása - amely a hitelezési tevékenység résztevékenysége - mellett a hitelnyújtást is önállóan be kellett venni a felsorolás közé.

A külföldi pénzügyi intézmények fióktelepei számára - összhangban az OECD felé vállalt kötelezettségeinkkel - lehetővé válik az önkéntes kölcsönös biztosító pénztárak számára történő vagyonkezelés. A pénzügyi szolgáltatások felsorolásának köre ugyanakkor az n) pont esetében kiegészül a magánnyugdíjpénztár részére történő vagyonkezeléssel.

Megszűnik az elszámolásforgalmi ügylet és a bankközi piacon végzett ügynöki tevékenység kizárólagossága, sőt ez utóbbi a korábbi szabályokhoz eltérően - de az EU tevékenységi listával összhangban - a hitelintézetek számára is végezhető tevékenységgé válik.

A pénzügyi szolgáltatások közvetítését (ügynök) a korábbi szabályozás igen tágan határozta meg, és ilyen tevékenység végzését mind a hitelintézet, mind pedig az ügynök oldaláról engedélyhez kötötte. A pénzügyi piacokon elsősorban a lakossági bankszolgáltatások piacán kialakulóban levő versenyben az egyes intézmények széles körben alkalmazzák az ügynököket. A törvény kétféle ügynököt definiál, az egyik az az ügynök, aki a pénzügyi intézmény nevében felelősségére, kockázatára maga köt üzleteket, a másik az, aki teljesítési segédként működik közre a szolgáltatás nyújtásában, azonban a pénzügyi intézmény kockázatára saját döntésként üzletet nem köt és az ügyfelek pénzét sem kezeli.

A 4. §-hoz

A jogalkotó itt szabályozza azt, hogy mely szabályokat nem kell alkalmazni harmadik országbeli pénzügyi intézmény fióktelepeire.

Az 5. §-hoz

A paragrafus Magyarország Európai Unióhoz történő csatlakozásával lép hatályba.

Az Európai Unió másik tagállamában székhellyel rendelkező hitelintézet, valamint pénzügyi vállalkozás fióktelepének - amennyiben a pénzügyi vállalkozásra meghatározott feltételeknek eleget tesz - letelepedéséhez, valamint tevékenységének végzéséhez Magyarországon nem kell külön engedélyt szereznie, ugyanis az Európai Unión belül érvényesül az egyszeri engedély gyakorlata.

A 6-7. §-hoz

A törvény ebben a paragrafusban a hitelintézet fogalmát és szervezeti formáit szabályozza. Hitelintézet az a pénzügyi intézmény, amely pénzügyi és kiegészítő pénzügyi szolgáltatások közül legalább betétet gyűjt, vagy a nyilvánosságtól más visszafizetendő pénzeszközt fogad el, valamint hitelt és pénzkölcsönt nyújt.

Módosul azon tevékenységek köre, amelyet kizárólag hitelintézet végezhet. Így a betét gyűjtésére, valamint saját tőkéjét meghaladó mértékben (bank vagy állam által a visszafizetésre vállalt kezesség vagy bankgarancia nélkül) más visszafizetendő pénzeszköz nyilvánosságtól való elfogadására és készpénz-helyettesítő fizetési eszköz kibocsátására és az ezzel kapcsolatos szolgáltatás nyújtására csak hitelintézet jogosult.

A törvény a bank által végezhető tevékenységeket is módosítja, hiszen a bank az a hitelintézet, amely- és itt vissza utal a pénzügyi szolgáltatások a 3. §-ban meghatározott körére - meghatározott tevékenységeket üzletszerűen végez és csak a bank kaphat a pénzügyi szolgáltatások teljes körének végzésére engedélyt. A pénzügyi vállalkozás fogalmát is módosítja a törvény, hiszen egyrészt jelenti azon pénzügyi intézményt, amely - a Hpt 5. § (2) bekezdésében meghatározott tevékenység kivételével - egy vagy több pénzügyi szolgáltatást végez, másrészt jelenti a pénzügyi holding társaságot.

A 8. §-hoz

A jogalkotó a pénzügyi vállalkozás tőkekövetelményét ötvenmillió forintban határozza meg, ezt a szabályozást azonban a pénzügyi holding társaságra nem terjeszti ki.

A törvény pénzügyi intézmény esetében pedig meghatározott tevékenységek végzésekor (önkéntes kölcsönös biztosító pénztár részére, valamint magánnyugdíjpénztár részére történő vagyonkezelés) a kettőmilliárd forint kezelt pénztári vagyon felett legalább ötszázmillió forint jegyzett és befizetett tőkét ír elő.

A pénzügyi holding társaság legalább kettőmilliárd forint jegyzett tőkével alapítható.

A 9. §-hoz

A törvény pontosítja a korábbi szabályozást, hiszen itt szabályozza azt, hogy a hitelintézet a jegyzett tőkéjét a működési engedély kiadásáig kizárólag az alapítási, illetőleg a működés törvényben meghatározott feltételeinek megteremtése érdekében használhatja fel.

Itt szabályozza a jogalkotó a Magyar Állam által végrehajtott alaptőke-emelést új részvények jegyzésével, ezt állampapír rendelkezésre bocsátásával is végre lehet hajtani, olyan esetben, amikor egy hitelintézet fizetésképtelensége egy nagyobb régió gazdasági érdekeit vagy az egész országot, vagy a bankrendszer megbízható működését súlyosan veszélyeztetné és a fizetésképtelenség, felszámolás csak az állam beavatkozásával hárítható el.

A 10. §-hoz

A törvény személyi és tárgyi feltételei bővülnek egy újabb f) ponttal, amely a működési kockázatok minimalizálását szolgáló információs és ellenőrzési rendszert, valamint a rendkívüli helyzetek kezelésére vonatkozó tervet is a pénzügyi szolgáltatási tevékenység feltételeként szabja meg.

A pénzügyi intézmény működési követelményeinél további feltétel az, hogy olyan helyiségben működhet, amely megfelel a külön jogszabályban meghatározott követelményeknek.

A 11. §-hoz

A módosítás indoka egyrészt a Felügyelet az utóbbi időszakban a hitelintézeteknél lefolytatott vizsgálatának eredménye, másrészt az a nemzetközi (német, angol, stb.) gyakorlat, amelynek megfelelően a közelmúltban bekövetkezett munkaszervezési, költségracionálizáló változásokhoz igazodva szabályozni kell azt, hogy mely a hitelintézeteknél jelentkező ügyviteli tevékenységek hogyan, milyen feltételekkel végezhetők más szervezet által.

A szabályozás kettős, egyrészt a Hpt. rögzíti a kiszervezéssel kapcsolatos felelősségi szabályokat, míg a konkrét tevékenységek felsorolását alacsonyabb szintű jogszabályok tartalmazzák.

A 12 -13. §-hoz

A paragrafus egyrészt a korábbi szabályokat pontosítja, másrészt Magyarország Európai Unióhoz történő csatlakozásával válik hatályossá.

Az Európai Unió másik tagállamában székhellyel rendelkező hitelintézet letelepedéshez, valamint tevékenységének végzéséhez Magyarországon nem kell külön engedély. Az Európai Unió másik tagállamában székhellyel rendelkező pénzügyi vállalkozás fióktelepének - amennyiben a vonatkozó EU irányelvben meghatározott feltételeknek eleget tesz - letelepedéséhez, valamint tevékenységének végzéséhez Magyarországon nem kell külön engedélyt szereznie. Ezen paragrafus meghatározza azokat a feltételeket, amelyek teljesülése esetén a pénzügyi vállalkozás korlátozás nélkül alapíthat fióktelepet más Európai Uniós tagállamban, illetve nyújthat határon átnyúló szolgáltatást.

A 14. §-hoz

A pénzügyi vállalkozás kiegészítő pénzügyi szolgáltatás végzésére akkor kaphat engedélyt, ha az elszámolásforgalmi tevékenységet főtevékenységként végzi és egyéb tevékenysége nem befolyásolja hátrányosan a főtevékenység ellátását.

A pénzügyi vállalkozás kiegészítő pénzügyi szolgáltatásként pénzügyi ügynöki tevékenységet a bankközi piacon akkor végezhet, ha legalább ötvenmillió forint készpénzből álló jegyzett tőkével rendelkezik és kizárólag névre szóló részvényekkel rendelkező részvénytársaságként vagy fióktelep formájában működik.

A 15. §-hoz

A jogalkotó az alapítási engedély iránti kérelemhez szükséges mellékleteket pontosítja ebben a paragrafusban.

Az (1) bekezdésben a szervezeti felépítésre, az irányítási, döntési és ellenőrzési rendre vonatkozó szervezeti és működési szabályzatra vonatkozó tervezet bemutatását is csatolni kell, a (2) bekezdésben a vegyes tevékenységű csoporthoz vagy pénzügyi holdinghoz tartozó pénzügyi intézmény esetében a csoporton belüli információ átadás rendjének bemutatását és az ezzel kapcsolatos alapítói nyilatkozatokat. Az alapítási engedély kiadásának feltételénél további feltételeket szab a jogalkotó, így például nyilatkozatot kell adni arról, hogy a pénzügyi intézmény irányítása a hazánkban létesítendő főirodában történik-e, mellékelni kell például pénzügyi holding társaság esetén az első három évre vonatkozó üzleti tervet is.

Az alapítási engedély megítéléséhez elégségesnek látszik a szervezeti felépítés stb. tervezetének benyújtása, tekintettel arra, hogy az engedélyt kérő az eljárás ezen fázisában még nem rendelkezik pontos elképzeléssel a hitelintézet felépítéséről, irányítási mechanizmusairól. A szervezeti és működési szabályzatra való utalás pedig egyértelműsíti a Felügyelet elvárását.

A 16. §-hoz

Ez a paragrafus a fióktelep formájában működő pénzügyi intézmény alapítására vonatkozó korábbi szabályokat pontosítja, így az alapítási engedély iránti kérelemhez csatolni kell a harminc napnál nem régebbi igazolást arra nézve, hogy sem a magyar sem pedig a székhelye szerinti államban lévő adó,- vám,- és társadalombiztosítási szervvel szemben nincs tartozása, valamint az arról szóló - székhely szerinti állam illetékes felügyeleti hatóság - igazolását, hogy a pénzügyi intézmény irányítását végző főiroda a székhely szerinti államban van.

A paragrafus (2) bekezdése azt szabályozza, hogy a Felügyelet mely esetekben adja meg a fióktelep formájában működő pénzügyi intézmény alapítási engedélyét. Ezt a már korábban is létező szabályt egészíti ki a törvény, illetve módosítja azzal, hogy a kérelmező székhelye szerinti államnak rendelkeznie kell a magyar jogszabályoknak megfelelő pénzmosás elleni jogszabályi előírásokkal valamint a kérelmező székhelye szerinti állam jogszabályai biztosítják a prudens, biztonságos működését.

A 17. §-hoz

A hitelintézetek tevékenységi engedély megadásához szükséges nyilatkozatok, adatok körét bővíti a törvény ebben a paragrafusban és itt szabályozza a külföldi hitelintézetek fióktelep formájában történő működéséhez szükséges adatok, nyilatkozatok körét is.

A 18-19. §-hoz

Ezen paragrafusok a pénzügyi intézmények átalakítási, egyesülési és szétválási szabályait módosítják. Hitelintézet más típusú hitelintézetté, pénzügyi vállalkozássá, illetve pénzügyi vállalkozás hitelintézetté történő átalakítása során az alapításra vonatkozó szabályokat kell alkalmazni.

A 20. §-hoz

A paragrafus Magyarország Európai Unióhoz történő csatlakozásával lép hatályba. A vonatkozó irányelvnek megfelelően a törvény előírja, hogy hitelintézet alapítására vonatkozó kérelem esetén meghatározott esetekben a magyar felügyeleti hatóságnak ki kell kérnie az Európai Unió másik tagállama illetékes felügyeleti hatóságának véleményét.

A 21-23. §-hoz

A Felügyelet az engedélyt visszavonhatja, ha a vegyes tevékenységű csoporthoz vagy pénzügyi holdinghoz tartozó pénzügyi intézmény esetében a csoporton belüli információ átadás nem biztosított. A Felügyelet hitelintézet esetén az engedélyt akkor is visszavonhatja, ha az nem vitatott tartozását az esedékességét követő öt napon belül nem egyenlítette ki, illetőleg vagyona az ismert hitelezők követelésének kielégítésére nem nyújt fedezetet, illetve a hitelintézet az OBA-val fennálló tagsági jogviszonya kizárással szűnt meg. A Felügyelet az engedély visszavonásával megindítja a pénzügyi intézmény végelszámolását vagy kezdeményezi a felszámolását.

Pénzügyi holding esetében a törvény kimondja, hogy az engedélyét csak akkor adhatja vissza a Felügyeletnek, ha bizonyítja, hogy semmilyen kötelezettsége sem áll fenn.

A 24- 28. §-hoz

E rendelkezések Magyarország Európai Unióhoz történő csatlakozásával lépnek hatályba. Az Európai Unió másik tagállamában székhellyel rendelkező hitelintézet, valamint pénzügyi vállalkozás fióktelepének - amennyiben a pénzügyi vállalkozásra meghatározott feltételeknek eleget tesz - letelepedéséhez, valamint tevékenységének végzéséhez Magyarországon nem kell külön engedélyt szereznie. Az Európai Unió szabályrendszere szerint az EU-ban engedéllyel rendelkező hitelintézet, valamint pénzügyi vállalkozás külön engedély nélkül nyithat fióktelepet egy másik EU tagállamban. A fióktelep létesítésének feltétele, hogy a hitelintézet, illetve pénzügyi vállalkozás kötelezően bejelenti a fióktelepítés létesítésének szándékát. A bejelentésnek tartalmaznia kell mindazon információkat, melyeket az EU irányelv előír: annak az Európai Uniós tagállamnak a megnevezését, amelyben a hitelintézet a fióktelepet létesíteni kívánja, a fióktelep szervezeti felépítésére, irányítására, ellenőrzési rendjére vonatkozó dokumentumokat, a végezni kívánt tevékenységek megnevezését, az üzleti tervet, a fióktelep irányítását ellátó felelős személyek megnevezését, valamint a fióktelep címét. A befogadó tagállam illetékes felügyelete köteles a beérkezett információkat három hónapon belül elbírálni és határozatáról tájékoztatni a székhely ország illetékes felügyeletét, valamint a hitelintézetet. Ha a befogadó ország felügyelete egyetért a fióktelep létesítésével, akkor a fióktelep a tájékoztatás kézhezvételét követő 2 hónapot követően létrehozható és megkezdheti működését.

A befogadó ország felügyelete közli a másik tagállam illetékes felügyeleti hatóságával a fióktelepet létesítő hitelintézet szavatoló tőkéjének és tőkemegfelelési mutatójának mértékét, valamint a fióktelep által gyűjtött betétekre vonatkozó betétbiztosítás részletes szabályait.

Amennyiben a működés során a tájékoztatóban megadott információkban, illetőleg a fióktelep által gyűjtött betétekre vonatkozó betétbiztosítási feltételekben változás következik be, a hitelintézet legalább egy hónappal a változást megelőzően írásban köteles erről tájékoztatni a Felügyeletet és a másik tagállam illetékes felügyeleti hatóságát. Továbbá a befogadó tagállam illetékes felügyelete tájékoztatja az Európai Unió másik tagállamának felügyeleti hatóságát, ha a tagállamban fiókteleppel rendelkező hitelintézet tevékenységi engedélyét visszavonta.

Az EU-hoz történő csatlakozást követően a másik tagország hitelintézetei, illetve pénzügyi szolgáltatásai számára - amennyiben a pénzügyi vállalkozás meghatározott feltételeknek eleget tesz - lehetővé válik, hogy Magyarországon határon átnyúló szolgáltatást nyújtsanak. Az Európai Unióban érvényes szabályrendszer szerint a határon átnyúló szolgáltatásnyújtáshoz a szóban forgó hitelintézetnek, illetve pénzügyi vállalkozásnak nem kell külön engedélyt beszereznie, hanem a hitelintézet, amennyiben határon átnyúló tevékenységként első ízben kíván pénzügyi szolgáltatást, illetőleg kiegészítő pénzügyi szolgáltatást nyújtani az Európai Unió másik tagállamában, a befogadó ország illetékes felügyeletének előzetesen bejelenti a másik tagállamban végezni kívánt tevékenységeket. A felügyelet a bejelentés kézhezvételétől számított egy hónapon belül tájékoztatja a másik tagállam illetékes felügyeleti hatóságát a hitelintézet tervezett tevékenységéről. A tájékoztatást egyidejűleg közli a bejelentő hitelintézettel is és a hitelintézet a tevékenységét a befogadó ország felügyelete tájékoztatásának kézhezvételét követően kezdheti meg a másik tagállamban.

A 29. §-hoz

Az Európai Unióhoz való csatlakozását követően Magyarország köteles a vonatkozó irányelvekben meghatározott kérdésekben az Európai Unió Bizottságával együttműködni, illetve tájékoztatni őt.

A 30. §-hoz

Az engedély iránti kérelemhez szükséges adatokat bővíti a jogalkotó a korábbi szabályozáshoz képest. Megköveteli a vegyes tevékenységű csoporton belüli illetve a pénzügyi holdingon belüli információ átadás rendjének bemutatását, illetve ezen szervezetek azon nyilatkozatát, hogy a Felügyelet felügyeleti tevékenységéhez szükséges adatokat, tényeket a Felügyelet rendelkezésére bocsátják.

A 31. §-hoz

A paragrafus Magyarország Európai Unióhoz történő csatlakozásával lép hatályba. Az Európai Unió vonatkozó irányelve előírja, hogy abban az esetben, ha az Európai Unió egyik tagállamában bejegyzett hitelintézet, vagy egy ilyen hitelintézet anyavállalata nyújt be befolyásoló részesedés megszerzésére, illetve módosítására vonatkozó kérelmet egy másik tagországban, továbbá a részesedés, illetőleg befolyás megszerzésének eredményeképpen a hitelintézet a kérelmező leányvállalatává, vagy a kérelmező által ellenőrzött vállalkozássá válik, akkor a befogadó ország felügyelete kikéri a másik tagállam illetékes felügyeleti hatóságának véleményét.

A 32. §-hoz

A paragrafus pontosításokat tartalmaz.

A 33. §-hoz

A módosítás pontosító jellegű, rögzíti, hogy a Felügyeletnek el kell utasítania a Hpt. 68. §-ának nem megfelelő ügyvezető kinevezését vagy megválasztását.

A törvény értelmében vezető állású személyként nem foglalkoztatható, illetve az ilyen feladatok általa történő ellátását fel kell függeszteni - a jogerős bírósági határozat meghozataláig, illetőleg a büntetőeljárás bejezéséig - aki ellen az ügyész a Btk. a törvényben meghatározott bűncselekmények elkövetése miatt vádat emelt, illetőleg külföldön vagyon elleni vagy gazdasági bűncselekmény elkövetése miatt büntetőeljárás van folyamatban.

A 34-35. §-hoz

A cégjegyzéssel kapcsolatos szabályok változnak, a szövetkezeti vagy részvénytársasági formában működő hitelintézet esetében a pénzügyi szolgáltatási tevékenységgel kapcsolatos kötelezettségvállalásra két igazgatósági tag, illetve két ügyvezető együttesen jogosult. (Ezzel megszűnik a külső és belső tagok aránya.)

Az együttes aláírási jog - amelyet egyébként az igazgatóság által jóváhagyott belső szabályzat rögzít - átruházható. Az ügyfél kérésére az aláírási joggal kapcsolatos szabályokat tartalmazó belső szabályzatot meg kell mutatni.

A 35. § a vezető állású személyekkel illetőleg a könyvvizsgálóval kapcsolatos szabályokat tartalmazza, kimondja, hogy ha fennáll a veszélye annak, hogy a pénzügyi intézmény nem tud eleget tenni az előírásoknak, akkor ezen személyek haladéktalanul be kell, hogy ezt jelentsék a Felügyeletnek.

A 36. §-hoz

Az üzleti titok pontosítása, kiterjesztése szerepel ebben a paragrafusban, igazodva a tisztességtelen piaci magatartás és a versenykorlátozás tilalmáról szóló 1996. évi LVII. törvény által használt fogalomhoz is. Az üzleti titokkal kapcsolatos titoktartási kötelezettség megtartására vonatkozó szabályoknál, valamint a nyomozóhatósággal, ügyészséggel szemben fennálló mentességet pontosítja a jogalkotó.

A 37. §-hoz

Ebben a paragrafusban a banktitok megtartásának kötelezettsége alóli mentességet módosítja, pontosítja a jogalkotó, novum a külföldi adóhatóság megkeresése esetén a titoktartási záradék, valamint a külföldi bűnüldöző szerv írásbeli megkeresésének teljesítése érdekében kiadható, egyébként banktitoknak minősülő adatok köre.

A Felügyelet és az MNB a jogszabályokban illetőleg jegybanki rendelkezésekben a pénzügyi intézmény számára előírt adatszolgáltatás során jogosult banktitokhoz jutni.

A 38. §-hoz

A Hpt. - korábbi szabályozásában - taxatíven felsorolta, hogy mely esetek megléte nem jelenti a banktitok sérelmét. Ez a felsorolás módosul illetve pontosabbá, egyértelműbbé válik ebben a paragrafusban. Új a kiszervezéssel kapcsolatos illetve az ahhoz szükséges adatátadás, a bankcsoporton, pénzügyi holdingon, vegyes tevékenységű csoporton belüli - a törvény által meghatározott körben és módon történő - adatátadás.

Pontosító jellegű az a változás, ami a központi hitelinformációs rendszerrel kapcsolatos bekezdéseket érinti, egyrészt kiterjed a bankkártya vagy csekkelfogadóval kötött szerződésekre, szabályozzák a bekezdések az ügyfél azonosításra alkalmas adatok illetve azok kezelését, valamint a hitelinformációs-rendszerbe való bekerülést, így az a bankkártya vagy csekkbirtokos kerül be ebbe a nyilvántartásba, aki 30 napon túl, a minimálbér összegét meghaladóan nem tesz eleget a szerződésben vállalt kötelezettségeinek.

A központi hitelinformációs rendszerbe azon vállalkozások adatai is bekerülnek, amelyek bankszámlája - fedezethiány miatt - 30 napon túl, egy millió forintnál nagyobb összegű sorbanállást mutat.

A 39-40. §-hoz

A paragrafusokban módosításokra, apróbb pontosításokra kerül sor. Így a hitelintézet jogutód nélküli megszűnése esetén azon iratok, amelyek üzleti vagy banktitkot tartalmaznak, az irat keletkezésétől számított 60 év múlva válnak a levéltári kutatások céljára felhasználhatókká. A szabályozással a jogalkotó a tudósok, kutatók munkáját is könnyíti, hiszen nem indokolt ezen iratokhoz a hozzáférést a végtelenségig tiltani.

A 40. § szabályozza az üzleti illetőleg banktitokra tekintettel sem korlátozható közérdekű adatokat, ezek egyrészt a központi költségvetéssel, másrészt a helyi önkormányzati költségvetéssel függnek össze.

A 41. §-hoz

A vezető állású személy Felügyelet felé történő befolyásoló részesedéssel kapcsolatos bejelentési kötelezettségeit pontosítja.

A 42. §-hoz

Ezen paragrafus a belső hitel szabályait pontosítja, amikor kimondja, hogy hitelintézet - a hitelszövetkezet kivételével - nem vállalhat kockázatot a paragrafusban meghatározott intézmények, személyek részére.

A korlátozások feloldását jelenti a (2) bekezdés, hiszen a korlátozás nem vonatkozik a pénzforgalmi számlához kapcsolódó hitelkeretre, a munkáltató által adott kölcsönökre, fizetési előlegekre. Ezek mértékét azonban a belső szabályzatra bízza jogalkotó.

A 43-44. §-hoz

A felügyelő bizottság (továbbiakban: fb) belső ellenőrzéssel kapcsolatos feladatai kerülnek módosításra, így az fb fogadja el a belső szervezeti egység éves ellenőrzési tervét, félévente megtárgyalja a belső ellenőrzés által készített jelentéseket, ellenőrzi az intézkedések végrehajtását, külső szakértők felkérésével segítheti a belső ellenőrzés munkáját, javaslattételi lehetőséggel élhet a belső ellenőrzési szervezeti egység létszámának változtatására is.

További ellenőrzési feladatok meghatározása is a 44. §-ban került szabályozásra.

A 44. § a bank és szakosított hitelintézet belső ellenőrzési rendszerének működtetését szabályozza. A törvény a belső ellenőrzési rendszer céljának meghatározásánál taxatív felsorolást ad. Itt kerül meghatározásra az is, hogy a belső ellenőrzési rendszernek milyen elemei vannak (belső ellenőrzés, vezetői információs rendszer). A törvény a belső ellenőrrel szemben támasztott szakmai követelményeket és eljárási szabályokat a belső szabályzatra bízza. A pénzügyi intézménynél működő belső ellenőr feladataira a)-c) pontok alatt részletes meghatározást tartalmaz.

A 45. §-hoz

Szövetkezeti formában működő hitelintézeteknél gyakorlat, hogy az ügyvezetőt nem kinevezik, hanem megválasztják, ezért ezt a pontosítást célszerű a Hpt-ben is átvezetni.

A korábbi „államigazgatás” terminus technicus közigazgatásra módosul, illetve a gazdasági szó kikerül a szövegből.

A 46. §-hoz

A hitelintézetek ügyvezetése változik ezen paragrafussal, hiszen a törvény kimondja, hogy legalább két ügyvezetőnek, nem Európai Unió tagállamainak fióktelepe esetében pedig két vezető állású személynek munkaviszony keretében kell ellátnia. Nem Európai Unió tagállamainak fióktelepének vezető állású személyeire a törvény megszorítást tartalmaz, amikor kimondja, hogy legalább egy olyan magyar állampolgárságú devizabelföldi személynek kell lennie, aki legalább egy éve állandó belföldi lakóhellyel rendelkezik.

A 47-50. §-hoz

A törvény célja, hogy néhány fontosabb prudenciális előírást a pénzügyi vállalkozásokra is kiterjesszen. Ennek értelmében - a Gt. előírásaival összhangban - a Hpt.-ben a pénzügyi vállalkozások tekintetében is hangsúlyozottabban fog jelentkezni az alaptőke (jegyzett tőke) védelme, illetve az ehhez kapcsolódó intézkedési kötelezettség.

Az 51. §-hoz

A törvény - összhangban a 47-50. §-sal - a pénzügyi vállalkozásokra is kiterjeszti a megalapozott kockázatvállalást célzó belső szabályzatok szükségességét.

Az 52. §-hoz

A rendelkezésre - pontosító jelleggel - a bankcsoport szabályozás kiterjesztése, a vonatkozó EU irányelvek átvétele, valamint a Gt.-ben szereplő konszern-szabályok miatt van szükség.

Az 53-54. §-hoz

A rendelkezések célja, hogy az ún. kapcsolódó hitelezés, illetve a nagykockázat-vállalás szabályai megfeleljenek a hitelintézetek nagykockázatainak megfigyeléséről és ellenőrzéséről szóló 92/121/EGK. irányelvnek.

Az 55. §-hoz

A rendelkezés pontosító jellegű, amely összhangban van a bankcsoportokra vonatkozó szabályok kiterjesztésével.

Az 56. §-hoz

A rendelkezés elfogadására a számviteli törvény kapcsolódó módosítása miatt van szükség, mivel a tervek szerint megszűnik az eszköz oldali céltartalékképzés.

Az 57. §-hoz

A rendelkezés pontosító jellegű, amelyre egyrészt az értékpapírokra vonatkozó szabályok átfogó módosítása, másrészt a betétgyűjtés fogalmának változása miatt van szükség.

Az 58. §-hoz

A rendelkezésre a határon átnyúló szolgáltatások - EU csatlakozást követő - megjelenése miatt van szükség, mivel a jövőben külön kell kezelni az EU tagállamok, illetve a harmadik országok hitelintézeteinek fióktelepeit.

Az 59-66. §-hoz

A szöveg kidolgozása során kiinduló pontként az Európa Tanács 92/30/EEC irányelve szolgált. A módosítás egyik célja az irányelvben foglalt szabályok harmonizálása. Továbbá a piaci tendenciák miatt is szükséges a módosítás, ugyanis a vállalat csoportoknak több típusa is létezik, nemcsak olyanok, melyeknek hitelintézet áll a csúcsán, hanem olyanok is melyek tulajdonosa egy holding társaság, amely maga nem hitelintézet. Első lépésben ez utóbbiakra is ki kellett terjeszteni az összevont alapú felügyeletet.

A korábbi szabályozásnál pontosabban szükséges rögzíteni, hogy a Felügyeletnek a bankcsoportok egyes tagjaival szemben milyen információ kérési, illetve ellenőrzési jogosítványai vannak. Az információ szolgáltatási kötelezettséget a vegyes tevékenységű holdingokra is elő kellett írni. A 92/30/EEC direktíva is egyértelműen meghatározza, hogy a felügyeleti hatóságok csak a pénzügyi intézményekkel kapcsolatos felügyeleti feladatuk ellátása érdekében szükséges információkat kérhetnek a pénzügyi intézménynek nem minősülő vállalkozásoktól. Az átadott információkat pedig csak olyan szempontból ellenőrizhetik, hogy azok pontatlansága nem akadályozza-e a felügyelt intézmények helyzetének pontos megítélését. Egyes paragrafusok Magyarország Európai Unióhoz történő csatlakozásával lépnek hatályba. Az összevont felügyelet tekintetében az Európai Unióhoz történő csatlakozással különválik a harmadik országok, illetve az Európai Unió tagországainak felügyeleti hatóságaival való együttműködésre vonatkozó szabályozás. Harmadik országok vonatkozásában a magyar felügyelet - a külföldi felügyeleti hatóság kérésére - elvégezheti a törvényben meghatározott vizsgálatot. Továbbá érvényben lévő felügyeleti együttműködési megállapodás esetén hozzájárulhat, hogy azokat a hozzájárulást kérő külföldi felügyeleti hatóság, illetve egy általa kijelölt könyvvizsgáló vagy egyéb szakértő végezze el. Az Európai Unió tagországai esetében a felügyelet illetékességére vonatkozóan a törvény, az Európai Unió irányelvének megfelelően meghatározza, hogy mely esetekben melyik tagállam felügyeleti hatósága gyakorolja az összevont felügyeletet. A törvény kötelezően előírja, hogy a magyar felügyeleti hatóságnak együtt kell működnie az Európai Unió tagállamainak felügyeleti hatóságaival az összevont felügyelet ellátása területén és meghatározza az együttműködés formáját és tartalmát. A törvény előírja, hogy a magyar felügyeletnek az általa engedélyezett pénzügyi holding társaságok jegyzékét közölnie kell a többi tagállam felügyeleti hatóságával.

Ezen kívül meghatározásra került a prudenciális szabályok csoport szintű konszolidált módon történő alkalmazásának módja.

A 67. §-hoz

Az Országos Betétbiztosítási Alapra (a továbbiakban: Alap) vonatkozó módosítások egyik fő célja, hogy Magyarország tagországgá válásának időpontjától biztosítsa a teljes összhangot az Európai Parlament és a Tanács 1994. május 30-án kelt, a betétbiztosítási rendszerekről szóló 94/19/EK irányelvével. Az irányelv szabályozásával összhangban a törvény kimondja, hogy az Európai Unió tagországában székhellyel rendelkező hitelintézet fióktelepe nem köteles csatlakozni az Alaphoz, ha rendelkezik az irányelv által megkövetelt betétbiztosítással. E fióktelepek betéteire az anyavállalat székhelye szerinti ország hivatalosan elismert betétbiztosítási rendszere nyújt fedezetet. A törvény ugyanakkor nem tiltja meg, hogy e fiókok csatlakozzanak az Alaphoz, amennyiben a magyarországi hitelintézetekkel azonos biztosítást kívánnak ügyfeleik részére kínálni.

Nem tagország hitelintézetének fióktelepe csak abban az esetben mentesülhet az Alaphoz való csatlakozás alól, ha a Felügyelet megítélése szerint az Alappal egyenértékű betétbiztosítással rendelkezik. A törvény meghatározza azokat a szempontokat, amiket az egyenértékűség elbírálásánál a Felügyeletnek figyelembe kell vennie. E szabályok csak Magyarország Európai Unióhoz történő csatlakozása után lépnek hatályba.

A 68. §-hoz

A törvény magyarországi hitelintézetek versenyhátrányának elkerülése érdekében harmadik országbeli hitelintézet fióktelepe számára megtiltja, hogy az Alapnál magasabb mértékű betétbiztosítást alkalmazzon betéteire. Miután az Európai Unió 1999. végén megszüntette tagországai tekintetében a betétbiztosítás exportjának tilalmát, a korlátozás csak harmadik országok hitelintézeteinek fióktelepeire vonatkozhat. Az új szabályozás csak Magyarország csatlakozása után lép hatályba.

A 69. §-hoz

Az Európai Unió szabályozásával összhangban pontosítja az Alapnak a betétesek tájékoztatására vonatkozó kötelezettségét. Eszerint magyarországi székhelyű hitelintézet külföldi fióktelepe esetén a fióktelep szerinti ország nyelvén is biztosítani kell a betétes megfelelő tájékoztatását.

A 70. §-hoz

A paragrafus pontosítja, illetve kiegészíti azoknak az intézményeknek a körét, amelyekre nem terjed ki az Alap biztosítása. Az Alap biztosítása eszerint nem vonatkozik a kötelező vagy önkéntes intézmény-, illetve befektetővédelmi alapokra és a tőzsdetagokra sem. Nem terjed ki a betétbiztosítás a kockázati tőkealap, illetve kockázati tőketársaság betéteire sem. Az említett szervezetek esetében elvárható a befektetések gondos megválasztása. Az Európai Unió szabályozásával összhangban a törvény kizárja a biztosított betétkörből a hitelintézetben legalább öt százalékos tulajdoni hányaddal rendelkező személy, illetve közeli hozzátartozói betétjét.

Az Európai Unió irányelve által biztosított lehetőséggel élve a törvény kizárja az Alap betétbiztosításából azokat a betéteket, amelyeket nem euróban, vagy a Gazdasági Együttműködési és Fejlesztési Szervezet tagállamának törvényes fizetőeszközében helyeztek el. Az Unió szabályozása csak a tagállamok törvényes fizetőeszközeire és az euróra írja elő kötelezően a betétbiztosítás alkalmazását.

A 71. §-hoz

A betétbiztosítás összeghatára az Alap 1993-as létrehozása óta nem változott. A felemelés az elértéktelenedés mellett a teljes harmonizálás biztosítása miatt is elkerülhetetlenné vált. A törvény az Európai Unió előírását figyelembe véve felemeli a befagyott tőke és kamat összegére vonatkozó kifizetési összeghatárt 1 millió forintról 6 millió forintra a csatlakozás időpontjától.

A törvény az emeléssel párhuzamosan az egymillió forintnál magasabb betétek esetén bevezeti az önrészesedést, eszerint a befagyott betét egymillió forintot meghaladó részének csak 90%-át fizeti meg az Alap, a fennmaradó 10% a betétes kára. A szabályozás célja az, hogy a befektetőket óvatos betételhelyezésre ösztönözze, mérsékelje az ún. moral hazard problémát. Miután az önrészesedés csak az 1 millió forint feletti betétrészre vonatkozik, a meglévő jogok nem szenvednek sérelmet, nem kell különbséget tenni a módosítás előtt és a hatálybalépést követően elhelyezett betétek között.

A törvény 100 Ft-ról 500 Ft-ra emeli azt az összeghatárt, ami alatt az Alap nem fizet kártalanítást.

A törvény 70. § (2) bekezdésében foglalt megszorítás - miszerint a biztosítás nem terjed ki azokra a betétekre, amelyeket nem euróban, vagy a Gazdasági Együttműködési és Fejlesztési Szervezet tagállamának törvényes fizetőeszközében helyeztek el - következtében szükségtelenné válik az MNB által nem jegyzett devizák árfolyamának megállapítására vonatkozó rendelkezés.

Hitelintézetek egyesülése, illetve a betétek átruházása esetén egyazon betétes - korábban különböző hitelintézeteknél elhelyezett - betéteit legfeljebb öt évig kell külön betétnek minősíteni a betétbiztosítás szempontjából. Öt év alatt a betétesnek módjában áll rendelkezni a betétje felett annak érdekében, hogy egy esetleges kártalanítási eljárásban a betétek összevonása ne jelentsen hátrányt számára. Ez a korlátozás nem vonatkozik a lakástakarékpénztárakra, ahol a megtakarítási időhöz különböző jogkövetkezmények fűződnek. A lakástakarékpénztárak esetében tehát az említett betéteket külön betétként kell figyelembe venni a betétek megszűnéséig.

A 72. §-hoz

Az Európai Unió szabályozásával összhangban nemcsak a kártalanítás megkezdésének idejét határozza meg, hanem azt is, hogy három hónapon belül be kell fejezni a kifizetést. A határidő a Felügyelet engedélyével legfeljebb két alkalommal meghosszabbítható újabb három-három hónappal. A kifizetési eljárás tehát összesen legfeljebb 9 hónapig tarthat.

A törvény az Alap kifizetési rendszerének egyszerűsítése érdekében eltörli azt az előírást, hogy a jogosultnak a kártalanítás előfeltételeként rendelkezésre kell bocsátania a betéti szerződést.

A 73. §-hoz

A hitelintézetnek meg kell fizetnie az Alapnak a betéteseknek kifizetett kártalanítást és a kifizetéshez kapcsolódóan az Alapnál felmerült költségeket. A törvény meghatározza, hogy a kifizetéshez kapcsolódó költségek megállapításánál milyen költségeket lehet figyelembe venni.

A 74. §-hoz

A törvény kimondja, hogy a kártalanítás kifizetésének megelőzését célzó intézkedések nem alkalmazhatóak, ha azt az igazgatótanács bármelyik tagja ellenzi.

A 75. §-hoz

Pontosításokat tartalmaz.

A 76. §-hoz

Ez a paragrafus kiegészíti azokat a szempontokat, amelyeket az Alapnak figyelembe kell vennie a hitelintézetek éves befizetési kötelezettségének megállapításánál. A módosítás szerint figyelembe kell venni a hitelintézet önkéntes betétbiztosítási illetve intézményvédelmi alapban fennálló tagságát. Kimondja, hogy a végelszámolás vagy felszámolás kezdő évében a hitelintézet időarányos, a felszámolás kezdő időpontjáig számított betétbiztosítási díjat fizet. Az egész évre vonatkozó díjfizetés indokolatlan, csökkenti a hitelezők kielégítésére fordítható vagyontömeget.

A 77. §-hoz

A 94/19/EGK irányelv előírásaival összhangban a törvény kimondja, hogy az Alap a hitelintézet jogsértő magatartása esetén a Felügyelet egyetértésével a hitelintézetet kizárja legalább 12 hónappal az erről szóló intézkedés bejelentése után, ha addig a hitelintézet nem szünteti meg a jogsértő magatartását.

A 78-80. §-hoz

Az önkéntes alap megalakítása a törvény értelmében alakuló közgyűlésen történik, amelynek feladatai a társasági joggal analóg módon vannak meghatározva (a tagok névjegyzékének megállapítása, a létesítő okirat megalkotása stb.).

A 81-82. §-hoz

Az önkéntes alap legfontosabb alapokmánya a létesítő okirat, ennek megfelelően a legfontosabb tartalmi követelményeit a törvény külön felsorolja (az önkéntes alap neve és székhelye, az alapítók, az önkéntes alaphoz történő csatlakozás és kilépés, az önkéntes alap szervezete, stb.). Az önkéntes alap felügyeletéhez kapcsolódik, hogy a létesítő okirat elfogadásához, módosításához a Felügyelet jóváhagyása szükséges.

A 83-91. §-hoz

Az önkéntes alap szervezeteként a törvény kizárólag az igazgatóság, valamint a felügyelő bizottság megválasztását, feladatait rögzíti. Ennek megfelelően a törvényben csak két vezető tisztségviselő jelenítődik meg: az igazgatóság elnöke, valamint a felügyelő bizottság elnöke. Ezen felállás természetesen nem jelenti azt, hogy az önkéntes alapnak további vezető tisztségviselői nem lehetnek.

Tekintettel arra, hogy az önkéntes alap legfőbb szerve, a tagok összességéből álló közgyűlés viszonylag ritkán ülésezik, a törvény szélesebb jogosítványokkal kívánja felhatalmazni a felügyelő bizottságot. Meghatározott esetekben a felügyelő bizottság lényegében a közgyűlést is helyettesítheti, ennek részeként - ha a tagok érdekei megkívánják - például felfüggesztheti az igazgatóság működését.

A 92. §-hoz

Az üzleti nyilvántartások vezetésével szemben támasztott követelmények pontosítása jelenik meg ebben a paragrafusban, hiszen elvárás ezekkel szemben, hogy tegyék lehetővé a belső ellenőrzést pénzügyi intézmény esetében, valamint biztosítsák a gondos és megbízható irányítást, vezetést és a törvényben meghatározott továbbiakat.

A 93. §-hoz

A pénzügyi intézményekkel szembeni követelményként jelenik meg, hogy a számviteli törvénynek megfelelő beszámolót, könyvvizsgálói jelentést, adózott eredmény felhasználására vonatkozó határozatát a Felügyeletnek hogyan és milyen módon küldje el.

A nem EU tagállam fióktelepe tekintetében a pénzügyi intézmény saját joga szerint készíti mérlegét és eredménykimutatását, amelyet könyvvizsgálóval hitelesített és a hivatalos magyar nyelvű fordítását országos napilapban közzéteszi.

A 94-95. §-hoz

A törvény a gazdasági társaságokról szóló törvény szabályain túl - pénzügyi intézmény esetén - a könyvvizsgáló feladat ellátására az általános könyvvizsgálókkal szembeni követelményeken túl, többlet szabályként a Felügyelet határozatával nyilvántartásba vételét követeli meg. Ezzel a paragrafussal tehát a pénzügyi intézmény könyvvizsgálókra vonatkozó szabályai válnak egyértelműbbé azzal, hogy a Felügyeletnek határozattal kell a nyilvántartásba vételről dönteni, illetőleg előírásra kerül a megfelelő szakmai gyakorlat is a 133/A. §-ban. A korábbi szabályozás nem rögzítette azt az összeférhetetlenségi szabályt, hogy a Felügyelet alkalmazottja, illetőleg annak közeli hozzátartozója végezhet-e könyvvizsgálatot a Felügyelet által felügyelt pénzügyi intézménynél. A jelen törvény ezt a lehetőséget kívánja egyértelműen kizárni. Azt, hogy ki tekinthető a Felügyelet alkalmazottjának a Pénzügyi Szervezetek Állami Felügyeletéről szóló törvény mondja meg.

A 96-98. §-hoz

A törvény célja, hogy pontosan rögzítse a pénzügyi intézményi könyvvizsgálóval szemben elvárt szakmai követelményeket, a minősítés elnyerésének módját, illetőleg megszűnésének lehetőségeit.

A 99. §-hoz

Ebben a paragrafusban a jogalkotó a felügyeleti díj befizetési határidejét módosítja összhangban a felügyeleti jelentések határidejével.

A 100-104. §-hoz

A Felügyelet azon jogosítványait szabályozza, hogy mit tehet az engedély nélkül pénzügyi szolgáltatási illetve kiegészítő pénzügyi szolgáltatási tevékenység folytatójával szemben, milyen iratokba tekinthet be, hol rendelhet el helyszíni ellenőrzést.

A Felügyelet által helyszíni ellenőrzésre kiküldött (alkalmazott vagy megbízott) személy az ellenőrzés során szükséges jogait biztosítja a 102. §.

A Felügyelet diszkrecionális joga jelenik meg a 104. §-ban, hiszen bizonyos helyzetekben a Felügyeletnek az intézkedés szükségességét mérlegelnie kell, így pl. ha a tőkemegfelelési mutató vagy szavatoló tőke a törvényben meghatározott mérték alá megy.

A 105-106. §-hoz

A 105. §-ban a Felügyelet kötelező intézkedése egy újabb alponttal egészül ki, azzal, hogy a Felügyelet kötelezheti a pénzügyi intézményt a nyolc százaléknál magasabb tőkemegfelelési mutató elérésére, illetőleg fenntartására.

A 106. § a nem Európai Unió tagállamának hitelintézeti fióktelepe esetében a Felügyelet a kivételes intézkedésekkel egyidejűleg értesíti a fióktelep hitelintézetet és annak felügyeleti hatóságát.

A 107. §-hoz

Ez a paragrafus pontosítást tartalmaz.

A 108. §-hoz

A paragrafus pontosító jellegű, egyrészt megjelenik a harmadik országok hitelintézete és az EU tagállamok hitelintézete közötti elkülönítés, másrészt a törvény egyértelműsíti, hogy a Felügyelet kizárólag olyan természetes személyt nevezhet ki felügyeleti biztosnak, aki megfelel a hitelintézeti ügyvezetőkkel szemben támasztott követelményeknek is.

A 109. §-hoz

A törvény szorosan kapcsolódik a hitelintézetek végelszámolásának lehetővé tételéhez, amikor kimondja, hogy a főszabálytól eltérően legfeljebb 15 napig nem minősül befagyott betétnek, ha a Felügyelet a végelszámolást kimondó határozatával kifizetési tilalmat rendel el.

A 110. §-hoz

Az Európai Unió másik tagállamának Magyarországon alapított fióktelepének prudenciális felügyelete a székhely szerinti tagállam felügyeleti hatóságának a felelőssége. Mindazonáltal a magyar felügyeleti hatóság, ha a fióktelep működésében rendellenességet észlel, illetve ha a fióktelep megsérti a hatályos magyar jogszabályokat, felszólítja a fióktelepet a rendellenes helyzet megszüntetésére. Ha a rendellenes helyzet ezt követően is fennáll, akkor a magyar felügyelet értesíti a székhely szerinti tagállam felügyeleti hatóságát, amely intézmény meghozza a szükséges intézkedéseket. Ezen paragrafusban meghatározott kivételes esetekben a magyar felügyeleti hatóság is hozhat szankciókat a fióktelep ellen, azonban ezen intézkedések jogosságát az Európai Bizottság mérlegelheti.

A 111. §-hoz

A korábbi szabályozáshoz képest ennél a paragrafusnál a törvény bővíti a Felügyelet által alkalmazható szankciók körét. A Felügyelet mindhárom szankciót egyidejűleg is alkalmazhatja, így a pénzbírság mellett intézkedéseket és kivételes intézkedéseket is foganatosíthat.

A bírság kiszabásánál a Felügyelet mérlegeli egyrészt a kár illetve kockázat mértékét, a felelős személy együttműködési kötelezettségét, a szabályok megsértésének gyakoriságát, az intézkedéssel érintett személy jó- vagy rosszhiszeműségét, kárenyhítési hajlandóságát stb.

A 112. §-hoz

Pénzügyi intézmények végelszámolója ill. felszámolója csak a Felügyelet által létrehozott Kht. lehet, egyrészt annak érdekében, hogy jogutód nélküli megszűnés a megszűnő szervezet számára kisebb költséggel járjon, mivel a végelszámoló ill. a felszámoló díja alacsonyabb a Cstv.-ben meghatározottaknál, másrészt az eljárás egységes szervezeti keretek között történjen, amelynek különösen akkor van jelentősége, ha a hitelintézet és a vele egy csoportba tartozó pénzügyi vállalkozás egyszerre kerül megszüntetésre.

A 113-114. §-hoz

A törvény a végelszámolással történő jogutód nélküli megszűnés lehetőségének megteremtésével a felszámoláshoz viszonyítva rövidebb, egyszerűbb, kisebb költséggel történő eljárást kíván lehetővé tenni. Végelszámolást a Felügyelet indíthatna abban az esetben, ha a pénzügyi intézmény tevékenységi engedélyét visszavonja vagy hatályát veszti a külföldi felügyeleti hatóság külföldi pénzügyi intézmény alapítására, működésére ill. a fióktelepe alapítására vonatkozó engedélye és nem áll fenn fizetésképtelenség. Fontos előírás, hogy a végelszámolás csak akkor fejezhető be, ha minden betétes számára biztosított, hogy teljes mértékben hozzájut a pénzéhez.

A 115-116. §-hoz

A pénzügyi intézménnyel szemben fennálló követelések nyilvántartásba vételéhez nem kell befizetni a követelés 1%-át, mivel döntően betétesekről ill. magánszemély hitelezőkről van szó.

A 117-120. §-hoz

Pénzügyi intézmény felszámolását csak a Felügyelet kezdeményezheti, mégpedig abban az esetben, ha az fizetésképtelen, vagy ha a Magyarországon fióktelepet működtető pénzügyi intézmény ellen fizetésképtelenség megállapítására irányuló eljárás indul.

A 121-125. §-hoz

A paragrafusok egyrészt a Felügyelet nyilvántartásainak kiegészítésére, módosítására irányulnak, valamint pontosítják, hogy a Felügyelet saját feladatainak ellátásához bank-üzleti titkot és egyéb adatot, információt hogyan adhat, milyen módon és mely szervezeteknek, másrészt azt szabályozzák, hogy a Felügyelet a kiadott, visszavont engedélyekről értesítési a cégbíróságot.

A 126-132. §-hoz

A fogyasztóvédelem napjainkban a legdinamikusabban változó terület, hiszen újabb termékek és szolgáltatások, valamint a technikai eszközök folyamatos fejlődésével párhuzamosan a fogyasztók érdekeit és védelmét is figyelembe kell venni.

A fogyasztóvédelmi rendelkezések módosulásának célja a fogyasztók (banki ügyfelek) komplexebb védelme, amely indokolttá teszi annak változását, hogy a fogyasztói panaszok kivizsgálását a hirdetés, a tiltott hirdetés, az ügyfelek tájékoztatása, és az időszakos tájékoztatás tekintetében a fogyasztóvédelmi felügyelőségek végezzék a reklámtörvény illetve a fogyasztóvédelemről szóló törvény szabályai szerint.

Az EU csatlakozással kapcsolatban módosítani kell a fogyasztási kölcsön Hpt. szabályait. A jogharmonizációs programban is szereplő, a tagállamok fogyasztói hitelre vonatkozó jogi és közigazgatási előírásainak összehangolásáról szóló 87/102/EGK tanácsi irányelv 11. cikke azt a követelményt támasztja az összhangot teremtő nemzeti szabályozásokkal szemben, hogy biztosítsák, a fogyasztási kölcsönszerződés ne hátráltassa a fogyasztót az áru értékesítőjével, illetve a szolgáltatás nyújtójával szemben ez utóbbi nem szerződésszerű teljesítése, illetve nem teljesítése esetére biztosított jogai érvényesítésében. A fogyasztót nem érheti hátrány amiatt, hogy két külön szerződést kötött, egyet az adásvételről (vagy szolgáltatásról) az értékesítővel, egy másikat pedig az ellenszolgáltatás finanszírozására a hitelezővel, s ennek megfelelően a hitelezővel szemben helytállni tartozna akkor is, ha az értékesítő az ő részére nem vagy nem megfelelően teljesít (azaz fizetne, de szolgáltatást nem kapna). E célból a fogyasztóval áru szállítására vagy szolgáltatás nyújtására irányuló szerződéses kapcsolatban álló gazdálkodó szervezet és a hitelező előzetes kizárólagossági megállapodásán alapuló kölcsönnyújtás esetében a hitelező mögöttes felelősségét írja elő az irányelv. A törvény e követelményeknek való megfelelést célozza, oly módon, hogy visszatartási, elállás esetén pedig visszakövetelési jogot ír elő a fogyasztó javára a hitelezővel szemben.

Az irányelv előírja azt is, hogy ha a hitelező a fogyasztási kölcsönszerződésből eredő követeléseit harmadik személyre ruházza át (engedményezi), a fogyasztó az engedményessel szemben is érvényesíthesse azokat a kifogásokat, amelyek őt az eredeti hitelezővel szemben megilletik, ideértve a beszámítási kifogásokat is. Ezen előírásnak való megfelelés érdekében a Ptk. azonos tartalmú, ám diszpozitív szabályának egyoldalú kógenciáját írja elő, tekintettel az irányelv ilyen kógenciát megkövetelő 14. cikkére.

Az irányelv a nemzeti jogszabályok számára előírja a fogyasztó védelmének megfelelő biztosítását a fogyasztási kölcsönszerződéshez kapcsolódó csekk- és váltóhasználattal kapcsolatban. A 214/C. § összhangot teremtő rendelkezései egyben a 214/B. §-ban rögzített alapgondolat következetes továbbvitelét jelentik, amely a kötelezettet a fogyasztási kölcsönszerződésből megillető kifogások védelmét célozza. Az irányelv 10. Cikkében előirányzott megfelelő védelem a fogyasztási kölcsönszerződés és a váltó- vagy csekk-kibocsátás közötti járulékosság hiánya, valamint a bemutatóra szóló értékpapírok forgalomképessége miatt csak oly módon biztosítható, ha a hitelezőnek megtiltjuk, hogy a fogyasztót a hitelszerződésből származó követelései fejében váltókötelezettség elvállalására kötelezze. A csekk tekintetében, amely mint fizetési eszköz továbbra is használható, a (2) bekezdés tilalmat állít fel annak biztosítékkénti elfogadására nézve. Az (1) vagy (2) bekezdés ellenére kikényszerített váltó-, illetve csekk-kötelezettségvállalás önmagában nem lesz érvénytelen. A semmisség mint jogkövetkezmény ellentétben állna az 1930. június 7-i, váltójogi, és az 1931. március 19-i, csekkjogi genfi egyezményekkel (vö. 1965. évi 1. törvényerejű rendelet és 1965. évi 2. törvényerejű rendelet). A fogyasztó azonban a hitelezőtől a (3) bekezdés szerint a váltó vagy csekk kiadását, a (4) bekezdés szerint pedig kártérítést követelhet.

A 133. §-hoz

A törvény a Magyar Fejlesztési Bank speciális státuszára, különleges helyzetére való tekintettel néhány könnyítést fogalmaz meg a prudenciális szabályok teljesítése alól.

A 134. §-hoz

A törvény célja az, hogy ezen paragrafussal lehetővé váljon a korábbi Pit. szabályai szerint engedélyezett szakosított pénzintézet pénzügyi vállalkozássá történő átalakítása.

A 135. §-hoz

Két pénzügyminiszteri rendelet megalkotására ad felhatalmazást ez paragrafus, az egyik az országkockázat tőkekövetelményeit szabályozza, másik pedig a Felügyelet engedélyével kiszervezhető tevékenységekkel kapcsolatos.

A 136. §-hoz

Ez a paragrafus a jogalkotási törvény rendelkezésének megfelelően a jogalkotás során figyelembe vett EU irányelveknek való megfelelésre utalást tartalmaz.

A 137. §-hoz

A törvény hatálya alól ez a paragrafus tovább bővíti a nemzetközi pénzügyi intézmények körét. Így nem terjed ki a törvény hatálya az Északi Beruházási Bankjára és az Európa Tanács Fejlesztési Bankjára.

Pontosítja a tulajdoni hányaddal kapcsolatos számítást is.

A 138-139. §-hoz

A Hpt. átfogó módosítása miatt szükség van arra, hogy a törvény mellékletében is pontosítások, kiegészítések legyenek.

A 140. §-hoz

Új definíciók szabályozására kerül sor ebben a paragrafusban. Az EU-hoz való csatlakozással válik hatályossá.

-----STARTING---POINT---VEGE---

A 141-142. §-hoz

A törvény átmeneti szabályokat állapít meg annak érdekében, hogy a pénzügyi intézmények, önkéntes alapok eleget tudjanak tenni a törvényben szereplő prudenciális szabályoknak.

A 143-144. §-hoz

A törvény az OBA által biztosított betétek körének módosulása érdekében határoz meg átmeneti rendelkezéseket.

A 145. §-hoz

A hitelezők követeléseinek felszámoló általi nyilvántartásba vételéhez szükséges 1%-os díjat a törvény hatályba lépése előtt indított felszámolási eljárásokba történő bejelentkezés esetén be kell fizetni.

A 146. §-hoz

Hazánk EU-hoz történő csatlakozásáig átmeneti szabályt fogalmaz meg a nagykockázat vállalás korlátozásának tekintetében.

A 147. §-hoz

Az átmeneti szabályra az anonim betétek megszüntetése érdekében van szükség, a törvény egyértelműsíti, hogy a bemutatóra szóló betétek elhelyezésének tilalma nem érinti a korábban elhelyezett betétek érvényességét.

A 148. §-hoz

Tekintettel arra, hogy jelen törvény a Hpt. második nagy volumenű módosítása, itt ad felhatalmazást a jogalkotó a pénzügyminiszternek arra, hogy a változásokat átvezetve egységes szerkezetbe foglalja a hatályos Hpt.-t.

A 149-150. §-hoz

Ezen a paragrafusokkal egyrészt a takarékbetétről szóló törvényerejű rendelet módosul. A pénzmosásról szóló törvény és hazánk nemzetközi kötelezettségvállalásainak megfelelően a jövőben - a törvény hatálybalépését követően - új bemutatóra szóló takarékbetétszerződést már nem lehet kötni, illetőleg a már elhelyezett betétekhez újabb összeget nem lehet hozzátenni. Másrészt a takarékbetétről szóló törvényerejű rendelet módosításával párhuzamosan és ennek megfelelően a pénzmosásról szóló törvényt is szükséges módosítani.

A 151. §-hoz

A pontosításra a szövetkezetekre vonatkozó változó tőke elve miatt van szükség.

A 152. §-hoz

Az EU irányelveknek megfelelően a Hpt. fogyasztóvédelmi illetve fogyasztási kölcsönre vonatkozó szabályainak változásával párhuzamosan a fogyasztóvédelemről szóló törvényt is módosítani kell a belső jog összhangja miatt is.

A 153. §-hoz

Ez a paragrafus kapcsolódik a 149-150. §-okhoz, hiszen a Ptk. takarékbetétre vonatkozó szakaszát is módosítani kell.

A 154. §-hoz

Eredetileg a jogalkotási törvény módosításával egy új jogi norma, a pénzügyi felügyeleti rendelkezés bevezetését tervezte a jogalkotó. Azonban a kétharmados többséget igénylő rendelkezést az Országgyűlés nem fogadta el. Benne maradt viszont a törvény szövegében az ehhez kapcsolódó részletszabályozás.

A 155-159. §-hoz

A törvénymódosítással összhangban módosul az értékpapírtörvény, a közraktározásról szóló törvény, az Eximbank szabályozása, a számviteli törvény és a biztosítási törvény is.

A 160. §-hoz

A hatályukat vesztő jogszabályok felsorolását tartalmazza.