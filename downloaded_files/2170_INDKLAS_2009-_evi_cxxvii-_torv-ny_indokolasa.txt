2009. évi CXXVII. törvény indokolása

a társadalombiztosítási nyugellátásról szóló 1997. évi LXXXI. törvény módosításáról

-----STARTING---POINT---ALTALANOS--- 

A törvénymódosítás célja a korhatár előtt nyugdíjazottak keresetkorlátjára vonatkozó rendelkezések hatályon kívül helyezése.

A korhatár előtt nyugdíjazottak (többek között ilyen az előrehozott nyugdíj, korkedvezményes, korengedményes nyugdíj) egy 2008 óta hatályos szabály szerint csak akkor mehetnek kedvezménnyel nyugdíjba, ha nem dolgoznak a nyugdíjazás pillanatában, illetve ha később éves szinten a minimálbér tizenkétszeresénél többet nem keresnek. Ellenkező esetben fel kell függeszteni a nyugdíjuk folyósítását.

Ezen szigorítás oka, hogy a nyugdíjnak, valamint a változatlan helyen és feltételek között végzett munka bérének együttes folyósítására lehetőleg ne kerüljön sor.

A végrehajtás során felmerült egyik probléma: a keresetmaximalizálás. Az a törekvés, hogy a munkavégzés melletti nyugdíj folyósítását ne szüneteltessék, gyakorta eredményezte a jogszabályok megkerülését, illetve a fekete- és szürkegazdaság felé tereli a munkavégzést.

Emellett túlzott adminisztrációs többletet is jelent mind a munkáltatók, mind az érintett hivatalok (állami adóhatóság, nyugdíjbiztosítási szervek) számára.

A másik problémát az átmeneti szabályozás közelgő megszűnése jelenti. A 2006-ban elfogadott módosítások átmeneti szabályt biztosítottak a 2008 előtt kedvezménnyel nyugdíjazottak számára.

Esetükben 2010-től kell alkalmazni a keresetkorlátot. Ez egyes szakmákban, különösen a speciális szakértelmet, szaktudást, gyakorlatot igénylő munkakörökben (mint például az egészségügyi, oktatási ágazatban) munkaerőhiányt eredményezhet. Az érintett ágazatokban az utóbbi években nagyon sok szakember él(t) az előrehozott öregségi nyugdíj igénybevételével, ám ez az átmeneti szabályozás miatt nem volt jelentős probléma.

-----STARTING---POINT---RESZLETES---

Az 1. §-hoz

A rendelkezés a 2007. december 31. előtt korhatár alatti nyugdíjba vonultak számára törli el a keresetkorlát alkalmazását, azaz a rájuk 2010. január 1-jétől vonatkozó szabály nem lép életbe.

2008. január 1-jétől korhatár alatt nyugdíjba vonultak keresetkorlátjának mértékét nem a minimálbér szintjén (éves szinten annak tizenkétszeresén), hanem a minimálbér 150%-ában (éves szinten tizennyolcszorosában) rendeli el.

Új elem, hogy a keresetkorlát kapcsán a felfüggesztés bejelentésének rendje is módosul, úgy hogy azt a nyugellátásban részesülő személy maga is megtehesse.

-----STARTING---POINT---VEGE---

A 2. §-hoz

A törvény 2010. január 1-jén lép hatályba.