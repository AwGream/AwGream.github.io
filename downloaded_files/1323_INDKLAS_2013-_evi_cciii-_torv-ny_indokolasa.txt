2013. évi CCIII. törvény indokolása

a Magyarország 2014. évi központi költségvetését megalapozó egyes törvények módosításáról

Általános indokolás

Az államháztartásról szóló 2011. évi CXCV. törvény (a továbbiakban: Áht.) 22. § (5) bekezdése alapján a Kormány a központi költségvetésről szóló törvényjavaslatban foglaltak megalapozásához szükséges törvénymódosításokat tartalmazó törvényjavaslatot a központi költségvetésről szóló törvényjavaslattal egyidejűleg nyújtja be az Országgyűlésnek. A Magyarország 2014. évi költségvetését megalapozó egyes törvények módosításáról szóló törvény az Áht. ezen előírásának tesz eleget.

E törvény a 2014. évi központi költségvetésről szóló törvényjavaslattal, illetve a kiadott, 2014. évi költségvetési keretszámokkal összefüggésben álló, összhangban lévő, továbbá az Országgyűlés őszi ülésszakán tárgyalásra kerülő más törvényjavaslathoz nem kapcsolódó szabályokat tartalmazza.

A törvényben szereplő legfontosabb módosítások a következők.

A szociális szabályozást illetően a törvény célja - a szociális igazgatásról és szociális ellátásokról szóló 1993. évi III. törvény (a továbbiakban: szociális törvény) módosításával - az ún. kiemelt ápolási díj jogintézményének bevezetése, és egyidejűleg a fokozott ápolást igénylő súlyosan fogyatékos személyek gondozását, ápolását végző hozzátartozók ápolási díjának emelése.

Az ápolási díj a súlyosan fogyatékos, tartósan beteg hozzátartozót ápoló személy számára biztosítható ellátás, amelynek célja azok segítése, akik hozzátartozójuk ápolása miatt kereső tevékenységet nem tudnak folytatni. Az alanyi jogú ápolási díj függően az ápolt hozzátartozó állapotától, jelenleg két formában és összeggel állapítható meg. Szükséges annak biztosítása, hogy az ellátás mértékének meghatározásakor az ápolt hozzátartozó gondozási-ápolási igénye markánsabban jelenjen meg.

A Nyugdíjbiztosítási Alapra vonatkozó szabályozás témakörében a 2014. évi költségvetési előirányzatok tervezhetőségéhez szükséges azokat a kiadási és bevételi jogcímeket az egyes ágazati jogszabályokban is előírni, nevesíteni, amelyeket a költségvetési évben az Alap címrendjében új jogcímként elő kell írni, vagy megszűnő jogcímként törölni kell. A módosítások egy része az ágazati törvények és a költségvetési törvény koherenciájának megteremtését célozza.

A szociális hozzájárulási adó megfizetése nem keletkeztet társadalombiztosítási ellátásra jogosultságot, ezt továbbra is a biztosított az általa fizetett egyéni nyugdíjjárulékkal alapozza meg. A kötelező befizetésekből finanszírozott állami nyugdíjrendszer jellemzője, hogy amikor az Alap bevételei elégtelenek, a központi költségvetés forrásokat biztosít, más bevételeiből hozzájárul a nyugellátási kiadások megfinanszírozásához, amikor az Alap bevételei meghaladják a finanszírozási igényt, a többletet a költségvetés az államháztartás más területein használja fel. A többlet átirányítása nem érinti az egyéni nyugdíjjárulék befizetéseket, azok továbbra is az alapszerű gazdálkodás szabályait betartva kizárólag nyugellátások finanszírozására használhatóak fel.

Részletes indokolás

Az 1. §-hoz

(1), (3) és (4) bekezdéshez:

A törvény lehetővé teszi, hogy az adósságrendezési eljárás vagyonfelosztási szakaszában is születhessen egyezségi megállapodás az önkormányzat és hitelezői közt. Ennek érdekében a reorganizációs hitel definíciója is módosításra kerül, hogy az eljárás teljes időtartama alatt lehetőség legyen a hitelezői igények kielégítésére, hitel felvételére.

(2) bekezdéshez:

A törvény célja annak egyértelművé tétele, hogy a zálogtárgyból való kielégítésre az önkormányzati adósságrendezési eljárásban e törvény szabályait kell alkalmazni.

(5) bekezdéséhez:

A törvény egy már elavult rendelkezés törlésére irányul.

(6) bekezdéshez:

A (3) és (4) bekezdéshez kapcsolódó átmeneti rendelkezés.

(7) bekezdéshez:

Technikai pontosító rendelkezések.

A 2. §-hoz

A pontosító jellegű módosítás azért szükséges, mert a „helyi adóból származó bevétel” szófordulat nem tette egyértelművé a fővárosi önkormányzat és a kerületi önkormányzatok közötti forrásmegosztásba bevont tételek körét. E módosítással világossá válik, hogy a forrásmegosztás alapját kizárólag a helyi adó képezi, a helyi adó késedelmes, illetve meg nem fizetése esetén kiszabott bírság és pótlék összege viszont nem.

Részletesen kifejti, hogy a fővárosi önkormányzat által kivetett, a fővárosi és a kerületi önkormányzatok között megosztandó helyi adó bevételek beszedésével kapcsolatos kiadásokat az adóbevételből való részesedésük arányában a főváros és a kerületek közös teherként viselik. Az adóbevétel elérése kiadásokkal jár, mely költségeket jelenleg az Fmtv. nem vesz figyelembe. A költségek fedezetét tárgyalt bevételek kapcsán kizárólag a fővárosi önkormányzat teremti meg, ezért indokolt a helyi adók beszedésével - a fővárosi önkormányzati adóhatóság működtetésével összefüggően - felmerült költségek fedezetére visszatartott összeggel csökkenteni megosztásra kerülő bevételt. Ezen túl a módosítás egyértelművé teszi, hogy a fővárosi önkormányzat kizárólagos igazgatása alatt álló terület esetében a helyi adókból származó bevételhez hasonlóan az azokhoz kapcsolódóan kiszabott pótlékból és birságból származó bevételek is a fővárosi önkormányzatot illetik meg,

A 3-4. §-hoz és a 6. § (10)-(11), (16)-(17) és (22) bekezdéséhez

A módosítás a Magyarország helyi önkormányzatairól szóló törvény (a továbbiakban: Mötv.) és az Áht. tartalmi és kodifikációs összhangba hozatalát célozza.

A módosítással az eddigi gyakorlattól eltérően a helyi önkormányzatokat megillető támogatások folyósításának felfüggesztése csak a költségvetési és zárszámadási rendeletek és az ezekhez kapcsolódó adatszolgáltatási kötelezettségek elmulasztása esetén történik meg, és azok pótlásáig áll fenn. Az önkormányzatot megillető támogatások folyósítása akár a költségvetési évet követő évben is - visszamenőleg - az önkormányzati fejezeti tartalék terhére egy összegben megtörténhet.

A támogatás folyósításának felfüggesztésére vonatkozó alapvető rendelkezések így a Mötv.-ben szerepelnek továbbra is, viszont a pénzügyi jellegű részletszabályok, így a felfüggesztés idejére, tárgyára (pl. a normatív finanszírozásra való utalások) vonatkozó előírások az Áht.-ban.

Az évközi egyéb államháztartási adatszolgáltatások elmulasztásához pedig nem a támogatások folyósítása felfüggesztésének jogkövetkezménye társul, hanem bírságfizetési kötelezettség kerül megállapításra.

Az 5. §-hoz

(1) bekezdéshez:

A módosítás egyrészt egyértelművé teszi, hogy csak az önkormányzat által elnyert EU-s támogatásokra vonatkozó ügyletek mentesülnek a kormányzati engedélyhez kötöttség alól.

(2) bekezdéshez:

A törvény alapján azon ügyletekkel kapcsolatos kezességvállalások kikerülnek a kormányzati engedélyhez kötött ügyletek köréből, amely alapügyleteket az önkormányzat engedély nélkül megköthet.

(3) bekezdéshez:

2014. január 1-jétől az előzetes adatszolgáltatási kötelezettséggel terhelt, de az önkormányzat előzetes adatszolgáltatásában feltüntetésre nem került, vagy az előzetes adatszolgáltatásban jelzettnél nagyobb összegű ügyletek is engedélykötelessé válnak.

(4) és (6) bekezdéshez:

A módosítás szerint lehetővé válik hosszú lejáratú működési célú hitel felvétele a bírósági határozatból eredő fizetési kötelezettségek teljesítésére.

(5) bekezdéshez:

A módosítás lehetővé teszi, hogy amennyiben egy önkormányzat a lejárt adósságának naptári éven belüli meghosszabbítása helyett annak naptári éven belüli, új ügylettel való kiváltásával élt, úgy is lehetősége nyíljon az adósság naptári éven túli futamidejűvé alakítására, illetve kiváltására.

(7) bekezdéshez:

A módosítás egyértelművé teszi, hogy az adatszolgáltatási kötelezettség nem teljesítése esetén csak azon ügyletek válnak engedélykötelessé, melyek az adatszolgáltatási kötelezettség kiterjedt.

(8) bekezdéshez:

A módosítás lehetővé teszi a működési célú ügyletekre vállalt önkormányzati kezesség vállalását.

(9) bekezdéshez:

A módosítás pontosítja az ügyletekre való hivatkozást, miszerint az adósságmegújítás nem csak hitel felvételével, hanem más ügylet formájában is megvalósulhat.

(10)-(11) bekezdéshez:

A 2014. évi önkormányzati adósságkonszolidáció rövid határidejére való tekintettel szükséges, hogy a konszolidáció miatt szükségessé vált ügylet-átalakítások a Kormány előzetes hozzájárulása nélkül megvalósulhassanak. Az intézkedés átmeneti jellegére tekintettel, indokolt egy deregulációs rendelkezés megállapítása is.

A 6. §-hoz

(1) bekezdéshez:

A nemzetbiztonsági szolgálatoknak a nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) alapján a titkos információgyűjtéssel összefüggő tevékenység ellátásával kapcsolatban, a közvetlenül felmerülő kiadások és bevételek számviteli szabályoknak megfelelő elszámolása során sajátos gazdálkodási szabályokat kell alkalmaznia. Az Nbtv. vonatkozó rendelkezései kiadási oldalról, a polgári nemzetbiztonsági szolgálatok költségvetésének és gazdálkodásának egyes speciális szabályairól szóló 130/2011. (VII. 18.) Korm. rendelet kiadási és bevételi oldalról egyaránt közelítve szabályozza a gazdálkodás specialitásait. Az államháztartásról szóló törvény végrehajtásáról szóló 368/2011. (XII. 31.) Korm. rendelet 35. §-a a többletbevétel felhasználását értékhatártól függően, különböző engedélyezési eljárásokhoz köti. A szolgálatok ezen többletbevételei alapvetően nem tervezhetők, sok esetben mindössze számviteli értelemben vett „technikai bevételt” jelentenek, továbbá igénybevételük gyors, alkalomszerűen azonnali intézkedést követel. A többletbevétel keletkezésének körülményei és a tervezett felhasználási célja minősített adat, ezért az államháztartásért felelős miniszter engedélyének beszerzése, részletes indoklások megküldése e tárgykörben nem célszerű. A felelős döntéshez szükséges az összes körülmény ismerete, ugyanakkor a minősített adatokat megismerők körének bővítése az adattartalom dekonspirációját okozhatja. Ez alapján indokolt ezen bevételek kivételként történő megállapítása.

(2)-(3) bekezdéshez:

Az Alaptörvény 39. cikk (1) bekezdésében foglaltak szerint a „központi költségvetésből csak olyan szervezet részére nyújtható támogatás, vagy teljesíthető szerződés alapján kifizetés, amelynek tulajdonosi szerkezete, felépítése, valamint a támogatás felhasználására irányuló tevékenysége átlátható.” Az alaptörvényi előírás alapján indokolt, hogy - a költségvetési támogatásokon túl - a visszterhes szerződésekre vonatkozóan is megfelelő törvényi szintű átláthatósági követelménnyel egészüljön ki az államháztartásról szóló törvény.

A szövegpontosítás az Áht. költségvetési támogatásra vonatkozó általános előírásában teszi egyértelművé, hogy költségvetési támogatás kizárólag a megfelelő formában (azaz pályázat vagy kérelem formájában) benyújtott támogatási igény alapján nyújtható.

(4) bekezdéshez:

A közpénzek korrekt felhasználása és egyúttal a jogkövető jogalkalmazói magatartások erőteljesebb kikényszerítése céljából indokolt a vonatkozó kamat mérték megállapításának az Áht.-ban - a jelenleginél magasabb mértékben - történő módosítása.

(5) bekezdéshez:

2014. évtől a helyi nemzetiségi önkormányzatok támogatásai a központi költségvetésről szóló törvény szerint a IX. helyi önkormányzatok támogatásai fejezetéből teljes körűen átkerülnek a XX. EMMI fejezetébe, ehhez igazodóan nem lennének nevesítve a helyi nemzetiségi önkormányzatok az Áht. VII. fejezetében szabályozott rendelkezéseknél, és ennek megfelelően az Áht. 41. alcím címét is indokolt módosítani.

(6) bekezdéshez:

A vis maior támogatást utófinanszírozás formájában kapják meg a helyi önkormányzatok, így a költségvetési évben elbírált helyreállítási támogatási igény esetében a kedvezményezett önkormányzat a támogatás lehívását tárgyévi költségvetési évben megkezdi, azonban elképzelhető, hogy még az azt követő költségvetési évben sem fejeződik be a támogatás teljes összegének folyósítása, ezért a felhasználás is átcsúszhat a tárgyévi költségvetési évet követő második évre. Ennek megfelelően szabályoz jelenleg is a vis maior felhasználásáról szóló kormányrendelet, mely szerint a támogatás felhasználásának végső határidejét a Kormány állapítja meg, valamint, hogy az elszámolás határideje egy évvel meghosszabbítható.

(7) bekezdéshez:

A kincstár által benyújtott beszedési megbízások egyes esetekben ellehetetlenítik az érintett önkormányzatnál foglalkoztatottak bérének és a segélyek kifizetését. Az Áht. 57/C. §-a szerint az ilyen helyzetek kezelésére indokolt lehetőséget biztosítani a kincstárnak, hogy egyedi döntéssel a beszedési megbízást határozott időre visszavonhassa, amíg az önkormányzat pénzügyi helyzete rendeződik.

A helyi önkormányzatok kerülhetnek olyan helyzetbe, hogy a munkabérek és segélyek fedezete hónap elején nem áll rendelkezésre, amely nem kincstári inkasszó miatt áll fenn, hanem „külső” tényezőknek köszönhető. Az Áht. 57/D. §-a alapján az ilyen helyzetek kezelésére indokolt lehetőséget biztosítani a kincstárnak arra, hogy megállapodás alapján a bérek és segélyek fedezetét biztosítsa, melyet az önkormányzat nettó finanszírozásának keretében, egyéb támogatásának terhére, illetve önkormányzati befizetés formájában kerülhet visszapótlásra.

(8) bekezdéshez:

A törvény a jogalkalmazók érdekében egyszerűsíti a belső ellenőrökre vonatkozóan az engedélyezési eljárás során a büntetlen előéletet igazolásának szabályait, valamint rögzíti a belső ellenőrökre vonatkozóan személyes adatkezelés feltételeit.

(9) bekezdéshez:

Indokolt, hogy a köztestületek ilyen irányú megbízásuk esetén kincstári számlát vezessenek. Erre a számlára kerülhetnek átutalásra a költségvetési támogatások, de a saját pénzforgalmukat is lebonyolíthatják ilyen kincstári számlán keresztül.

Lásd a 3. § indokolását.

A törvény - a költségvetési elszámolás kijátszásának megakadályozása érdekében -kizárja a kiadások értékpapírral történő teljesítését.

Tekintettel arra, hogy az Áht. 90. § (5) bekezdésének deregulációs szabálya a költségvetési átcsoportosítást valamilyen más intézkedés mellett tartalmazó kormányhatározatokra vonatkozóan nem alkalmazható, indokolt a rendelkezés pontosítása.

(15) bekezdéshez:

A törvény a személyes adatok védelmére vonatkozó általános szabályokkal összhangban rendelkezik a személyes adatok megismerésére, kezelésére vonatkozó garanciális előírásokról. A személyes adatok megismerésének tilalma jelenleg szükségtelen adminisztrációs terhet okoz az önkormányzatok számára, másrészt akadályozza a központi költségvetés gépjárműadó része teljesítésének ellenőrzését. A rendelkezés feloldásával a kincstár nyomon követheti a nem megfelelő helyre történő utalások korrekcióját, továbbá a visszautalások rendjét.

(16)-(17) bekezdéshez:

Lásd a 3. § indokolását.

(18)-(20) bekezdéshez:

Az Áht.-ban lévő egyes felhatalmazó rendelkezések pontosítása indokolt a megfelelő, speciális előírásokat tartalmazó rendeleti szintű szabályozás kialakítása érdekében.

(21) bekezdéshez:

A módosító rendelkezések a kincstárat jelölik ki az Emberi Jogok Európai Bírósága által hozott ítéletek és határozatok alapján az államot terhelő fizetési kötelezettségek teljesítése során létrejövő polgári jogviszonyokban az állam képviseletére.

(22) bekezdéshez:

Lásd a 3. § indokolását.

(23) bekezdéshez:

Átmeneti szabályként rögzíteni szükséges, hogy a helyi nemzetiségi önkormányzatok esetében a központi költségvetésről szóló törvény IX. helyi önkormányzatok támogatásai fejezetből 2013. évben igénybe vett támogatások elszámolása és kincstári felülvizsgálata, ellenőrzése, valamint a vonatkozó részletfizetési és kamatmegállapítási szabályok vonatkozásában a 2013. december 31-én hatályos Áht. szabályokat kell alkalmazni.

(24) bekezdéshez:

Átmeneti rendelkezés.

A 7-8. §-hoz

A 6. §-sal összefüggő, pontosító jellegű módosításokat, valamint a szükségessé vált hatályon kívül helyező rendelkezéseket tartalmazó előírások.

A 9. §-hoz

A Magyarország 2013. évi központi költségvetését megalapozó egyes törvények módosításáról szóló 2012. évi CXCVI. törvény 27. §-ában foglaltak alapján a törvény 28. §-ával megállapított Áht. 44. § (2) bekezdésének alkalmazásához szükséges törvények módosításáról külön törvény rendelkezik. Ezen külön törvény keretében történő egyes törvénymódosítások előterjesztése, valamint a törvény végrehajtásához szükséges technikai feltételek megteremtése alapos előkészítést, valamint hosszabb felkészülési időt igényel, ezért indokolt a bevezetés időleges elhalasztása.

A 10. §-hoz

(1) bekezdéshez:

A Nyugdíjbiztosítási Alap 2014. évben a rendelkezésben szereplő jogcímen számol el költségvetési hozzájárulás bevételt. A j) pontban lévő rendelkezés jogalapját az Áht. hatályon kívül helyezte.

(2)-(3) bekezdéshez:

A törvény tételesen felsorolja a társadalombiztosítási alapok bevételi és kiadási jogcímeit, ezek közé tartozik az Egészségbiztosítási Alapot megillető szociális hozzájárulási adóbevétel is. 2014-ben az Egészségbiztosítási Alap is meghatározott arányban részesedne a szociális hozzájárulási adóból.

A 11. §-hoz

(1) bekezdéshez:

A korkedvezményes ellátások finanszírozása nem a Nyugdíjbiztosítási Alap feladata, ennek megfelelően indokolt a módosítás.

(2) bekezdéshez:

A törvény szövegpontosításokat tartalmaz, másrészt az a) pont szerinti rendelkezés jogalapját az Áht. hatályon kívül helyezte.

A 12. §-hoz

(1) bekezdéshez:

A rendelkezés pontosítja az egyes hatóságok által megállapítható ápolási díj megnevezését, és bevezeti a szociális törvénybe a kiemelt ápolási díj fogalmát.

(2) bekezdéshez:

Az ápolási díjhoz kapcsolódóan méltánylandó elvárás az, hogy az ellátás összege és az ápolási-gondozási tevékenység mértéke és intenzitása között összefüggés legyen, ezért indokolt a jelenlegi két típusból álló rendszer további differenciálása. Ezért egy új típus, a kiemelt ápolási díj létrehozása történt meg, mely a legsúlyosabb egészségi állapotú hozzátartozóikat gondozók számára állapítható meg. Annak érdekében, hogy külön vizsgálatok elvégésére ne kerüljön sor, ellátásra jogosult az, aki által ápolt hozzátartozó egészségi állapota megfelel a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény 3. § (2) bekezdés b) pont bd) alpontjában meghatározottaknak, tehát jelentősen egészségkárosodott és önellátásra nem vagy csak segítséggel képes. Jogosult lehet a kiemelt ápolási díjra annak a folyamatos gondozást- ápolást igénylő súlyosan fogyatékos, tartósan beteg gyermeknek a hozzátartozója is, akire tekintettel a háztartás magasabb összegű családi pótlékban részesül.

(3)-(4) bekezdéshez:

A rendelkezések a kiemelt ápolási díj szociális törvényen belüli illeszkedését elősegítő és a szabályozási környezetet átstrukturáló szabályokat tartalmaznak.

(5) bekezdéshez:

A törvény a kiemelt ápolási díj összegét az ápolási díj alapösszegének 180%-ában, az emelt összegű ápolási díj tekintetében pedig az alapösszeg 150%-ában határozza meg. Az emelt összegű ellátás esetén ez egyidejűleg az ellátási összeg emelését is jelenti, tekintettel arra, hogy jelenleg az emelt összegű ápolási díj mértéke az alapösszeg 130%-a.

(6) bekezdéshez:

A rendelkezés szövegpontosításokat tartalmaz.

(7) bekezdéshez:

A törvény a (2) bekezdéssel összhangban felhatalmazó rendelkezést tartalmaz a magasabb összegű családi pótlékra jogosító személyre tekintettel megállapított kiemelt ápolási díjra való jogosultságot megalapozó betegségek és fogyatékosságok körének, súlyossági fokának és az állapot fennállásának igazolására vonatkozó eljárásrendnek a meghatározására.

A 13-14. §-hoz

A rendelkezések - az ápolási díjra vonatkozó szabályozás átalakulásával összefüggő - szövegpontosító jellegű, illetve hatályon kívül helyező rendelkezéseket tartalmaznak.

A 15. §-hoz

A rendelkezés pontosító szabályokat tartalmaz.

A 16. §-hoz

Az Áht. 41. § (2) bekezdésében meghatározott főszabály szerint az államháztartás központi alrendszerébe tartozó költségvetési szerv saját (intézményi) költségvetéséből támogatás, adomány, és más ellenérték nélküli kötelezettség nem vállalható, valamint kifizetés nem teljesíthető. Ennek az általános elvnek megfelelően indokolt az ettől eltérő, átmeneti jellegű speciális törvényi előírások hatályon kívül helyezése.

A 17. §-hoz

A rendelkezés a kiemelt ápolási díj bevezetésével összefüggésben módosítja a családok támogatásáról szóló 1998. évi LXXXIV. törvény együttfolyósítási szabályait.

A 18. §-hoz

A Mezőhegyesi Állami Ménes Kft. és a Bábolna Nemzeti Ménesbirtok Kft. társaságokat kiveszi abból a körből, amely társaságok estében az MFB Zrt. gyakorolja a tulajdonosi jogokat. Ezáltal lehetővé válik, hogy e két társaság tulajdonosi joggyakorlója olyan szervezet legyen, amely a társaságok speciális működésében az MFB Zrt.-nél nagyobb szakmai tapasztalatokkal rendelkezik.

A 19. §-hoz

A kutatás-fejlesztési és technológiai innovációt, valamint fejlesztéspolitikát érintő kormányzati munkamegosztás megváltozásának megfelelően a Kutatási és Technológiai Innovációs Alap feletti rendelkezési jog a nemzeti fejlesztési minisztertől a nemzetgazdasági miniszterhez kerül át 2014. január 1-jétől.

A módosítás összhangban van a 2014-2020 közötti támogatási periódusra való felkészülés kormányzati feladataival és a tervezett új, hatékonyabb intézményrendszer kialakításának követelményével. A felkészülés során kiemelten fontos, hogy olyan intézményi modell kerüljön kialakításra, ami lehetővé teszi a kormány stratégiai célkitűzéseinek mielőbbi eredményes és hatékony megvalósítását. Ennek a célnak az elérése a kutatás-fejlesztési és technológiai innovációs (a továbbiakban: KFI) támogatási és finanszírozási program,- forrás és eszköz rendszerbeli összehangolásával teremthető meg.

A 20. §-hoz

A sportfogadás (TOTO) játékadójából származó - a labdarúgás támogatására irányuló - bevételek felhasználása tekintetében indokolt az érintetteket képviselő szervezet bevonása.

Az állami sportcélú támogatások végső felhasználó kedvezményezettekhez való minél gyorsabb eljutását szolgálja az a módosítás, amely konkrétan meghatározza az állami sportcélú támogatásokra vonatkozó szabályozási koncepció Magyar Olimpiai Bizottság részéről a sportpolitikáért felelős miniszter részére való továbbításának határidejét. A szabályozási koncepció, a jogszabály megalkotására (módosítására) vonatkozó rendelkezés alapján a miniszter az állami sportcélú támogatások felhasználásáról rendelkező, tárgyévi költségvetési törvényhez illeszkedő miniszteri rendeletet már az adott költségvetési év elején, a költségvetési törvény hatálybalépését követően, azzal összhangban ki tudja adni. A rendelet kiadásához kapcsolódó általános törvényi felhatalmazást az Áht. 109. § (5) bekezdése állapítja meg.

A 21. §-hoz

Az Áht. 41. § (2) bekezdésében meghatározott főszabály szerint az államháztartás központi alrendszerébe tartozó költségvetési szerv saját (intézményi) költségvetéséből támogatás, adomány, és más ellenérték nélküli kötelezettség nem vállalható, valamint kifizetés nem teljesíthető. Ennek az általános elvnek megfelelően indokolt annak a rendelkezésnek a hatályon kívül helyezése, melynek értelmében gyógyszerészeti államigazgatási szerv intézmény-fenntartási feladatainak ellátására, az egészségügyi intézmények működtetésére is felhasználhatja a hozzá befolyó díjbevételeket.

A 22. §-hoz

(1) bekezdéshez:

Jogtechnikai jellegű módosítás, a törvényszöveg koherenciája érdekében szükséges a módosítandó előírás összhangba hozatala az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény 24. § (3) bekezdés c) pontjában szereplő rendelkezéssel.

(2)-(3) bekezdéshez:

A tulajdonosi struktúra változása miatt szükséges a más központi költségvetési fejezethez tartozó előadó-művészeti szervezetekre történő utalás.

(4) bekezdéshez:

A módosítások az előző bekezdésekben lévő módosításokból következő korrekciókat tartalmaznak.

A 23. §-hoz

A minősített adatok kezelésére vonatkozó engedély és a minősített adat kezelésére szolgáló elektronikus rendszerek használatba vételére vonatkozó engedély megszerzéséhez, továbbá a nemzeti minősített adat védelmére vonatkozó fizikai és elektronikus biztonsági feltételek biztosítása érdekében indokolt hosszabb felkészülési idő biztosítása a jogalkalmazóknak.

A 24. §-hoz

(1) bekezdéshez:

A módosítás szorosan összefügg Magyarország 2014-es központi költségvetésével, mivel az óvodai férőhelyek létesítésére vonatkozó szabályozást módosítja, ezért a megalapozó törvényeknek szükséges tartalmaznia.

A törvény azt a gyakorlatot kívánja visszaszorítani, hogy egyes frekventáltabb óvodákba történő felvétel érdekében a jelentkező gyermek családja nem valós lakcímadatokat szolgáltat a felvételiztető óvoda számára. A törvény meg kíván felelni annak az alapjogi kritériumnak, hogy csak a szükséges és arányos mértékben korlátozza a magánlakás védelméhez fűződő jogot azzal, hogy a családlátogatás intézményét csak egy megelőző és alapjogi korlátozás nélkül teljesíthető igazolási mód sikertelensége esetén teszi lehetővé, amennyiben egyáltalán felmerül olyan ok, amely alapján arra lehet következtetni, hogy az óvodai jelentkezés során fiktív lakcímet kívánnak felhasználni a jogosultság igazolására. Így az óvoda csak azt a gyermeket köteles felvenni, akik életvitelszerűen a körzetében lakik, illetve akinek a szülője ott dolgozik.

(2) bekezdéshez:

A Magyarország 2013. évi központi költségvetéséről szóló 2012. évi CCIV. törvény módosításáról szóló 2013. évi CXLIV. törvényre tekintettel szükséges módosítás.

(3)-(4) bekezdéshez:

A hároméves kortól kötelező óvodáztatás infrastrukturális feltételeinek teljes körű megteremtésére biztosít lehetőséget. Összefügg Magyarország 2014-es központi költségvetésével, amely további forrásokat tartalmaz óvodák, további óvodai férőhelyek létesítésére, ezért az erre vonatkozó szabályozását a megalapozó törvényeknek szükséges tartalmaznia.

(5) bekezdéshez:

a) A Magyarország 2013. évi központi költségvetéséről szóló 2012. évi CCIV. törvény módosításáról szóló 2013. évi CXLIV. törvényre tekintettel szükséges módosítás.

b) A szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény 6. §-a értelmében három hónapot meghaladó tartózkodásra az az EGT-állampolgár és családtagja jogosult, akinek tartózkodási célja keresőtevékenység folytatása, és/vagy aki a tartózkodás teljes időtartamára elegendő forrással rendelkezik önmaga és családtagjai számára ahhoz, hogy tartózkodásuk ne jelentsen indokolatlan terhet Magyarország szociális ellátórendszerére, és külön jogszabályban meghatározottak szerint biztosítási jogviszony keretében jogosult az egészségbiztosítási szolgáltatások igénybevételére, vagy azok fedezetéről a jogszabályok rendelkezései szerint maga gondoskodik, következésképpen szükségtelen a rendelkezés keresőtevékenységre történő utalásának megtartása.

A 25. §-hoz

(1) bekezdéshez:

Pontosítja a felsőoktatási törvényt, egyértelművé téve a felsőoktatási központok létrehozásának, működésének feltételeit. A pontosítás azért szükséges, hogy az egyes intézmények gazdálkodásának átláthatósága érdekében korlátozza a megnyitható kincstári számlák számát. Ennek teljesülése biztosítja a gazdasági főigazgató törvényben előírt felelősségi körének érvényesülését.

(2) bekezdéshez:

A nemzeti felsőoktatásról szóló 2011. évi CCIV. törvény (a továbbiakban: Nftv.) 75. § (4) bekezdés b) pontjának módosításával az állami felsőoktatási intézmények fenntartójának valamennyi döntési joga egy helyen (a fenntartónál) lesz, a felsőoktatási intézmények gazdálkodásában szerepet játszó államháztartásért felelős miniszter, valamint állami vagyon felügyeletéért felelős miniszter esetenkénti egyetértési joga mellett.

(3) bekezdéshez:

Az Nftv. 84/A. § (3) bekezdésének kiegészítésére irányuló rendelkezés az Nftv. 84/A. § (4) bekezdés hatályon kívül helyezésére, illetve az Nftv. 114/C. §-ának módosítására irányuló rendelkezéssel összefüggésben a még kifutó rendszerű képzések változatlan rendben történő finanszírozása mellett teremti meg annak lehetőségét, hogy a felmenő rendszerű képzés megfelelő szabályozása megvalósulhasson.

(4) bekezdéshez:

Az Nftv. 84/A. § (4) bekezdés hatályon kívül helyezése folytán szükségszerűvé vált jogtechnikai pontosítás.

(5) bekezdéséhez:

Az Nftv. 114/B. § (2) bekezdésének módosítása rendelkezik az 75. § (4) bekezdés módosuló b) pontjának alkalmazásához szükséges átmeneti rendelkezésről.

(6) bekezdéshez:

Az Nftv. 114/C. §-ának módosítása a képzési támogatásra vonatkozó finanszírozási szabály szűkítését törli, ugyanakkor megmaradna az az életszerű működést szolgáló törvényi előírás, hogy a finanszírozási szint - a költségvetés aktuális helyzetétől függően - csökkenhet, de legfeljebb 20%-kal.

A 26. §-hoz

Az Nftv. 84/A. § (4) bekezdésének hatályon kívül helyezésére irányuló rendelkezés az Nftv. 84/A. § (3) bekezdés kiegészítésére vonatkozó módosítással áll összefüggésben. A 114/C. § tartalma szerint a felsőoktatási intézmények képzési támogatását a Kormány rendelettel állapítja meg, így a 84/A. § (4) bekezdésében található általános jellegű rendelkezés fenntartása a módosítások összefüggésében már nem indokolt.

Az Nftv. 114/D. § (1) bekezdés nyitó szövegrészének módosítása jogtechnikai szempontból indokolt, tekintettel ara, hogy a 2013. évre vonatkozó korlátozás fenntartása a 2014. év vonatkozásában nem indokolható.

A 27. §-hoz

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény módosítása megteremti a koncessziós bevétel rendszerszerű kezelését és elszámolását, illetve a koncesszióval kapcsolatos feladatok ellátását elősegítő nonprofit gazdasági társaság stabil működéséhez szükséges finanszírozási rendszert. A módosítások további része a koncesszióval kapcsolatos bevételeket érintő elszámolások technikai szabályait határozza meg egységesítő, pontosító jelleggel.

A 28. §-hoz

A hulladékról szóló 2012. évi CLXXXV. törvény 68. §-a alapján a hulladéklerakó üzemeltetője a hulladéklerakóban elhelyezett hulladék mennyisége és fajtája alapján a hulladék hulladéklerakótól történő eltérítése, valamint a meghatározott hasznosítási arányok teljesítése érdekében hulladéklerakási járulékot fizet.

A törvény az így befolyó bevétel központosítását írja elő, melynek indoka egyrészt, hogy a járulékbevételek a központi költségvetés bevételei, másrészt a hulladéklerakási járulék megfizetéséről és felhasználásának céljairól szóló 318/2013. (VIII. 28.) Korm. rendelet alapján a bevétel több tárca feladatainak finanszírozását szolgálja. Az átláthatóság, nyomon követhetőség érdekében szükséges a bevétel központosítása.

A központosítással a felhasználás rendszere is megváltozik. Így biztosítható, hogy az érintett tárcák az új rendszerben is megkapják a szükséges forrásokat.

A 29. §-hoz

A hulladéklerakási járulék felhasználásának jelenlegi formában működő célhoz kötöttsége megszűnik, a 2014-es költségvetési évtől a finanszírozás rendszere átalakul, a feladatok ellátására a központi költségvetés biztosít forrást, ennek felel meg a módosítás.

A 30. §-hoz

Az adósságrendezési törvény mellékletével összhangban módosítja az önkormányzati segély kialakításával összefüggő törvénymódosításokról szóló 2013. évi LXXV. törvényt.

A 31. §-hoz

A jövőben az ideiglenes ellátás, valamint a szükségellátás során felmerült költségek a hulladéklerakási járulék bevétel központosítása miatt a központi költségvetésből kerülnek finanszírozásra.

A 32. §-hoz

Az országgyűlési képviselők választása kampányköltségeinek átláthatóvá tételéről szóló 2013. évi LXXXVII. törvény (a továbbiakban: Kftv.) valamennyi, az országgyűlési választáson induló jelöltnek egyenlő feltételekkel biztosít költségvetési támogatást a választáson való megmérettetéshez.

Az egyéni jelölteknek azonban attól függően, hogy önállóan indulnak vagy pártok jelölik őket a választáson, értelemszerűen eltérő kampányt kell folytatniuk. Míg előbbieknek kizárólag saját magukat és programjukat kell bemutatniuk a választókerület választópolgárai számára, addig utóbbiak saját maguk és programjuk megismertetésén kívül az őket jelölő pártot és annak programját is bemutatják, illetve népszerűsítik, és fordítva, a pártok országos kampányuk során egyéni választókerületi jelöltjeik támogatására is bíztatják a választókat.

Az egyéni választókerületi jelölt és az őt jelölő párt kampánytevékenysége tehát a hatályos választási törvényekre tekintettel sem választható el teljesen egymástól.

Különös tekintettel arra, hogy a listaállításnak és a listát állító pártnak járó kampánytámogatásnak is feltétele, hogy a párt megfelelő számú egyéni választókerületi jelöltet tudjon állítani a választáson.

Ezért a módosítás a választással összefüggő törvények közötti összhang megteremtése céljából lehetőséget biztosít a pártok által indított jelöltek számára, hogy kampánytámogatásukat az őket jelölő párt rendelkezésére bocsáthassák. Az egyéni választókerületi jelölteknek járó, de azok nyilatkozata alapján az őket jelölő pártnak folyósított költségvetési támogatást azonban a párt köteles elkülönítetten nyilvántartani, és az így kapott kampánytámogatást ugyanazon törvényi előírások betartása mellett kell felhasználnia, mint az egyéni választókerületi jelölteknek, illetve az elszámolásra és ellenőrzésére vonatkozó rendelkezések is megegyeznek a jelöltekével.

Szintén a választással összefüggő törvények, konkrétan a Kftv. és a választási eljárásról szóló 2013. évi XXXVI. törvény (a továbbiakban: Ve.) közötti koherencia megteremtése érdekében szükséges a Kftv.-t úgy módosítani, hogy - tekintettel a Ve. 137. §-ára, amely alapján a jelöltek a szavazás megkezdése előtt bármikor visszaléphetnek a jelöltségtől - ha egy párt jelöltje kiesne, ill. jelöltjei kiesnének, és ezért az adott párt egyéni választókerületi jelöltjeinek száma a szavazás megkezdése előtt az alá a törvényi minimum alá csökkenne, amely alapján egyébként a pártnak kampánytámogatást folyósított a kincstár, akkor csak a szavazáson ténylegesen részt vett jelöltjei után jogosult a támogatásra, tehát az efölött kapott összeget vissza kell fizetnie a kincstár részére.

Abban az esetben pedig, ha a Ve. 138. §-a alapján kiesne a pártlista, a párt köteles a kampánytámogatás egészét visszafizetni a kincstár részére.

Ezzel a módosítással megelőzhető, hogy egyes pártok rosszhiszeműen juthassanak költségvetési forrásokhoz olyan jelöltek után, amely jelöltek valójában nem is fogják megmérettetni magukat a választáson, sőt esetleg a kampánytámogatáshoz jutott párt maga sem fog a szavazáskor a szavazólapon szerepelni. Ezekben az esetekben a kampánytámogatást a támogatás folyósításakor érvényes jegybanki alapkamat kétszeresével növelt mértékben kell visszafizetni a kincstár részére.

A visszafizetési kötelezettség az egyéni választókerületi jelöltre is vonatkozik, ha a Ve. 137. §-a alapján kiesne a választásról.

Mivel a Kftv. módosítása közvetlenül érinti a 2014. évi központi költségvetést, ezért a módosítás a tartalmi összefüggés okán házszabályszerű.

A módosítás ezen túlmenően néhány technikai, a törvény végrehajtását megkönnyítő módosítást is tartalmaz.

A 33. §-hoz

A törvényben szereplő módosításokkal összefüggő hatályba léptető rendelkezések.

A 34. §-hoz

(1) bekezdéshez:

2013-tól kiüresedett a támogatási rendszer, új beruházásokhoz ez évtől már nem lehetett céltámogatást igényelni. A folyamatban lévő elszámolások 2013. december 31-ével lezárulnak, így az erre vonatkozó törvényi rendelkezések hatályon kívül helyezhetők.

(2)-(5) bekezdéshez:

A költségvetési szervek gazdálkodási besorolására vonatkozó „önállóan működő” és „önállóan működő és gazdálkodó” kategóriák megszüntetésével kapcsolatban jogtechnikai okból szükséges az egyes ágazati törvényekben a gazdálkodási besorolásra történő utalások hatályon kívül helyezése.

A 35. §-hoz

A rendelkezés a kiemelt ápolási díj bevezetésével összefüggésben módosítja az önkormányzati segély kialakításával összefüggő törvénymódosításokról szóló 2013. évi LXXV. törvényt.

A 36. §-hoz

A rendelkezések a Magyarország gazdasági stabilitásáról szóló 2011. évi CXCIV. törvény módosításával összefüggő jogtechnikai pontosításokat tartalmaznak.

A 37. §-hoz

Jelenleg a Budapest Főváros Önkormányzata fenntartásában lévő Budapesti Operettszínház 2014. január 1-jétől állami fenntartásba kerül, és irányítói jogokat az emberi erőforrások minisztere látja el.

Az Áht. 9. § (1a) bekezdése értelmében törvényi rendelkezés szükséges, hogy a költségvetési szerv az irányító szervtől az államháztartás más alrendszerébe tartozó irányító szerv irányítása alá kerüljön. Jelen esetben a Budapesti Operettszínház az államháztartás önkormányzati alrendszeréből az államháztartás központi alrendszerébe kerül át, ezért szükséges az irányító szervi változás törvényi megalapozása, és ennek részeként az egyéb, így különösen a vagyoni jogokra, a kapcsolódó megállapodás megkötésére vonatkozó törvényi rendelkezések megállapítása.

A 38. §-hoz

Az Alaptörvény sarkalatosságra vonatkozó követelményének való megfelelést szolgáló egyes előírások.