2008. évi LV. törvény indokolása

az Európai Közösségek és tagállamaik, valamint Bosznia és Hercegovina közötti stabilizációs és társulási Megállapodás kihirdetéséről

Általános indokolás

A nyugat-balkáni térség demokratikus fejlődése, a politikai, gazdasági és társadalmi stabilizációja, valamint az ehhez kapcsolódó reformok támogatása a Magyar Kormány külpolitikai prioritásai közé tartozik. Az Európai Unió 1999-ben indított stabilizációs és társulási folyamata, illetve az Európai Közösség és tagállamaik, valamint Bosznia és Hercegovina közötti Megállapodás (a továbbiakban: Megállapodás) ezen átalakulás számára nyújt szerződéses jogi keretet.

A Megállapodás megkötésével az Európai Közösségek és a tagállamok ösztönzik Bosznia és Hercegovinát a gazdasági, kereskedelmi és nemzetközi együttműködés fejlesztésére, amely részben a Bosznia és Hercegovina-i jognak a közösségi joghoz történő közelítésével valósul meg. A szorosabb együttműködés további célja a Bosznia és Hercegovina-i gazdaság működő piacgazdaságba történő átmenetének befejezése, illetve szabadkereskedelmi terület fokozatos létrehozása Bosznia és Hercegovina és az Európai Közösség között. A Megállapodás fontos eleme a regionális együttműködés támogatása valamennyi, a Megállapodás által lefedett területen.

Részletes indokolás

Az 1. §-hoz

A Megállapodás tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja értelmében törvényhozási tárgykört érintő szabályokat tartalmaz, ezért a Megállapodás kötelező hatályának elismerésére az Országgyűlésnek kell felhatalmazást adnia.

Ez összhangban áll a Megállapodás 134. cikkével, amelynek értelmében a Megállapodást ratifikálni szükséges.

A 2. §-hoz

A Megállapodást, szövege végleges megállapítását követően, a 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Stabilizációs és Társulási Megállapodások (SAA) szerkezetükben és jellegükben a korábbi tagjelölt országokkal, így hazánkkal is kötött Európai Megállapodáshoz hasonlíthatóak. Ez alól nem jelent kivételt a Bosznia és Hercegovina-i SAA sem, amely Megállapodást a törvény melléklete tartalmazza.

Az összesen 10 fejezetből, 135 cikkből, 7 mellékletből és 7 jegyzőkönyvből álló Megállapodás célja Bosznia és Hercegovina európai integrációjának elősegítése. Ennek keretében az Európai Közösség támogatja Bosznia és Hercegovina erőfeszítéseit a jogállamiság és a demokrácia megszilárdítására, és ez által hozzájárul Bosznia és Hercegovina és a balkáni régió politikai, gazdasági és intézményi stabilizációjához.

A Megállapodás megkötésével az Európai Közösség ösztönzi Bosznia és Hercegovinát a gazdasági, kereskedelmi és nemzetközi együttműködés fejlesztésére, amely részben Bosznia és Hercegovina jogrendszerének a közösségi joghoz történő közelítésével valósul meg. A szorosabb együttműködés további célja Bosznia és Hercegovinának a működő piacgazdaságba történő átmenete befejezése, illetve szabadkereskedelmi terület fokozatos létrehozása Bosznia és Hercegovina és az Európai Közösség között.

A Megállapodás fontos eleme a regionális együttműködés támogatása valamennyi, a Megállapodás által lefedett területen.

A Megállapodás I. Címe (2-9. cikkek) az általános elveket rögzíti. Ezek közül a legfontosabb a regionális stabilitás érdekében a demokrácia és az alapvető emberi jogok tisztelete, a kisebbségek védelme; a jószomszédi kapcsolatok; az áruk, a személyek, a szolgáltatások és a tőke akadály nélküli áramlása, valamint az olyan közös érdekek, mint a szervezett bűnözés elleni fellépés, a terrorizmus, illetve a tömegpusztító fegyverek elterjedése elleni küzdelem, valamint az ICTY-al történő teljes körű együttműködés.

A 8. cikk kimondja, hogy a társulást egy legfeljebb 6 éves átmeneti időszak alatt kell megvalósítani. A Megállapodás végrehajtását a stabilizációs és társulási tanács évente felülvizsgálja (kivéve az áruk szabad mozgásáról szóló IV. fejezetet) és ennek eredményéről jelentést készít.

A II. Cím (10-13. cikkek) az intézményes keretben működő politikai párbeszédet irányozza elő. A politikai párbeszéd elősegíti többek között Bosznia és Hercegovinának az EU-hoz történő fokozatos közelítését, valamint a közös álláspontok kialakítását a közös kül- és biztonságpolitika területén. A politikai párbeszéd kerete a stabilizációs és társulási tanács. A felek a politikai párbeszédre más eljárásokat és mechanizmusokat is létrehoznak, különösen a következő formákban:

- rendszeres ülések egyrészről a Közösséget és tagállamait, másrészről a Bosznia és Hercegovinát képviselő magas beosztású tisztviselők között;

- a felek közötti diplomáciai csatornák teljes kihasználása, különösen a kétoldalú és többoldalú szinten való megfelelő kapcsolatfelvétel révén, beleértve esetenként az Egyesült Nemzetek, az EBESZ, az Európa Tanács találkozóit, illetve más nemzetközi fórumokat;

- bármilyen más eszközzel, ideértve az olyan szakértői ülések lehetőségét, amelyek hozzájárulnak e párbeszéd erősítéséhez és fejlesztéséhez.

A III. Cím (14-17. cikkek) a szomszédos országokkal, az uniós tagállamokkal, valamint a tagjelöltekkel történő regionális együttműködés elősegítéséről szól. E fejezet külön kiemeli az SAA-t aláírt más országokkal (Horvátország, Macedónia, Albánia, Montenegrói Köztársaság), illetve az egyéb EU-tagjelölt államokkal történő együttműködés (Törökország) kérdését.

Az áruk szabad mozgásáról szóló IV. Cím (18-46. cikkek) kimondja, hogy a Megállapodás hatálybalépéstől számított 6 év alatt Bosznia és Hercegovina és az EK között fokozatosan kétoldalú szabadkereskedelmi terület jön létre. E fejezet külön szabályokat tartalmaz az ipari, a mezőgazdasági és halászati termékekre, előírja az új behozatali és kiviteli vámok vagy azzal egyenértékű díjak, illetve az exportra és importra vonatkozó mennyiségi korlátozás bevezetésének tilalmát.

Az V. Cím (47-69. cikkek) rögzíti a munkavállalók szabad mozgására, a letelepedésre, a szolgáltatások nyújtására, a folyó kifizetésekre és a tőke szabad mozgására vonatkozó szabályokat. Kimondja, hogy a jogszerűen a tagállamokban tartózkodó Bosznia és Hercegovina-i munkavállalókat nem érheti diszkrimináció a javadalmazás, a munkafeltételek, illetve az elbocsátás tekintetében.

Az 50-55. cikkek a társaságok letelepedésére és működésére vonatkozó rendelkezéseket, fogalommeghatározásokat, illetve a kivételeket rögzítik. A Megállapodás alapján a szerződő felek vállalják, hogy egymás irányában legalább olyan kedvező bánásmódot biztosítanak a társaságok letelepedéséhez (azaz gazdasági tevékenység megkezdéséhez leányvállalatok vagy fióktelepek útján) mint amilyenben a hazai társaságok vagy a harmadik országbeli társaságok részesülnek.

A Megállapodás e rendelkezései összhangban állnak a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvénnyel.

Az 56. cikk rendelkezik a felek területén működő társaságok vagy fióktelepeik alkalmazásában álló közösségi vagy Bosznia és Hercegovina-i állampolgársággal rendelkező munkavállalók jogi helyzetéről, különös tekintettel a kulcsszemélyzetre. Ezek a rendelkezések összhangban állnak a foglalkoztatás elősegítéséről és a munkanélküliek ellátásáról szóló 1991. évi IV. törvény, a külföldiek magyarországi foglalkoztatásának engedélyezéséről szóló 8/1999. (XI. 10.) SzCsM rendelet rendelkezéseivel, illetve a külföldiek beutazására és tartózkodására vonatkozó jogszabályokkal.

Az 57-59. cikkek a határokon átnyúló szolgáltatásokról szólnak. Az 59. cikk rendelkezése értelmében a felek megteszik a szükséges lépéseket annak érdekében, hogy fokozatosan biztosítsák a szolgáltatások határon át történő nyújtásának fokozatos liberalizálását.

A 60-62. cikkek a folyó fizetésekről és a tőkemozgásról rendelkeznek. E szerint a felek kötelezettséget vállalnak arra, hogy az IMF alapszabályával összhangban szabadon átváltható valutában engedélyeznek bármilyen kifizetést és átutalást.

Ezek a rendelkezések összhangban állnak a devizakorlátozások megszüntetéséről, valamint egyes kapcsolódó törvények módosításáról szóló 2001. évi XCIII. törvénnyel. A 65-71. cikkek tartalmazzák a közrendi, közbiztonsági klauzulát, valamint a hatósági jogkör gyakorlásával összefüggő kivételeket.

A VI. Cím (70-77. cikkek) szól Bosznia és Hercegovina jogának a közösségi joghoz való közelítéséről, amely fokozatosan kiterjed a közösségi jog teljes egészére. Az első szakaszban különösen érinti a belső piacra vonatkozó acquis-t, beleértve a pénzügyi ágazatra vonatkozó jogszabályokat, a szabadság, biztonság és jog érvényesülésével, valamint a kereskedelemmel kapcsolatos területeket. A második szakasz a fel nem sorolt területeken kívánja meg a jogharmonizációt. E cím továbbá kiterjed a verseny és egyéb gazdasági rendelkezések, a közvállalkozások, a szellemi, ipari és kereskedelmi tulajdonjogok, a közbeszerzés, a szabványosítás, a fogyasztóvédelem területére.

A VII. Cím (78-85. cikkek) szabályozza a szabadságon, a biztonságon és a jog érvényesülésén alapuló térséggel összefüggő kérdéseket, a bel- és igazságügyi együttműködés kereteit, melyből kiemeli, hogy a bíróságok függetlenségét, valamint a rendőrségi szervek hatékonyságát erősíteni kell, annak érdekében, hogy a jogállamiság megvalósulhasson.

Az illegális migráció elleni küzdelem biztosítékaként a felek vállalják a másik fél területén illegálisan tartózkodó állampolgáraik visszafogadását. Bosznia és Hercegovina egyetértett azzal, hogy a stabilizációs és társulási folyamat részeként visszafogadási egyezményt kössön az Európai Közösséggel. Erre 2007. szeptember 18-án már sor is került, a visszafogadási egyezmény 2008. január 1-jén hatályba lépett. A Megállapodás a bel- és igazságügyi együttműködés körében kiterjed a terrorizmus, a pénzmosás, a szervezett bűnözés, illetve ezek finanszírozása elleni küzdelemre, valamint a kábítószerek illegális kereskedelmére is.

A VIII. Cím (86-111. cikkek) azokat a területeket sorolja fel, amelyek fejlesztését a felek szorosabb együttműködés megvalósításával segítik elő. Ezek, többek között, a gazdaság- és kereskedelempolitika, a statisztika, a banki és pénzügyi szolgáltatások, a befektetések ösztönzése, a kis- és középvállalkozások, a turizmus, a mezőgazdaság és az agráripari ágazatok, a halászat, a vám, az adózás, a társadalmi együttműködés, az oktatás és képzés, a kulturális és audiovizuális együttműködés, az információs társadalom, a közlekedés, az energia, a környezetvédelem, a kutatás és technológiafejlesztés, a regionális és helyi fejlesztés, a közigazgatás.

A pénzügyi együttműködésről szóló IX. Cím (112-114. cikkek) alapján Bosznia és Hercegovina pénzügyi segítséget kaphat támogatás vagy kölcsön formájában az Európai Közösségtől, illetve az Európai Befektetési Banktól.

A Megállapodás utolsó, X. Címe (115-135. cikkek) a politikai párbeszéd lefolytatásához létrehozza a stabilizációs és társulási tanácsot, a stabilizációs és társulási bizottságot, valamint az operatív szintű albizottságokat, illetve a záró rendelkezéseket tartalmazza.

A stabilizációs és társulási tanács felügyeli a Megállapodás végrehajtását és a Megállapodás keretében felmerülő valamennyi nagyobb jelentőségű ügyet. A stabilizációs és társulási tanács egyrészről az Európai Unió Tanácsa és az Európai Közösségek Bizottsága tagjaiból, másrészről Bosznia és Hercegovina kormányának tagjaiból áll. A tanács elnökségét felváltva a Közösség egy képviselője, illetve a Bosznia és Hercegovina-i kormány egy tagja látja el. A tanács határozatai a felekre nézve kötelezőek.

A stabilizációs és társulási tanács mellett működik a stabilizációs és társulási bizottság, amely biztosítja a tanács ülései közötti folyamatosságot. A bizottság egyrészről az Európai Unió Tanácsa és az Európai Közösségek Bizottsága tagjainak képviselőiből, másrészről a Bosznia és Hercegovina-i kormány képviselőiből áll, rendszerint főtisztviselői szinten.

A politikai párbeszéd lefolytatását a stabilizációs és társulási parlamenti bizottság segíti. A stabilizációs és társulási parlamenti bizottság egyrészről az Európai Parlament tagjaiból, másrészt pedig a Bosznia és Hercegovina-i parlament tagjaiból áll.

A 122. cikk alapján e Megállapodás alkalmazásában mindkét fél biztosítja a másik fél állampolgárának, illetve jogi személyének, hogy személyi és tulajdonjogai védelmében az illetékes bírósághoz és közigazgatási szervhez saját állampolgáraihoz képest megkülönböztetés mentesen forduljanak.

A 124. cikk kimondja, hogy a Megállapodás hatálya alá eső területeken a felek által egymás tekintetében alkalmazott szabályok nem vezethetnek megkülönböztetéshez a tagállamok, állampolgáraik vagy társaságaik között.

A 126. cikk szól a vitarendezési eljárásról. Bármelyik fél e Megállapodás alkalmazásából vagy értelmezéséből adódó bármely vitát a stabilizációs és társulási tanács elé terjesztheti. A stabilizációs és társulási tanács a vitát ajánlással rendezheti. Ha a vitát így két hónapon belül nem lehetséges rendezni, akkor bármelyik fél választott bírósághoz fordulhat.

A 128. cikk kimondja, hogy a Megállapodáshoz fűzött 7 darab jegyzőkönyv, valamint 7 darab melléklet a Megállapodás szerves részét képezi.

E Megállapodás határozatlan időre szól és azt a 134. cikk értelmében a felek saját belső eljárásaiknak megfelelően hagyják jóvá vagy erősítik meg. A Megállapodás az attól a naptól számított második hónap első napján lép hatályba, amelyen a felek értesítik az Európai Unió Tanácsának főtitkárát a fent említett eljárások befejezéséről.