2005. évi XXII. törvény indokolása

az egészségügyi intézmény által működtetett inkubátorban elhelyezett újszülöttek érdekében egyes törvények módosításáról

-----STARTING---POINT---ALTALANOS--- 

A törvény az újszülöttjüket a kórház előtti inkubátorban elhelyező anyák, illetve az inkubátort működtető egészségügyi szolgáltató alkalmazottainak jogi helyzetének rendezésére irányul. Jelenleg - mint arra az állampolgári jogok országgyűlési biztosa és az adatvédelmi biztos is felhívta a figyelmet - azoknak az édesanyáknak a cselekménye, akik az egészségügyi intézmények által működtetett inkubátorokban helyezik el gyermeküket, kimeríti a Büntető Törvénykönyvről szóló 1978. évi IV. törvény (a továbbiakban: Btk.) 193. §-ában szabályozott családi állás megváltoztatásának büntetőjogi tényállásában foglaltakat, az egészségügyi szolgáltató alkalmazottai pedig e bűncselekmény bűnsegédi alakzatát követik el.

A gyermek életének és egészségének védelme megköveteli, hogy az anya, illetve az egészségügyi alkalmazott e magatartása ne legyen büntetőjogi fenyegetettség tárgya. Azt a jelenlegi humánus gyakorlatot, hogy a kórházak inkubátorokat helyeznek ki, mindenképpen legalizálni szükséges.

A büntetőjogi fenyegetettség elhárítására elvileg két megoldás kínálkozik. Az egyik, hogy a Btk. az érintett magatartást büntethetőséget kizáró okként nevesítse, a másik, hogy a Btk-án kívüli más jogszabály minősítse jogszerűnek ezt a cselekményt. A Btk. módosítása önmagában azért nem elegendő, mert olyan komplex, a kérdéskör egészét átfogó szabályozásra van szükség, amely mind az anya, mind az egészségügyi szervek szempontjaira tekintettel rendezi a kérdést. A módosítás ennek érdekében három törvény, a házasságról, a családról és a gyámságról szóló 1952. évi IV. törvény (a továbbiakban: Csjt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), valamint a magzati élet védelméről szóló 1992. évi LXXIX. törvény módosítását tartalmazza. Azáltal, hogy e törvények jogszerű cselekményként ismerik el az inkubátorok működtetését, és az inkubátorokba újszülöttek elhelyezését, nem valósul meg a családi állás megváltoztatásának bűncselekménye. A bűncselekmény fogalom elengedhetetlen eleme a társadalomra veszélyesség [Btk. 10. § (1) bek.]. A tényállásszerűség önmagában nem elegendő a bűncselekmény megvalósulásához, valamely, a társadalomra veszélyességet kizáró ok fennállása akadályát képezi a büntetőjogi felelősségre vonásnak.

A jogszabály parancsát vagy engedélyét mind a jogtudomány, mind a gyakorlat a társadalomra veszélyességet kizáró okok közé sorolja. (Ugyanez az elv érvényesül például a terhesség-megszakítás szabályozásánál is. Bár a terhesség-megszakítást végző orvos cselekménye kimeríti a magzatelhajtás büntető törvényi tényállásában foglaltakat, e magatartás a magzati élet védelméről szóló törvény rendelkezéseire tekintettel nem minősül bűncselekménynek, így nem is büntetendő.)

A törvénynek a Csjt. módosítására irányuló rendelkezésével egyértelművé válik, hogy az az anya, aki gyermekét a kórház által működtetett inkubátorban helyezi el, egyfajta ráutaló magatartással, hozzájárul gyermeke örökbefogadásához.

A Gyvt. és a magzati élet védelméről szóló törvény módosítása a gyermekjóléti szolgálat és a Családvédelmi Szolgálat feladatává teszi, hogy tájékoztassák a válsághelyzetben lévő várandós anyát az újszülött egészségügyi intézményeknél elhelyezett inkubátorban történő elhelyezésének lehetőségéről.

A törvényi rendelkezéseken túl az egészségügyi intézményeknek az inkubátorok működtetésével kapcsolatos feladatait alacsonyabb szintű, ágazati jogszabálynak kell rendeznie.

-----STARTING---POINT---RESZLETES---

Az 1. §-hoz

A Csjt. tételesen meghatározza azokat az eseteket, amikor az örökbefogadás során a szülő hozzájáruló nyilatkozata mellőzhető (a szülő szülői felügyeletet megszüntető jogerős bírósági ítélet hatálya alatt áll, cselekvőképtelen, ismeretlen helyen távol van stb.). A törvény ezeknek az esetköröknek a kibővítésére irányul. A jövőben azon szülő hozzájárulására sem lenne szükség, aki gyermekét az egészségügyi intézmény erre kijelölt helyén helyezné el. A törvény biztosítja az anyának, hogy mindezt személyazonosságának feltárása nélkül, anonim módon tegye meg. Az örökbefogadáshoz való hozzájárulás e ráutaló magatartással való megadásának további feltétele, hogy arra abból a célból kerüljön sor, hogy a gyermeket más nevelje fel, illetve, hogy a szülő hat héten belül a gyermekért ne jelentkezzen. Az örökbefogadásnak ez a formája - természetéből adódóan - titkos örökbefogadásnak minősül.

A 2. §-hoz

A törvény a gyermekjóléti szolgáltatás feladatainak kiegészítésére irányul. A gyermekjóléti szolgáltatás olyan, a gyermek érdekeit védő speciális személyes szociális szolgáltatás, amely - többek között - a gyermek testi-lelki egészségének, családban történő nevelkedésének elősegítését szolgálja. A gyermekjóléti szolgálat ezirányú feladatai között már eddig is szerepelt a szociális válsághelyzetben lévő várandós anyák támogatása, segítése, tanácsokkal való ellátása. E tanácsadás egészül ki most a gyermeknek az egészségügyi intézmény által működtetett inkubátorban történő elhelyezésének lehetőségéről való tájékoztatással. A gyermekjóléti szolgálat munkatársának természetesen arra is fel kell hívnia az anya figyelmét, hogy e cselekményével egyben a gyermek örökbefogadásához való hozzájárulását is kifejezi.

A 3. §-hoz

A magzati élet védelméről szóló törvény értelmében a terhesség-megszakítást megelőző tanácsadáson a súlyos válsághelyzetben lévő nő számára a Családvédelmi Szolgálat munkatársának - többek között - tájékoztatást kell adnia a válsághelyzet feloldására alkalmas állami vagy társadalmi segítségnyújtási formákról. A törvény ezt az előírást rendeli kiegészíteni azzal, hogy a tájékoztatásnak a gyermeknek az egészségügyi intézménynél elhelyezett, örökbefogadáshoz való hozzájárulás szándékával történő elhelyezés lehetőségére is ki kell terjednie.

-----STARTING---POINT---VEGE---