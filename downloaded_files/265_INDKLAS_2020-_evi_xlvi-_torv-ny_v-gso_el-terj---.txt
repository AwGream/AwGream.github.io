2020. évi XLVI. törvény végső előterjesztői indokolása

az egyes adózási tárgyú törvényeknek a koronavírus-járvány gazdasági hatásainak mérséklése érdekében szükséges módosításáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A Versenyszféra és a Kormány Állandó Konzultációs Fóruma 2016. november 24-én megállapodtak a minimálbér, a garantált bérminimum és a reálbérek emeléséről, valamint a munkáltatói bérterhek csökkentéséről. A megállapodásnak megfelelően a Kormány kezdeményezi a szociális hozzájárulási adó csökkentésének következő ütemét. Így a törvényjavaslat szerint 2020. július 1-jétől 17,5 százalékról 15,5 százalékra csökken az adó mértéke.

A javaslat tartalmazza továbbá a szociális hozzájárulási adó kulcsának csökkentésével összefüggésben a kisvállalati adó kulcsának csökkentését, illetve a személyi jövedelemadó, a kisadózó vállalkozások tételes adója, valamint az egyszerűsített közteherviselési hozzájárulás szabályainak pontosítását.

A Kormány a koronavírus járvány elleni védekezés költségvetési fedezetének megteremtése érdekében létrehozta a Járvány Elleni Védekezési Alapot. A Járvány Elleni Védekezési Alap bevételeinek, forrásainak biztosítása kiemelt érdek a járványügyi helyzettel kapcsolatos védekezés érdekében. Meg kell tehát teremteni a szükséges forrásokat, azonban olyan módon, hogy az adóteher-eloszlás az adóalanyok teherbíró képességének alaptörvényi követelményét ne sértse.

Mindezek alapján a Kormány javaslatot tesz a hitelintézetek járványügyi helyzettel összefüggő különadójának bevezetésére, az általános adófizetési kötelezettséget meghaladó közteherviselésre képes adófizetők, azaz a hitelintézetek együttműködésére, segítőkészségére számítva. A javaslat ezzel összefüggésben arról is rendelkezik, hogy a befizetett összeget a bankok 5 év alatt egyenlő részletekben érvényesíthetik a pénzügyi szervezetek különadója terhére.

A koronavírus-járvány gazdasági hatásainak mérséklése és a beruházások ösztönzése érdekében kedvezőbbé válik a fejlesztési tartalék felhasználása, mivel eltörlésre kerül az adózás előtti eredmény 50%-ára vonatkozó korlát.

-----STARTING---POINT---RESZLETES---

Az 1. §-hoz

A szociális hozzájárulási adó 2020. évi évközi 15,5 százalékra történő csökkentésével összefüggésben szükséges az összevont adóalap megállapításánál alkalmazott szabályok módosítása. Amennyiben egy adott jövedelem után a magánszemély kötelezett a szociális hozzájárulási adó megfizetésére (feltételezve, hogy az költségként nem elszámolható, vagy azt nem térítik meg a magánszemély számára), úgy a megállapított jövedelem 87 százalékát kell jövedelemként figyelembe venni. Ugyanezen szabály az adóelőleg megállapítására vonatkozó rendelkezések között is megjelenik.

A 2. §-hoz

Átmeneti rendelkezés, amely kimondja, hogy a fejlesztési tartalék esetében az adózás előtti nyereség összegében meghatározott felső határ a 2019-ben kezdődő adóévre választás szerint alkalmazható. Amennyiben az adózó a 2019-ben kezdődő adóévre már benyújtotta a bevallását és elfogadott számviteli beszámolóval rendelkezik, akkor ezeket önellenőrzés, illetve számviteli ellenőrzés útján módosítania kell a kedvezmény igénybevétele kapcsán. Amennyiben az adózó a 2019-ben kezdődő adóévre a bevallását még nem nyújtotta be, ám elfogadott számviteli beszámolóval rendelkezik, akkor ezt szükséges ellenőrzés útján módosítania.

Átmeneti rendelkezés mondja ki, hogy az adózás előtti nyereség összegében meghatározott felső határ első alkalommal a 2020-ban kezdődő adóévre alkalmazandó.

A 3. §-hoz

A fejlesztési tartalékképzés alapján igénybe vehető társasági adóalap-csökkentő tétel az adóévi adózás előtti nyereség összegéig vehető igénybe, de továbbra is legfeljebb adóévenként 10 milliárd forint lehet.

A 4. §-hoz

A szociális hozzájárulási adó 2020. évi évközi csökkentésével összefüggésben szükséges módosítás, melynek értelmében az egyszerűsített közteherviselési hozzájárulásról szóló 2005. évi CXX. törvényben meghatározott kifizető által fizetendő ekho mértéke is 15,5 százalékra csökken.

Az 5. §-hoz

A járványügyi helyzetre tekintettel a Különadó törvény vagy a kormányrendelet alapján 2020-ra megfizetett összeget a hitelintézet 2021-től kezdődően, évente egyenlő részletekben adóvisszatartás formájában az adója csökkentéseként felhasználhatja. A felhasználás korlátja a 2020. adóévre megállapított járványügyi különadó meghatározott százaléka.

A 6. §-hoz

A Javaslat e §-ban a hitelintézet számára a 2020. adóévre vonatkozóan egy új különadót ír elő. Az adó alapja a pénzügyi szervezetek különadó alapjának 50 milliárd forintot meghaladó része. A különadó mértéke 0,19 százalék. A javaslat lehetőséget ad a sportkedvezmény érvényesítésére a pénzügyi szervezetek különadójában foglaltaknak megfelelően, azzal, hogy az így érvényesített összeg a hitelintézet részére a támogatására tekintettel rendelkezésre álló kedvezményi keretösszeget csökkenti.

A hitelintézet a különadót 2020. június 10-ig külön nyomtatványon megállapítja és az adókötelezettséget 2020. június 10-ig, 2020. szeptember 10-ig és 2020. december 10-ig egyenlő részletekben megfizeti. A határidők e különadót tekintve egyformán vonatkoznak a 2009. december 31-éig és az azt követően jogelőd nélkül létrejött hitelintézetekre.

A 7. §-hoz

Jogtechnikai szövegcserés módosítások.

A 8. §-hoz

Hatályon kívül helyező rendelkezés.

A 9. §-hoz

A szociális hozzájárulási adó 2020. évi évközi csökkentésével összefüggésben módosítani szükséges a kisadózók ellátási alapját, tekintettel arra, hogy a tételes közterhen belül a szociális hozzájárulási adó rész csökken, így az egyéni járulékoknak megfelelő adórész növekszik, ezért az ellátások alapjaként is magasabb összeget szükséges figyelembe venni.

A javaslat továbbá a kisvállalati adó, illetve adóelőleg mértékét csökkenti 2021. január 1-jétől.

A 10. §-hoz

A szociális hozzájárulási adó mértékét meghatározó rendelkezés módosítása.

-----STARTING---POINT---VEGE---

A 11. §-hoz

Hatályba léptető rendelkezés.

A 12. §-hoz

A törvény hatálybalépésével egyidejűleg szükséges hatályon kívül helyezni az azonos tartalmú, alacsonyabb szintű jogszabályt.