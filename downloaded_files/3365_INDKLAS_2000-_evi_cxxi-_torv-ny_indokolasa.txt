2000. évi CXXI. törvény indokolása

a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosításáról

-----STARTING---POINT---ALTALANOS--- 

I.

A Magyar Kormány és az Apostoli Szentszék által megbízott un. Vatikáni Magyar Vegyes Bizottság az elmúlt év során áttekintette a Magyar Köztársaság és az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről aláírt Megállapodást kihirdető 1999. évi LXX. törvény előírásából adódó egyes további jogszabály-módosítási feladatokat.

A módosítandó törvények között szerepelt a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény. A katolikus egyház (más egyházakkal is egyeztetett) kérései az alábbiak voltak:

- az adó megfizetésétől függetlenül vegye figyelembe az Adó- és Pénzügyi Ellenőrzési Hivatal az egyházi kedvezményezetteket érintő állampolgári rendelkezéseket;

- a 100 forint alatti személyi jövedelemadó rendelkezések is jussanak el a kedvezményezett egyházhoz;

- az utalások egy csatornán (a Nemzeti Kulturális Örökség Minisztériuma fejezeti előirányzataként) jussanak el a kedvezményezett egyház bankszámlájára;

- az utalások a rendelkezési év december 31-i állapotnak megfelelő adatok alapján történjenek meg, figyelemmel a jogorvoslati eljárásokra.

A törvényalkotási munka későbbi szakaszában felmerült az egyházak részéről az az igény is, hogy egy adott évben az állampolgár ne csupán a progresszív személyi jövedelemadója 1%-áról rendelkezhessen, hanem az éves SZJA teljes körénél, az elkülönülten adózó személyi jövedelmek után befizetett adónak az 1%-áról is. E kérés a korábbi rendelkezési lehetőség 10%-os bővülését jelentené, de ezen jövedelmek egy része nem is adóköteles, így szükségessé tenné a személyi jövedelemadóról szóló 1995. évi CXVII. törvény módosítását is.

Végül is a törvénymódosítást - az egyházakkal történt szóbeli és írásbeli egyeztetéseket követően - a legjelentősebb egyházak elfogadták. Az egyházak azon kérése, hogy a 100 forint alatti személyi jövedelemadó rendelkezések is jussanak el a kedvezményezett egyházhoz - bár jelentős többletmunkát, adminisztrációt jelent - elfogadásra került, hiszen a további, garanciális jellegű, kiegészítő egyházi alapintézmény-támogatás elosztásánál lényeges számítási szempont a rendelkezők számaránya (ez esetben függetlenül a rendelkezett összeg nagyságától). Ez a törvénymódosítás egyébként évente további 7-8 millió forint személyi jövedelemadó közvetlen felajánlását jelenti, amelyből a Magyar Katolikus Egyház megbecsülhetően 5-6 millió forinttal részesül.

Az egyházi finanszírozást közvetlenül érintő másik jelentős változás, hogy a törvény elfogadását követően az egyházak a Nemzeti Kulturális Örökség Minisztériuma költségvetésének egyházi alapintézmény támogatási előirányzataként jutnak hozzá az állampolgárok által rendelkezett, majd a garanciális törvényi előírások alapján kiegészített teljes összeghez a rendelkezési évet követő gazdálkodási év január 20-ig. Korábban az állampolgárok által közvetlenül rendelkezett összeget az Adó- és Pénzügyi Ellenőrzési Hivatal utalta ki a kedvezményezett egyházak részére, s csak a kiegészítő összeget utalta a Nemzeti Kulturális Örökség Minisztériuma. A törvénymódosítással jelentős párhuzamosan végzett közigazgatási munka szűnik meg és egyben feleslegessé válik az egyházi bankszámlák bejelentési kötelezettsége is az APEH elnökének.

II.

A jelen törvénymódosításban megoldásra váró problémák másik csoportját azok a kérdések alkották, amelyek a jogszabály előírásai szerint dolgozó Adó- és Pénzügyi Ellenőrzési Hivatalnál a törvény bevezetése óta eltelt három év gyakorlati tapasztalatai alapján halmozódtak fel. A törvénymódosítás a végrehajtást segíti elő azzal, hogy:

- a kedvezményezettek köztartozási igazolásának megszerzési kötelezettsége helyett általánossá teszi a felelős nyilatkozattételt;

- lehetőséget ad a kedvezményezetteknek, hogy az igazolásaik benyújtásánál az államigazgatási eljárás általános szabályai szerint járhassanak el határidő mulasztás esetén;

- a köztartozások kiegyenlítésénél az adózás rendjét szabályozó törvény előírásaira utal;

- pontosítja az egyházi bejegyzés eljárási gyakorlatát, a jogorvoslati lehetőséget meghatározva;

- pontosítja az Országgyűlés által meghatározott kiemelt előirányzat, rendelkezési lehetőség kijelölésének és utalásának rendjét;

- a rendelkezett összeg utalási határidejének és rendjének módosításával optimálisabb, az előírásszerűen végrehajtható eljárási gyakorlathoz megfelelőbb munkafeltételeket biztosít;

- a rendelkezések (számuk, összegük) széleskörű publikálását írja elő (a „civil” szervezeteket érintő rendelkezéseknél - nagy számuk miatt - a tételes felsorolás helyett a kedvezményezetti csoportok összesített adatai formájában);

- a kulturális, közművelődési szervezetek kedvezményezetti rendelkezéseinél a szolgáltatási jegyzék fogalmait alkalmazza.

A törvénymódosítás várhatóan jelentősebb többletkiadással nem jár majd, ugyanakkor bevezetésével az érintett rendelkező állampolgárok és a kedvezményezett szervezetek jogkövetése lesz egyszerűbb, míg a lebonyolítást végző Adó- és Pénzügyi Ellenőrzési Hivatalt a korábbiaknál kisebb mértékben terheli majd e törvény végrehajtási feladata, még a 100 forint alatti értékű rendelkezések újonnan jelentkező adminisztrációja mellett is.

-----STARTING---POINT---RESZLETES---

Az 1. §-hoz

Egyházi kérésre a kormányzat megvizsgálta annak lehetőségét, hogy a 100 forint alatti befizetett személyi jövedelemadó rendelkezéseket is vegye figyelembe, dolgozza fel az adóhivatal. A kérés azért is méltányolandó, mivel a további, egyházi alapintézmény korrekciós számításnál lényeges a rendelkezők egyházak szerinti megoszlási száma - még ha a közvetlen rendelkezéseknél ez a lehetőség (kb. évente 76.000 állampolgárt érintve) csupán további néhány millió forint szétosztását jelentené.

A törvénymódosítás jelen formájában lehetővé teszi azon állampolgárok rendelkezéseinek a figyelembe vételét is, akik az adó megfizetésére részletfizetési lehetőséget, vagy halasztást kaptak és így tettek eleget a fizetési kötelezettségüknek.

A 100 forint alatti rendelkezések számbavételi kötelezettsége a módosított törvényben nem csupán az „egyházi” 1%-ra vonatkozik, (hanem a „civil” 1% rendelkezőinek a körére is), ezért a jogszabálymódosítás mindkét állampolgári 1% rendelkezőit érinti.

A 2. §-hoz

A módosítás szerint a jövőben az adóhivatal közvetlenül csak az un. „civil” egyszázalékot utalja át a kedvezményezett szervezetek számára. Az egyházak alapintézmény támogatására fordított másik egy százalékot - egységesen, egyszeri utalással - a Nemzeti Kulturális Örökség Minisztériuma fogja utalni. Az Országgyűlés által évente meghatározásra kerülő kiemelt előirányzatra rendelt összeget a felhasználásért felelős költségvetési fejezet felügyeletét ellátó szerv utalja.

A 3. §-hoz

A törvényrész módosítására a kedvezményezetti kör meghatározásának pontosítása miatt kerül sor. A megnevezett tevékenységi csoportok a KSH által gondozott nemzetgazdasági Szolgáltatások Jegyzéke alapján (SZJ) - a korábbiakhoz képest bővebb körben - tartalmazzák a gazdasági tevékenységek egységes ágazati osztályozási rendszeréből az alkotó és előadó-művészeti, a vidámparki, szórakoztatási, a könyvtári, levéltári, múzeumi tevékenységet, a növény- és állatkerti bemutató tevékenységet, így a jövőben ezen tevékenységet végző szervezetek lehetnek a személyi jövedelemadó 1%-ának kedvezményezettjei.

A kedvezményezetti kör bővülése mellett sor kerül a rendelkezéseknél figyelembe vehető országos közgyűjteményi kör, az országos gyűjtőkörű szakmúzeumok és néhány kiemelt jelentőségű kulturális, ill. közgyűjteményi intézményi konkrét megnevezésére is. A „közművelődési” tevékenység akkor lesz nevesíthető ezen kedvezményezetti felsorolásban, ha a KSH-tevékenységi kódlistába felkerül.

Ugyancsak bővül a lehetséges kedvezményezetti kör azon közgyűjteményi, kulturális és egyéb szórakozatási tevékenységet végző szervezetek körével, amelyek kisebbségi önkormányzatoktól kaptak támogatást a megelőző három esztendő egyikében egyedi támogatás formájában.

A lehetséges kedvezményezettek sorrendjének megváltoztatásával a könnyebb áttekinthetőség, a hasonló tevékenységet végző kedvezményezetti kör egymás mellé rendelése volt a cél.

A törvénymódosítás a kedvezményezetti felsorolásból elhagyja az „elkülönített állami pénzalapokat”, „a Gyermek és Ifjúsági Alapprogramot” és a „Felsőoktatási Fejlesztési Alapprogramot”, miután az elmúlt években jelentősebb rendelkezés gyakorlatilag nem volt ezen kedvezményezettek javára.

A módosítást követően - d) pontban - elegendő lesz, ha a kedvezményezett egyszeri nyilatkozatot tesz majd arról, hogy esedékes köztartozása (a vámhatóságnál, az illetékhivatalnál, az önkormányzati és állami adóhatóságnál, vagy egyéb köztartozás formájában) nincsen. Az önkormányzati adóhatóság külön megemlítése (a bekezdés korábbi e) pontjában) és az önkormányzati adóhatóságtól hatályos igazolás beszerzésének megkövetelése a kedvezményezettől (a fővárosban két szinten is) egyébként sem indokolt.

Pontosítani szükséges az adóhatósági eljárást a köztartozások kiegyenlítése során az adózás rendjéről szóló törvénynek a befizetések elszámolásáról szóló előírásával.

Rendelkezni szükséges arról a gyakorta előforduló esetről, amikor a kedvezményezett az adóév során jogutódlással szűnik meg. Ez esetben a felajánlott adóösszeg - amennyiben egyébként a kedvezményezetti feltételek fennállnak - a kedvezményezett jogutódját illeti meg.

A 4. §-hoz

A második egyszázalék kedvezményezetti körének pontosítása a vonatkozó törvényrész módosításánál azt jelenti, hogy kedvezményezett csak az az egyház lehet, amely technikai számmal rendelkezik.

A módosított paragrafus második bekezdése a korábbiaknál pontosabban határozza meg az egyházak technikai szám megadásának eljárási szabályát, amennyiben erre bírósági végzéssel kerül sor.

Az 5. § hoz

A törvénymódosítás során előírásra kerül nem csupán a kedvezményezett adószámának (a technikai kódjának) feltüntetése, de a kedvezményezett megnevezése is a rendelkező nyilatkozaton.

A törvény lehetővé teszi a kedvezményezettek igazolási kötelezettségének eljárási gyakorlatánál a határidőt mulasztó kedvezményezetteknek az államigazgatási eljárás általános szabályairól szóló törvény vonatkozó részében megadott lehetőségek alkalmazását.

A 6. §-hoz

A törvényrészt több bekezdésében is pontosítani szükséges (a hivatkozások tekintetében). A törvény-módosításban meghatározásra kerül továbbá az APEH tájékoztatási kötelessége is mindkét egyszázalékra vonatkozóan - a rendelkezési lehetőségek szerinti csoportonként (nem tételesen) az első egy százaléknál, míg a másodiknál továbbra is egyházankénti részletezettséggel.

A tájékoztatást nem csupán a Pénzügyminisztérium számára, hanem - a mindkét egyszázalék tekintetében jelentős mértékben érintett - Nemzeti Kulturális Örökség Minisztériuma és a Miniszterelnöki Hivatal részére is szükséges megadni, részben az utalások előkészítéséhez, részben a költségvetési tervező és a további jogszabály-alkotó munkához.

Ezen tájékoztatás - illetve a december 31-i kiegészítő, pontosító jellegű APEH-közlés - alapján nyílik mód a Nemzeti Kulturális Örökség Minisztériuma számára (a korábbi APEH-NKÖM párhuzamos utalás helyett) a kedvezményezett egyházaknak az állampolgári rendelkezést figyelembe vevő következő esztendei alapintézmény-hálózat támogatási előirányzat meghatározására, majd utalására.

Az időben hosszan elhúzódó rendelkezési jogviták lezárását követően lehetővé kell tenni az egyházi kedvezményezetteket megillető összegek kiutalását. Az intézkedéshez az ezen információkat tartalmazó, minden év augusztus 31-ig elkészülő és közzé tett un. pótlista nyújt segítséget. A korábbi időszakok rendelkezései alapján készült pótlista alapján lehet az utalásokat elvégezni (biztosítva a szükséges pénzügyi fedezetet hozzá).

Új törvényrész fogalmazza meg az éves költségvetés kialakításánál azt az elvárást, hogy az Országgyűlés által az előző évben, a személyi jövedelemadó második egyszázalékánál megjelölt kiemelt előirányzat elnevezésű rendelkezési célra adott összeget a felhasználásában érintett fejezet kaphassa meg, s önálló előirányzatként jeleníthesse meg.

A 7. §-hoz

A módosításra a hivatkozás pontosítása miatt van szükség.

-----STARTING---POINT---VEGE---

A 8. §-hoz

A hatályon kívül helyezendő bekezdésekhez:

- nem indokolt a már megszüntetett elkülönített állami pénzalapokat, továbbá a Gyermek és Ifjúsági Alapprogramot, a Felsőoktatás Fejlesztési Alapprogramot kedvezményezetti lehetőségekként a törvényben hagyni, s a kedvezményezetti sorrend megváltoztatása miatt a 4. § (1) bekezdés k)-m) pontjai „kiüresedtek”;

- nem indokolt az önkormányzati adóhatóság külön megemlítése, hatályos igazolás beszerzésének megkövetelése (a fővárosban két szinten is) a kedvezményezettől [4. § (2) bekezdés e) pontja];

- nincs szükség az egyházak bankszámla-szám bejelentési kötelezettségének előírására e törvény keretei között, az információ az utalást (jövőben egymagában) végző Nemzeti Kulturális Örökség Minisztériuma rendelkezésére áll [4/A. § (4) bekezdés];

- a hatályon kívül helyezendő eljárási szabály az 1996. évi jövedelemadó rendelkezési lehetőségnél volt alkalmazandó [8. § (2) bekezdés].