2007. évi CXXX. törvény indokolása

az Európai Szabadalmi Egyezmény 2000-ben felülvizsgált szövegének kihirdetéséről

Általános indokolás

A törvény az Európai Szabadalmi Egyezmény 2000-ben felülvizsgált szövegének kihirdetésére irányul.

A Magyar Köztársaság 2003. január 1-jétől tagja az európai szabadalmi rendszert létrehozó, az európai szabadalmak megadásáról szóló 1973. október 5-i Müncheni Egyezménynek (Európai Szabadalmi Egyezmény, a továbbiakban: ESZE vagy Egyezmény). Az Egyezmény 1977-ben lépett hatályba a Benelux-államok, az Egyesült Királyság, Franciaország, Németország és Svájc részvételével. Az első európai szabadalmi bejelentéseket 1978. június 1-jén fogadta az Egyezménnyel létrehozott Európai Szabadalmi Hivatal (a továbbiakban: ESZH). Az Egyezménynek jelenleg harminckét ország a részese: az Európai Unió valamennyi tagállama, valamint Izland, Liechtenstein, Monaco, Svájc és Törökország.

Az ESZE átfogó felülvizsgálatára 2000-ben került sor. A változtatást kikényszerítő körülmények közé tartozott különösen az európai integráció elmélyülése, az innováció felértékelődése az élesedő világgazdasági versenyben, a nemzetközi jogfejlődés [elsősorban a Kereskedelmi Világszervezetet létrehozó Marrakesh-i Egyezmény részét képező, a szellemi tulajdonjogok kereskedelmi vonatkozásairól szóló megállapodás (a továbbiakban: TRIPS-megállapodás)], az ESZH munkaterhének radikális növekedése, a kutatásra és fejlesztésre épülő iparágak megerősödése, valamint számos olyan technológia (pl. a bio- és géntechnológia vagy az információtechnológia) megjelenése és robbanásszerű fejlődése, amelyeknek a szabadalmi jogban való megfelelő leképezése új jogi megoldásokat is igényelt.

Az európai szabadalmi rendszernek a közelmúltban kibontakozó reformja három fő irányt vett. Célul tűzte ki egyrészt az ESZE felülvizsgálatát, másrészt az európai szabadalmak fordításával járó költségek csökkentésére és az európai szabadalmi bíráskodás bevezetésére irányuló különmegállapodások létrehozását, harmadrészt pedig a közösségi szabadalom megteremtését. Az európai szabadalmi rendszer reformjának átfogó folyamatát az ESZSZ-en belül az 1999 júniusában, Párizsban tartott kormányközi konferencia indította útjára. Az e kormányközi konferencia által tervbe vett, az ESZE felülvizsgálatát célzó diplomáciai értekezletet 2000. november 20. és 29. között tartották meg Münchenben. Az értekezleten elfogadták az ESZE felülvizsgált szövegét (a továbbiakban: ESZE 2000).

Az ESZE 2000 - egyebek mellett - módosította az első és további gyógyászati indikáció (azaz valamely ismert anyag gyógyászati eljárásban való alkalmazásának) szabadalmazhatóságára, az oltalom terjedelmére, a vizsgálat és a jogorvoslat rendjére vonatkozó szabályokat, bevezette az európai szabadalmak központi (vagyis az ESZH előtti eljárásban való) korlátozásának lehetőségét, „áramvonalasította” az Egyezményt azzal, hogy számos részlet szabályozását az ESZE helyett annak Végrehajtási Szabályzatára hagyta. Az ESZE 2000 szerint továbbá legalább ötévente a szerződő államok illetékes minisztereinek értekezletét is össze kell hívni az európai szabadalmi rendszer főbb kérdéseinek megvitatása céljából. Egyebekben az ESZSZ döntéshozatali rendje nem változott (ezen belül különösen az érdemel figyelmet, hogy a legfontosabb döntéseknek az Igazgatótanácsban való meghozatalához előírt minősített többség arányát - szemben az eredeti elképzelésekkel - nem szállították le háromnegyedről kétharmadra).

Az ESZE felülvizsgálata ugyanakkor adós maradt számos kérdés rendezésével: az Európai Bizottság akkor még csak készülő irányelv-javaslatára tekintettel elhalasztották a döntést a számítógéppel megvalósított találmányok szabadalmazhatóságának ügyében; szintén nem alakult ki egyetértés az ún. türelmi idő kérdésében, vagyis arról, hogy a találmánynak a bejelentést (illetve az elsőbbség időpontját) megelőző nyilvánosságra hozatalához milyen jogkövetkezmények fűződjenek. Az ESZE felülvizsgálata nem tért ki az európai szabadalmi rendszer és a jövőbeli közösségi szabadalom közötti viszony szabályozására sem. A felsorolt - nyitva maradt - kérdések idővel az ESZE újabb felülvizsgálatát teszik, tehetik szükségessé.

Az ESZE 2000-ben felülvizsgált szövegének végső formájáról a 2000. évi diplomáciai értekezlet záróokmánya - 3. cikke (1) bekezdésében - úgy rendelkezett, hogy az ESZE 2000 végső szövegét a záróokmányban foglalt szöveg alapján - azon érdemben nem változtatva, a jogi-nyelvi korrekciók elvégzése érdekében - az ESZSZ Igazgatótanácsa háromnegyedes szótöbbséggel hozott határozatával állapítja meg. Az Igazgatótanácsnak a végső szöveget mind a három hivatalos nyelven megállapító, 2001. június 28-án kelt határozata a záróokmány 3. cikkének (2) bekezdésében foglaltak alapján a záróokmány elválaszthatatlan részévé vált, és így ez a szöveg tekintendő az ESZE 2000 hiteles szövegének.

Az ESZE 2000 - a 2000. évi diplomáciai értekezletnek az ESZE 172. cikkének (3) bekezdése alapján hozott, az értekezlet záróokmányába foglalt döntése értelmében - két évvel azt követően lép hatályba, hogy az ESZE tizenötödik szerződő állama letétbe helyezte ratifikációs, illetve csatlakozási okiratát a felülvizsgált szövegre vonatkozóan. Figyelemmel arra, hogy Görögország tizenötödik ilyen államként 2005. december 13-án helyezte letétbe ratifikációs okiratát, az ESZE 2000 2007. december 13-án lép hatályba. Az ESZE 2000 hatálybalépésének fontos következménye, hogy azok az államok, amelyek a felülvizsgált szöveget nem erősítik meg, illetve ahhoz nem csatlakoznak annak hatálybalépéséig, elveszítik az Egyezményben fennálló tagságukat is: a felülvizsgált szöveg ugyanis - 172. cikke értelmében - az ESZE korábbi szövegének helyébe lép.

Magyarország 2003. január 1-jével vált az ESZE szerződő államává. Az Egyezményhez való csatlakozásra történő meghívás iránti kérelmét a Magyar Köztársaság 1996 decemberében nyújtotta be. Az Európai Szabadalmi Szervezet Igazgatótanácsa e kérelem alapján 1999. január 29-én hozott, CA/D 5/99 számú határozatával - az ESZE 166. cikke (1) bekezdésének b) pontjával összhangban - kérte fel a Magyar Köztársaságot, hogy csatlakozzon az Egyezményhez. A határozat a csatlakozás feltételéül szabta, hogy a csatlakozó ország az ESZE hatályos szövegén kívül az ESZE felülvizsgált szövegét egyidejűleg ratifikálja abban az esetben, ha az Egyezményt a ratifikációs okirat letétbe helyezését megelőzően felülvizsgálják. Mivel az e célból összehívott müncheni diplomáciai értekezleten 2000. november 29-én elfogadták az ESZE felülvizsgált szövegét, ezért hazánknak az ESZE hatályos szövegéhez való csatlakozással egyidejűleg ratifikálnia kellett a 2000. novemberi diplomáciai értekezleten elfogadott felülvizsgált szöveget is, és az Egyezményhez való csatlakozás alkalmával egyidejűleg kellett letétbe helyeznie a ratifikációs okiratot mind a hatályos, mind pedig a felülvizsgált szöveg tekintetében. Mindezekről az Országgyűlés az 54/2002. (IX. 13.) OGY határozatával döntött; az Egyezményt a 2002. évi L. törvény hirdette ki. Magyarországnak az Egyezményhez való csatlakozásakor az e csatlakozásból adódó gazdasági, költségvetési, intézményi és egyéb hatások felmérésére hatásvizsgálat készült, amelynek eredményeit - az ESZE átfogó ismertetése mellett - az Szt.-nek az ESZE-csatlakozás miatt szükségessé vált módosításait tartalmazó 2002. évi XXXIX. törvény indokolása mutatta be részletesen.

Figyelemmel arra, hogy az ESZE 2000 kötelező hatályának elismerésére maga az Országgyűlés adott felhatalmazást, a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 9. §-a értelmében azt törvényben szükséges kihirdetni. Ez következik továbbá a jogalkotásról szóló 1987. évi XI. törvény (a továbbiakban: Jat.) 5. §-ának f) pontjából és 16. §-ának (1) bekezdéséből is.

Részletes indokolás

Az 1. §-hoz

A törvény 1. §-a - összhangban az Nsztv. 9. §-ával - kimondja, hogy az ESZE 2000-t az Országgyűlés ezzel a törvénnyel hirdeti ki. Figyelemmel arra, hogy az ESZE 2000 kötelező hatályának elismerésére az Országgyűlés adott - 54/2002. (IX. 13.) OGY határozatával - felhatalmazást, az Egyezmény megerősítésére ebben a törvényben külön nincs szükség.

A 2. §-hoz

A törvény 2. §-a - összhangban az Nsztv. 10. §-a (1) bekezdésének b) pontjával - kihirdeti az ESZE 2000 angol nyelven hiteles szövegét és annak hivatalos magyar nyelvű fordítását.

A 3. §-hoz

A törvény 3. §-a tartalmazza a záró rendelkezéseket. Az (1) bekezdés - igazodóan a 2000. évi diplomáciai értekezletnek az ESZE 172. cikkének (3) bekezdése alapján hozott, az értekezlet záróokmányába foglalt döntéséhez, amelynek értelmében az ESZE 2000 két évvel azt követően lép hatályba, hogy az ESZE tizenötödik szerződő állama letétbe helyezte ratifikációs, illetve csatlakozási okiratát a felülvizsgált szövegre vonatkozóan; illetve tekintettel arra, hogy Görögország tizenötödik ilyen államként 2005. december 13-án helyezte letétbe ratifikációs okiratát, és ezért az ESZE 2000 2007. december 13-án lép hatályba - a kihirdető törvény hatályba lépésének dátumaként 2007. december 13-át határozza meg.

A törvény 3. §-ának (2) bekezdése felhatalmazást ad a Kormány részére, hogy az ESZE 2000 által létrehozott (Első Részének IV. fejezetében szabályozott) Igazgatótanács által módosítható, illetve elfogadható végrehajtási jellegű szabályokat - így az ESZE 2000-hez kapcsolódó Végrehajtási Szabályzatot - rendeletben kihirdethesse.

A törvény 3. §-ának (3) bekezdése gondoskodik arról, hogy az ESZE 2000 - illetve magyarországi kihirdetésének - hatályba lépésével egyidejűleg az európai szabadalmak megadásáról szóló 1973. október 5-i Müncheni Egyezmény (Európai Szabadalmi Egyezmény) kihirdetéséről szóló 2002. évi L. törvény hatályát veszítse.

A törvény 3. §-ának (4) bekezdése - összhangban az Nsztv. 10. §-a (1) bekezdésének f) pontjával - kijelöli a Magyar Szabadalmi Hivatal elnökét a végrehajtáshoz szükséges intézkedések megtételére.