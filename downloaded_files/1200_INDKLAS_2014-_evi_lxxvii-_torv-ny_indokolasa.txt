2014. évi LXXVII. törvény indokolása

az egyes fogyasztói kölcsönszerződések devizanemének módosulásával és a kamatszabályokkal kapcsolatos kérdések rendezéséről

-----STARTING---POINT---ALTALANOS--- 

A lakossági devizaalapú és deviza hitelállomány forintosítása össztársadalmi érdek: egyrészt megszünteti a lakossági jelzálog-hitelszerződésekben a hiteladósokat egyoldalúan terhelő devizaárfolyam-kockázatot, másfelől elősegíti az ország pénzügyi közvetítőrendszerének stabilitását. A deviza és a devizaalapú hitelkonstrukciók kivezetésével összefüggésben a jogalkotónak elsődlegesen a forinthitelesek, valamint a deviza- és devizaalapú hitelesek méltányolható pénzügyi érdekeit kell - a lehetőségekhez képest hasonló szinten - figyelembe vennie. Fontos szempont emellett a magyarországi pénzügyi intézményrendszer stabilitásához fűződő nemzetstratégiai érdek is.

A természetes személy hiteladósok helyzetének rendezése érdekében a jogalkotó célul tűzi ki a pénzügyi intézmények fogyasztói hitelszerződéseinél a pénzügyi intézmények tisztességtelen hitelezési gyakorlatának megszüntetését és az erős fogyasztóvédelmi jogi garanciák törvénybe foglalását, továbbá ennek keretében a fogyasztók számára kockázatos devizahitelek, illetve a devizaalapú hitelek kivezetését, végül a kamatkondíciók átláthatóságát.

Mindez szorosan kapcsolódik a fogyasztónak nyújtott hitelről szóló 2009. évi CLXII. törvény (a továbbiakban: Fhtv.) módosításához. Amíg az Fhtv. módosítása az elszámolással nem érintett fogyasztói hitelszerződésekre, valamint valamennyi új fogyasztói hitelszerződésre vonatkozóan állapítja meg az új szerződéses feltételeket, addig ez a törvény az elszámolással érintett szerződésekre nézve teszi meg ugyanezt.

Ennek megfelelően a törvény - a fogyasztói hitelek adósai helyzetének javítására irányuló eddigi jogalkotói intézkedésekhez szorosan kapcsolódva, azokhoz illeszkedve - meghatározza a forintosítás jogi technikáját, eljárásrendjét, feltételeit, a forintosítással érintett fogyasztói hitelszerződések áttérését az ún. fair bankokról szóló törvényben meghatározott új szerződéses feltételekre. A törvény erre tekintettel nemcsak a fogyasztói hiteltartozások forintosítását szabályozza, hanem a forintosítás utáni induló kamatszintet is rendezi.

Azon hitelek esetében, ahol a törvény - bizonyos feltételek között és az adósok kérelmére - lehetővé teszi a hiteladósoknak, hogy a korábbi deviza vagy devizaalapú kölcsönszerződéses hiteljogviszonyban maradjanak (nem forintosított fogyasztói devizaalapú, illetve deviza hitelek), a fogyasztók érdekeinek védelme érdekében egyúttal meg is szabja a hitelnyújtó által alkalmazható kamat, kamatfelár mértékének felső határát.

A törvény hatálya kiterjed azon még fennálló fogyasztói hitel, kölcsön és pénzügyi lízingszerződésekre, amelyekre vonatkozóan a pénzügyi intézményeket - a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvény (a továbbiakban: 2014. évi XXXVIII. törvény) alapján, és az abban foglaltak szerint - elszámolási és adott esetben visszatérítési kötelezettség is terheli. A törvény hatálya ezen kívül - a még nem rendezett tartozásállomány forintosítása tekintetében - kiterjed azokra a felmondott fogyasztói hitelszerződések alapján fennálló tartozásokra is, amelyeket még nem vezettek ki a pénzügyi intézmények a számviteli nyilvántartásaikból, hiszen a forintosítás ezen hiteladósok tekintetében is meg tudja akadályozni a tartozásállomány árfolyamkockázat miatti további növekedését.

A törvény hatálya nem terjed ki a hitelkártyához, fizetési számlához kapcsolódó, valamint az állami kamattámogatással nyújtott lakáscélú forintalapú hitelviszonyokra, hiszen ezekre a szerződésekre a 2014. évi XXXVIII. törvény hatálya sem terjed ki.

A törvény elsődleges célja, hogy a jövőre nézve megszüntesse a fogyasztókat terhelő árfolyamkockázatot, tehát a deviza vagy devizaalapú fogyasztói kölcsönszerződések tekintetében a pénzügyi intézmények kötelesek lesznek a törvényben meghatározott feltételekkel, határidővel és az ott részletezett eljárásrend szerint a teljes tartozást forintkövetelésre átváltani.

A törvény célja, hogy a fogyasztók részére az összes körülmény mérlegelésével a legkedvezőbb pénzügyi feltételek kerüljenek rögzítésre. A pénzügyi intézmények feladata a szerződések módosulásával és az ügyfelek értesítésével kapcsolatos teendők ellátása; ezekre tekintettel az ügyfeleknek külön díjakat, költségtérítéseket sem számíthatnak fel.

A forintra átváltási kötelezettség a deviza vagy devizaalapú fogyasztói jelzálogkölcsön szerződésekre terjed ki. A törvény értelmében a fogyasztói jelzálogkölcsön-szerződésre meghatározott szabályokat az ingatlanra vonatkozó pénzügyi lízingszerződésekre is alkalmazni kell.

Az átváltási árfolyam meghatározása során nem lehetett figyelmen kívül hagyni, hogy a Kúria jogegységi döntése arra a következtetésre jutott, hogy az árfolyamkockázat az érvényes szerződések esetén a hiteladóst terheli. A deviza és devizaalapú hitelek kamata mindig is jóval alacsonyabb volt, mint az ugyanabban az időpontban azonos hitelcélra nyújtott forinthiteleké. Minderre tekintettel azt is szem előtt kellett tartani, hogy a forinthitelesek se kerüljenek méltánytalanul hátrányos helyzetbe a deviza, illetve a devizaalapú hitelek adósaihoz képest. A törvényben rögzített, forintosításra irányadó árfolyamok ezt a szempontot is érvényesítik.

A deviza és devizaalapú hiteleseket a pénzügyi intézmények elszámoltatása és a hiteltartozások forintosítása egyértelműen kedvezően fogja érinteni, elősegítve ezzel a fizetőképességük megőrzését.

Említést érdemel azonban, hogy a fogyasztót a törvény értelmében megilleti az a jog, hogy a forintra történő átváltás mellőzését kezdeményezze - a törvényben felsorolt körülmények fennállása esetén -, mérlegelve az ezzel járó előnyöket, de a jövőbeli, előre nem látható, nem becsülhető további kockázatokat is. Azok a lakossági csoportok élhetnek ezzel a lehetőséggel, amelyeknek rendszeres jövedelme van devizában, jövedelmük alapján a jövedelemarányos törlesztőrészlet és a hitelfedezeti arányok szabályozásáról szóló új szabályok alapján is jogosultak lennének devizaalapú kölcsönt felvenni a hazai pénzügyi intézményektől, vagy a deviza, illetve devizaalapú jelzálogkölcsönükből hátralévő futamidő már rövid, illetve a forintra váltás és az azzal járó kamatkondíciók az ő esetükben az induló kamatuknál magasabb kamattal járó forinthitel konstrukciót eredményeznének. Ezek az esetkörök azok, ahol a jogalkotó racionálisnak tartja a hiteladósok számára a döntési lehetőséget a törvényben megadni. A forintra történő átváltás az említett lakossági csoportoknál tehát nem lesz kötelező, azaz ezek a hiteladósok továbbra is deviza, illetve devizaalapú hitelviszonyokban maradhatnak, saját elhatározásuk szerint.

Azon hiteladósok számára, akik nem kívánják a módosult feltételekkel fenntartani a szerződésüket, a törvény egyrészt biztosít egy rendkívüli, bármilyen díjtól és költségtől mentes felmondási jogot, másrészt azt is lehetővé teszi, hogy egy másik, számukra kedvezőbb feltételekkel nyújtott hitellel váltsák ki a korábbi deviza vagy devizaalapú jelzáloghitelüket. Ezen új, a fogyasztók számára kedvezőbb jogügyletek megkötését a jogalkotó pénzügyi kedvezményekkel támogatja, mind a lakosság, mind pedig a pénzügyi intézmények tekintetében.

A törvény - a nagyszámú hitelállományt érintő rendelkezések egységes, átlátható, ellenőrizhető és költséghatékony végrehajtása érdekében - sajátos szabályokat alkot, ahol figyelembe veszi a hiteladósok érdekekeit és mentesíti a pénzügyi intézményeket is a felesleges adminisztratív terhektől. A törvény kimondja, hogy a törvény erejénél fogva, a felek közreműködése nélkül módosulnak az érintett egyedi hitelszerződések kikötései. Meghatározza a szerződésmódosulás hatályának beállását is. A pénzügyi intézmény feladata, hogy a módosulásokról és az egyes további jogi lehetőségekről postai úton tájékoztassa az adósokat. A forintra átváltási árfolyamot maga a törvény rögzíti, meghatározva megállapításának módszertanát. A fogyasztói tartozások tehát ezen az árfolyamon váltandóak át, árfolyamkockázat okából többé nem növekedhet az érintett hiteladósok tartozása, a meg nem fizetett tartozásállományra vonatkozó igényérvényesítések is az így rögzített tartozásösszegre kezdeményezhetők, illetve folytathatók.

Az érintett hiteladósok a pénzügyi intézménytől minden olyan információt megkapnak, amit a szerződés módosulásával összhangban meg kell ismerniük, így pl. a jogi tudnivalókat, és az új törlesztési részletekről való tájékoztatást is. A pénzügyi intézmény arra vonatkozóan is köteles információt adni, hogy a hiteladós milyen feltételek esetén és milyen eljárásrendben tarthatja fenn a deviza, illetve devizaalapú hitelt, valamint, hogy milyen sajátos felmondási jog illeti meg (a tartozásállomány egyidejű kifizetése mellett).

A törvény szabályozza, hogy mikortól kell az új törlesztőrészletet fizetni. Lényeges információ, hogy a pénzügyi intézmények 2015 és 2016 folyamán elkészítik a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényben rögzített elszámolás szabályairól és egyes egyéb rendelkezésekről szóló 2014. évi XL. törvényben (a továbbiakban: elszámolási törvény) szabályozott, valamint a jelen törvénnyel meghatározott részletes elszámolást és teljesítik a jóváírásokat, ezt követően jóváírják az ügyfeleknek azt a túlfizetést is, amely az elszámolási időszak alatt keletkezik. Annak érdekében, hogy a fogyasztó törlesztési kötelezettségei ebben az átmeneti időszakban se legyenek kitéve az esetleges kedvezőtlen árfolyammozgásoknak, a törvény átmeneti rendelkezése a törvény szerinti szerződésmódosulás alapján fizetendő első törlesztőrészlet megállapításáig a rögzített árfolyamok alkalmazását írja elő a 2015. januártól esedékes törlesztőrészleteknél is.

A törvény nemcsak a forintosítással érinti kedvezően a hiteladósok helyzetét, hanem azáltal is, hogy előírja a módosuló szerződések egyes kamatkondícióinak kereteit is, mint pl. a kamatperiódusokat, referenciakamat alkalmazása esetén pedig a kamatfelár változtathatóságának időszakait. Annak érdekében, hogy a jövőben alkalmazandó kamatok fogyasztók részére történő hátrányos megváltoztatását korlátok közé szorítsa, a törvény e tekintetben a fair bank törvény (a módosított Fhtv.) alkalmazását írja elő, és csak a szükséges és indokolt sajátosságokat fogalmazza meg. A korábbi szerződési feltételek közül megmaradnak azok, amelyek érvényesek maradtak, mert nem minősültek tisztességtelennek.

Azok a fogyasztók, akik úgy látják, hogy a jelen törvény szerinti kötelezettségeit a pénzügyi intézmény nem vagy nem megfelelően teljesítette, nem követte a jogszabályi módszertant a törlesztési részletek kiszámításánál vagy a kamatok átállításánál, igénybe vehetik a banki elszámolási törvény szerinti felülvizsgálati, illetve jogorvoslati szabályokat.

-----STARTING---POINT---RESZLETES---

Az 1. §-hoz

A törvény a hatályt részben a 2014. évi XXXVIII. törvény hatályával egyezően határozza meg, azzal, hogy a törvény hatálybalépésekor még fennálló szerződéseken kívül az olyan - a pénzügyi intézmény által felmondott, de általa vagy a vele összevont alapú felügyelet alá tartozó pénzügyi intézmény által késedelmes követelésként még nyilvántartott - tartozásokra is kiterjed, amelyek esetében a törvény úgy rendelkezik, hogy az ott meghatározott tartozásokat a pénzügyi intézménynek forintra kell váltania a törvényben meghatározott árfolyamon.

A 2. §-hoz

Az értelmező rendelkezések mindazon főbb fogalmak tartalmát meghatározzák, amelyek a törvény tekintetében különös jelentőséggel bírnak. Az olyan fogalmak esetében, amelyeket más törvények határoznak meg, a törvény ezeket a már bevett fogalom-meghatározásokat alkalmazza.

Mivel a törvény hatálya kiterjed a pénzügyi lízingre is, szükséges a pénzügyi lízingre vonatkozó fogalmak e törvény alkalmazásában történő meghatározása is.

A jelzálogkölcsön-szerződésekkel az e törvény szempontjából való tartalmi hasonlóság miatt szükséges az ingatlanra vonatkozó pénzügyi lízingszerződésekre is kiterjeszteni a jelzálogkölcsön-szerződésekre vonatkozó rendelkezéseket.

A 3. §-hoz

A törvényben foglalt rendelkezések alapján az érintett szerződések a felek akaratától függetlenül és minden további jogcselekmény nélkül, automatikusan módosulnak annak érdekében, hogy a törvényben meghatározott változások a felek számára a lehető legkisebb adminisztrációs és költségteherrel járjanak.

A fogyasztó tájékoztatáshoz való joga megköveteli, hogy tudomást szerezzen arról, hogy pontosan melyek az őt ténylegesen érintő, a törvény erejénél fogva módosuló rendelkezések.

Indokolt az erre megfelelő ismeretekkel rendelkező pénzügyi intézmény feladatává tenni a szerződés törvény erejénél fogva megváltozott szövegrészeinek elkészítését.

A törvény számos jogkövetkezményt fűz a szerződésmódosulás napjához, ezért szükséges ennek az időpontnak a pontos megállapítása.

A törvény nem kizárólag egyféle automatikus módosulási lehetőséget tartalmaz, mivel a deviza vagy devizaalapú fogyasztói jelzálogkölcsön-szerződések alapján fennálló tartozások esetében a fogyasztónak lehetősége van arra, hogy - a törvényi feltételek fennállása esetén - a forintra történő átváltás mellőzését kérje. Ilyen esetben viszont az eredeti szerződés a törvény erejénél fogva nem módosul forintalapú hitelre, hanem csak a korábbi kamat-, költség- és díjszabályok módosulnak a törvényben meghatározottak szerint.

A fentiek miatt viszont a szerződések eltérő időpontokban módosulhatnak, ezért azok időpontjának differenciált megállapítása indokolt.

Főszabályként a törvény a szerződés módosult szövegének fogyasztó által történő kézhezvételéhez köti a módosulás napját. Ez vonatkozik a forintalapú fogyasztói kölcsönszerződésekre, a nem jelzálog fedezete mellett nyújtott deviza és devizaalapú fogyasztói kölcsönszerződésekre, valamint azokra a deviza vagy devizaalapú fogyasztói jelzálogkölcsön-szerződésekre, amelyek esetében a fogyasztó a forintra átváltás mellőzését kérte, és megfelelt az e törvényben foglalt feltételek valamelyikének. Ez utóbbi esetében viszont az e törvény szerint módosuló deviza vagy devizaalapú fogyasztói jelzálogkölcsön-szerződés módosuló rendelkezései szövegének kézhezvételi időpontja az irányadó, nem pedig az ugyanezen fogyasztó által már korábban kézhez vett forintra történő átváltást tartalmazó módosulás szövegének kézhezvételi időpontja.

A törvény a deviza vagy a devizaalapú fogyasztói jelzálogkölcsön-szerződések esetében harminc napot biztosít a fogyasztó számára annak eldöntésére, melyik módosítást válassza, a forintra történő átváltást vagy annak mellőzésével a korábbi deviza vagy a devizaalapú fogyasztói jelzálogkölcsön-szerződés módosítását. Ezért csak a harmincegyedik napon állapítható meg, hogy a forintra történő átváltás alapján következik-e be a módosulás.

Mivel a forintra átváltás mellőzését érvényesen csak akkor választhatja a fogyasztó, ha megfelel valamelyik törvényi feltételnek, az, hogy a forintra átváltás mellőzését kérő fogyasztó esetében végül melyik automatikus módosulás következik be, csak akkor dönthető el, ha a pénzügyi intézmény ellenőrizte a feltételek fennállását. Amennyiben a szükséges feltételek nem állnak fenn, úgy erről a pénzügyi intézmény értesíti a fogyasztót, és csak ekkor válik egyértelművé, hogy az adott esetben is forintra átváltásra kerül sor. Ha a fogyasztó megfelelt valamelyik feltételnek, a pénzügyi intézmény az értesítés helyett a korábbi deviza vagy a devizaalapú fogyasztói jelzálogkölcsön-szerződés módosuló rendelkezéseit küldi meg, ezért ebben az esetben a főszabály kerül alkalmazásra.

Bár az egyes szerződések eltérő időpontban módosulnak, a módosulás hatálya ettől függetlenül egységesen az elszámolási fordulónapra visszamenőleg áll be. A fordulónap megegyezik elszámolási törvényben a fogyasztói követelés elszámolására irányadó fordulónappal, amely devizaalapú fogyasztói kölcsönszerződés esetén 2015. február 1., forintalapú fogyasztói kölcsönszerződés és fogyasztói devizakölcsön-szerződés esetén 2015. június 30. Ennek indoka, hogy egyetlen időpontra tekintettel történjen meg az elszámolás és a forintra átváltás és az új törlesztőrészletek kiszámítása, hiszen így kerülhető el, hogy a fogyasztó számára követhetetlenül, több alkalommal is változzon a törlesztőrészlet, és a pénzügyi intézmények adminisztrációs terhei is ezzel a megoldással csökkenthetők.

A törvény mentesíti a pénzügyi intézményt a szerződések ex lege módosulására figyelemmel a kezes és a zálogkötelezett külön értesítése alól, így az ex lege módosulás miatt a szerződésmódosítás kapcsán nem szükséges a kezes és a zálogkötelezett külön hozzájárulása a szerződés módosulásához, erre figyelemmel ugyanakkor a törvény garantálja, hogy hogy a kezes és a zálogkötelezett helyzete nem válhat terhesebbé.

Tekintettel arra, hogy a törvény által érintett szerződések egy része refinanszírozott szerződés, ezért szükséges a fogyasztói kölcsönszerződések és a refinanszírozás összefüggésére tekintettel speciális szabály felállítása.

A 4. §-hoz

Bár a szabályozás többi részéből egyértelműen következik, hogy a fogyasztói kölcsönszerződések ex lege módosulása nem eredményezheti a fogyasztók költségterheinek növekedését - ideértve például az újabb közjegyzői költségeket is -, a törvény mégis egyértelműen rögzíti, hogy az ex lege szerződésmódosulást nem kell ismételten közjegyzői okiratba foglalni.

Tekintettel arra, hogy a törvény alapján a szerződésmódosulást nem kell közjegyzői okiratba foglalni, szükséges annak egyértelmű törvényi rögzítése is, hogy a módosult szerződésből eredő követelések végrehajtásával kapcsolatos intézkedések a korábbi közjegyzői okiratok alapján, de csak a módosult szerződésekből eredő tartozások erejéig foganatosíthatók.

A törvény rögzíti, hogy ha az e törvény szerint módosult fogyasztói kölcsönszerződés alapján végrehajtásra vagy a zálogjog bírósági végrehajtáson kívüli érvényesítésére kerülne sor, az nem a módosulást megelőző, hanem kizárólag az e törvény szerinti módosulás alapján fennálló fogyasztói kölcsönszerződés tekintetében folytatható le, és ehhez semmiféle további jogcselekmény - így az okiratok módosítása sem - szükséges.

Az e törvény szerinti módosulás nem érinti az adott fogyasztói kölcsönszerződést biztosító jelzálogjogot, az továbbra is változatlanul fennáll. Ha az ingatlan-nyilvántartásban a tartozás a forinttól eltérő pénznemben került bejegyzésre, a tartozás e törvény szerinti forintra történő átváltása esetén nincs szükség arra, hogy az ingatlan-nyilvántartásban is a forintra átszámított tartozás kerüljön feltüntetésre, mivel a törvény egyéb rendelkezései szerint is a kielégítési jog gyakorlására csak a módosult tartozás erejéig kerülhet sor.

Az 5. §-hoz

Az adminisztrációs terhek csökkentése érdekében a fogyasztó számára a szerződés e törvény szerinti módosult szövege és a kapcsolódó iratok az elszámolási törvény szerinti elszámolással együtt, azonos szabályok szerint kerülnek kézbesítésre.

Mivel a teljes szerződés egységes szerkezetű, módosult szövege nagy terjedelmű lenne, és a fogyasztó számára nehézséget jelenthet a módosult rendelkezések azonosítása, ezért kizárólag a módosult rendelkezéseket kell a fogyasztó részére megküldeni.

A fogyasztó számára maga a szerződés e törvény szerint módosuló rendelkezéseinek szövege nem feltétlenül vagy csak nehezen értelmezhető, ezért ahhoz csatolva a pénzügyi intézmény egy értelmezést megkönnyítő összefoglalót is köteles kiküldeni.

Annak érdekében, hogy a fogyasztó tisztában legyen a jövőben várható törlesztőrészletekkel, az erről készült táblázatot is meg kell számára küldeni.

Mivel a deviza vagy devizaalapú fogyasztói jelzálogkölcsön-szerződések esetében a fogyasztónak csak a megadott határidőn belül van lehetősége arra, hogy kedvezőbb kondíciójú forintalapú fogyasztói jelzálogkölcsönnel váltsa ki az e törvény alapján forintalapú fogyasztói jelzálogkölcsönre módosult szerződését, erre a lehetőségre a szerződés módosult rendelkezéseinek kézbesítésével egyidejűleg fel kell hívni a figyelmét.

Ezen kívül a deviza vagy devizaalapú fogyasztói jelzálogkölcsön-szerződések esetében a fogyasztó a szerződés módosult rendelkezéseinek kézbesítését követő harminc napon belül dönthet, hogy kezdeményezi-e a forintra történő átváltás szabályainak mellőzését, ezért az erre történő figyelemfelhívást is szükséges mellékelni a szerződés módosult rendelkezéseihez. Ennek kapcsán azokat a pénzügyi intézmény számára egyértelműen rendelkezésre álló információkat is közölni kell a fogyasztóval, amelyek alapján megfelel a forintra átváltás mellőzéséhez szükséges törvényi feltételeknek. Így adott esetben fel kell hívni a fogyasztó figyelmét egyrészt arra, hogy a hátralévő futamidő alapján szerződése 2015. december 31-ig lejár, másrészt arra, hogy a törvény alapján a forintra átváltás esetén számítható induló kamat meghaladja a forintra átváltás mellőzése esetén számítható induló kamatot.

A forintra átváltás mellőzésére irányuló kezdeményezés lehetősége kapcsán a pénzügyi intézménynek tájékoztatnia kell a fogyasztót arról is, hogy amennyiben ezt a jövedelemarányos törlesztőrészlet és a hitelfedezeti arányok szabályozásáról szóló jogszabály szerinti jövedelemarányos törlesztőrészlet mutatónak (a továbbiakban: JTM) való megfelelésre kívánná alapozni, akkor milyen dokumentumokat kell benyújtania a kezdeményezéssel együtt ahhoz, hogy a pénzügyi intézmény ki tudja számolni a rá vonatkozó JTM-et.

A 6. §-hoz

A szerződés a fordulónapra visszamenő hatállyal módosul, ami azt eredményezi, hogy a fogyasztónak ettől az időponttól már a módosult szerződés alapján kellene fizetnie a törlesztőrészleteket. Ugyanakkor mivel fogyasztó ebben az időpontban a módosulás szövegét még nem kapta meg, és még az sem ismert, hogy mely módosulási lehetőséget választja, így technikailag sem kerülhet sor ténylegesen ezen törlesztőrészletek beszedésére.

Ennek feloldására a törvény meghatározza, hogy mely időponttól kell az új törlesztőrészletet megfizetnie a fogyasztónak, amely időpont a szerződésmódosulás napjának megfelelően, az ott feltüntetett indokok miatt differenciált.

Tekintettel arra, hogy a fordulónap és a módosulás alapján első alkalommal megfizetett „valódi” törlesztőrészletek összege nagy valószínűséggel eltér, a pénzügyi intézménynek ezt az összeget a fogyasztóval a törvényben meghatározott időszakon belül el kell számolnia és meg kell fizetnie.

A törvény szabályozza a megfizetés lehetséges módjait is.

A 7. §-hoz

Az Fhtv. módosítása következtében az egyoldalú szerződésmódosítás szabályai lényegesen megváltoztak. A korábban ismert ok-listák helyébe az MNB által elismert kamatváltoztatási és kamatfelár-változtatási mutatók léptek. E törvény alapján ezeket a mutatókat, valamint a referencia kamatlábat a pénzügyi intézmények a forintosítással érintett fogyasztói kölcsönszerződések esetén is alkalmazhatják.

Ezeknek a mutatóknak a szerződésbe történő beépítésére a pénzügyi intézményeknek nem csak a 3 évnél hosszabb futamidejű, jelzálogalapú devizakölcsönnél lesz lehetőségük, hanem a 3 évnél hosszabb futamidejű forintkölcsönöknél, valamint a 3 évnél hosszabb futamidejű, nem jelzálogalapú devizakölcsönöknél is.

A kamat, kamatfelár egyoldalú módosítást lehetővé tevő mutatók alkalmazása mellett azoknak a periódusoknak a meghatározása is szükséges, amelyek letelte után a pénzügyi intézmény kamatot, illetve kamatfelárat emelhet. Ezt a törvény úgy határozza meg, hogy ha a szerződés hátralévő futamideje a forintosítás után 9 évnél kevesebb, akkor a periódus 3 év lesz. Ha azonban a hátralévő futamidő 9 és 16 év közötti, akkor a periódus 4 év lesz. Végül, ha a hátralévő futamidő meghaladja a 16 évet, akkor a periódus 5 év lesz. Ez azt jelenti tehát, hogy ezeknél a szerződéseknél a pénzügyi intézmény csak a 3, 4 és 5 éves periódusok letelte után módosíthatja a kamatot, illetve a kamatfelárat.

A kamat, kamatfelár módosításának lehetősége a fentiek alapján nem vonatkozik azokra a kölcsönszerződésekre, amelynél a futamidőből 3 évnél kevesebb van hátra. A fair bankokról szóló törvény értelmében ugyanis egy kamatperiódus nem lehet rövidebb 3 évnél, ennél rövidebb kamatperiódust pedig a jogalkotó álláspontja szerint a törvénnyel érintett fogyasztói kölcsönszerződéseknél sem lenne célszerű főszabályként meghatározni. Ebből pedig az is következik, hogy azoknál a fogyasztói kölcsönszerződéseknél, amelyeket a forintra történő átváltás érint, de amelyeknél a futamidőből 3 évnél kevesebb van hátra, a pénzügyi intézményeket nem illeti meg a kamat-, illetve a kamatfelár egyoldalú módosításának a joga.

A kamatperiódusok kezdő napját diverzifikálva kell meghatározni. Ennek érdekében a törvény kimondja, hogy a kamatperiódusok indulására 2015. május 1. és 2016. április 30. között kerülhet sor. Ezen az időintervallumon belül a kamatperiódus indulására az eredeti fogyasztói kölcsönszerződés fordulónapján kerülhet sor.

A 8. §-hoz

A fair bank törvény a fogyasztói hitelszerződések módosítására vonatkozó szabályokat állapít meg (kamat, illetve kamatfelár módosításának felső határa és meghatározásának módja, díjak és költségek megállapításának és módosításának szabályai, a kamatfeltételek módosításához kapcsolódó tájékoztatási kötelezettség stb.), amelyek az e törvény alapján módosuló szerződések esetében is alkalmazandók, kivéve egyes rendelkezéseket - például a kamatperiódusok meghatározása és a díjak és költségek módosítása -, amelyekre e törvény eltérő szabályokat ad.

Az e törvény hatálybalépését követő első kamat-, illetve kamatfelár-periódus kezdő időpontját a 7. § határozza meg, viszont mivel a módosulástól az első kamatperiódus kezdetéig (2015. május 1 - 2016. április 30.) terjedő időtartam jelentősen rövidebb az e törvényben megállapított legrövidebb kamatperiódusnál is, a fogyasztók érdekeit figyelembe véve nem indokolt, hogy az e törvény által megállapított rögzített kamatokat, illetve referencia-kamatláb esetén a kamatfelárat a pénzügyi intézmény már az első teljes kamatperiódus kezdetén módosítsa.

A 9. §-hoz

A törvény az érvényesen megállapított díjakat, jutalékot és költségeket - az adott esetben forintra történő átváltás kivételével - nem módosítja, mivel ezt semmi nem indokolná, viszont a jövőre nézve - a fogyasztók érdekeinek védelmére tekintettel - korlátozza az emelésük mértékét.

Tekintettel arra, hogy a törvény által elismert díjak, jutalékok és költségek tekintetében nem alkalmazhatók egyértelműen háttérszabályként az e díjak és költségek módosítására a fair bank törvény rendelkezései, ezért a tételes díjak esetében a törvény elismeri azok évi egy alkalommal történő emelésének lehetőségét.

Annak ellenére, hogy a fogyasztói szerződések e törvény szerinti módosulása kapcsán a törvény költségekkel járó kötelezettségeket állapít meg a pénzügyi intézmények részére, a törvény a hiteladósok érdekeinek védelme érdekében egyértelműen rögzíti, hogy ezeket a terheket a pénzügyi intézmények semmilyen formában nem háríthatják át a fogyasztókra.

A 10. §-hoz

A törvény kiemelt rendelkezése egyes szerződések esetében a fogyasztóknak az árfolyamkockázat alóli mentesítse, az ország pénzügyi közvetítőrendszerének stabilitása érdekében a szerződések alapján fennálló tartozások forintosítása. A forintosítás legfontosabb eleme annak az árfolyamnak a meghatározása, amelyen a tartozások átváltására sor kerül.

A törvény a Kormány és a Magyar Bankszövetség megállapodásának megfelelően tartalmazza az átváltás árfolyamát.

A törvény úgy állapítja meg az árfolyamra vonatkozó szabályt, hogy olyan alternatívát állít fel, amely alapján a 2014. június 16. (a Kúria vonatkozó döntésének időpontja) és 2014. november 7. között a hiteladósok számára kedvezőbb árfolyam lehessen az átváltás alapja. Az árfolyam az MNB által jegyzett hivatalos devizaárfolyamokat veszi figyelembe.

A forintra átváltást az elszámolási törvény szerinti elszámolás alapján számított tartozás tekintetében kell elvégezni; az a tőketartozáson kívül kiterjed a kamatra, költségre, jutalékra és díjra is, e tekintetben is mentesítve a hiteladósokat a kedvezőtlen árfolyammozgásoktól.

A forintra történő átváltásra nyitva álló határidő megegyezik az elszámolásra nyitva álló határidővel.

A 11. §-hoz

A forintra átváltott tartozás kamata kizárólag a háromhavi BUBOR-hoz kötött referencia-kamat lehet.

A törvény mind a kamatfelár, mind a kamat tekintetében korlátokat állapít meg, amelyeknek egyidejűleg meg kell felelni.

A kamatfelár főszabály szerint az eredeti kamatfelár, amely meghatározását az értelmező rendelkezések tartalmazzák.

A kamatfelár felső határa a jelzálogkölcsön-szerződés célja alapján eltérő mértékben kerül meghatározásra. Ez a felső határ lakáscélú fogyasztói jelzálog kölcsönszerződés esetén 4,5 százalék, nem lakás célú fogyasztói jelzálog kölcsönszerződés esetén pedig 6,5 százalék.

A törvény a kamatfelár alsó határát is megállapítja, amely 1 százalék.

A törvény a kamatfelár meghatározása mellett a referencia-kamatlábból és a kamatfelárból álló kamat tekintetében is felső határt állapít meg, amely nem lehet magasabb, mint az eredeti induló kamat és a 2014. július 19. napján az adott szerződésben alkalmazott ügyleti kamat közül az alacsonyabb. Ezen szabály alól az egyetlen kivétel, hogy a kamat nem lehet alacsonyabb, mint a BUBOR és a 2 százalékos kamatfelár összege.

A 12. §-hoz

A törvény lehetőséget ad arra, hogy az árfolyamkockázatnak kevésbé kitett fogyasztók kezdeményezhessék deviza vagy devizaalapú fogyasztói jelzálogkölcsön-szerződéseik fenntartását. Ezt a szerződés forintra történő átváltást tartalmazó módosuló rendelkezéseinek kézhezvételét követően tehetik meg a pénzügyi intézménynél.

Ilyen módon tudomást szereznek arról, hogy forintra történő átváltás esetén milyen törlesztőrészletet kellene fizetniük, és harminc nap áll rendelkezésükre arra, hogy átgondolják, melyik megoldás lenne előnyösebb számukra.

Az olyan szerződések esetében, ahol nemcsak egy adóst terhelnek a szerződésből fakadó kötelezettségek, a későbbi viták elkerülése érdekében a törvény rögzíti, hogy abban a kérdésben, hogy a tartozás forintra váltásra kerüljön sor, vagy a korábbi deviza vagy devizaalapú szerződés maradjon fenn, csak az adóstársak együttes nyilatkozata dönthet.

A törvény nem teszi korlátlanul lehetővé valamennyi fogyasztó számára a deviza vagy devizaalapú fogyasztói jelzálogszerződés fenntartásának választását. Ezt azon fogyasztókra szűkíti le, akiket az esetleges jövőbeli árfolyamkockázat hatása kevésbé érinthet hátrányosan, vagy ahol a jelzálogkölcsön-szerződés hátralévő futamideje viszonylag rövid, illetve akik számára a forintra történő átváltás során meghatározott új kamat hátrányos lenne.

A törvény pontosan meghatározza azt az eljárási rendet, amely keretében a fogyasztó élhet a forintra történő átváltással kapcsolatos választási lehetőségével. A jogbiztonság érdekében meghatározza a pénzügyi intézmény ezzel kapcsolatos kötelezettségeinek határidejét.

A törvény abban az esetben is egyértelműen meghatározza az induló kamat maximumát, ha a fogyasztó döntése alapján a szerződés forintosítására nem kerül sor. E kamatszabályok is úgy kerültek meghatározásra, hogy az alkalmazásra kerülő kamatok ne haladhassák meg a törvényben meghatározott eredetileg számítható kamatot.

A 13. §-hoz

A szerződésmódosítás kapcsán a jogalkotó lehetővé kívánja tenni, hogy a pénzügyi intézmények között a felár megállapítása tekintetében verseny alakuljon ki, és ezáltal a fogyasztók az e törvény szerinti kamatplafonnál alacsonyabb kamatozású fogyasztói kölcsönszerződéssel válthassák ki korábbi fogyasztói kölcsönszerződésüket. Ennek megkönnyítése érdekében a korábbi fogyasztói kölcsönszerződés felmondása esetére a pénzügyi intézmény nem számolhat fel semmiféle díjat, költséget vagy jutalékot, és az új fogyasztói kölcsönszerződést biztosító jelzálogjog ingatlan-nyilvántartásba történő bejegyzése is mentes az erre vonatkozó igazgatási szolgáltatási díj megfizetésétől.

A törvény a kívánatos kamatverseny kialakulása érdekében nem zárja ki, hogy az a pénzügyi intézmény is kedvezőbb kondíciójú szerződést kínálhasson a fogyasztó részére, amely jelenleg is a fogyasztó hitelezője.

Az új fogyasztói kölcsönt folyósító pénzügyi intézmény követelését biztosító jelzálogjog a korábbi fogyasztói kölcsönszerződést biztosító jelzálogjog ranghelyét követelése erejéig annyiban tarthatja fenn, amely mértékben követelése a korábbi fogyasztói kölcsönszerződés kiváltására szolgált. Azaz ha a fogyasztó a korábbi fogyasztói kölcsönszerződés kiváltásán kívül, azzal együtt más célból további összegeket is kölcsönként vesz fel, erre a további összegre a ranghelyfenntartás már nem terjed ki, hiszen az a korábbitól eltérő célú követelést biztosít.

Természetesen a fogyasztónak lehetősége van arra is, hogy a korábbi fogyasztói kölcsönszerződés alapján fennálló tartozását csak részben váltsa ki új fogyasztói kölcsönnel, és a fennmaradó részt más forrásból fedezze.

A 14. §-hoz

A fogyasztói jelzálogszerződéseken kívül a törvény hatálya alá tartozó valamennyi többi szerződés, így különösen a forintalapú fogyasztói kölcsönszerződések esetében a törvény kizárólag az alkalmazható induló kamatot állapítja meg. A módosítás alapvető célja, hogy ezekben a szerződésekben is kizárólag az eredetileg számítható kamat, illetve kamatfelár, azaz az eredeti induló kamat - referencia-kamatlábhoz kötött szerződés esetén kamatfelár - és a 2014. július 19. napján az adott fogyasztói kölcsönszerződésben alkalmazott ügyleti kamat - referencia-kamatlábhoz kötött szerződés esetén kamatfelár - közül az alacsonyabb kamat, kamatfelár legyen alkalmazható, a hiteladósok érdekeinek védelmében.

A 15. §-hoz

A fogyasztói jelzálogkölcsön szerződéseknél alkalmazott forintosítási szabályokat a törvény kiterjeszti azokra a már felmondott szerződésekből eredő egyes tartozásokra is, amelyek esetében még végrehajtási cselekményekre kerülhet sor.

Ezekben a végrehajtási eljárásokban a törvény biztosítja, hogy azok csak a törvény által meghatározott árfolyam szerint átváltott tartozások erejéig legyenek lefolytathatók, így elkerülve, hogy a fogyasztók ebben a fázisban további árfolyamkockázatnak legyenek kitéve.

Mindazonáltal a hiteladós fogyasztónak ebben az esetben is módja van arra, hogy ha számára bármely okból kedvezőbb lenne a tartozás devizában történő nyilvántartása, úgy ezt a lehetőséget is választhassa.

A 16. §-hoz

A fogyasztó számára lehetővé kell tenni, hogy a szerződésmódosítással és tartozása forintra történő átváltásával kapcsolatos egyes lényegi panaszai felülvizsgálatát kérje. Mivel a szerződésmódosítást és a tartozás forintra történő átváltásának eredményét az elszámolással együtt kell a fogyasztó részére kiküldeni, célszerű az elszámolás felülvizsgálatára vonatkozó szabályoknak a szerződésmódosításra történő kiterjesztése, azonos eljárási szabályok megállapítása.

A 17. §-hoz

Tekintettel arra, hogy a törvény több értesítés kézbesítésére a jogkövetkezményekre figyelemmel tértivevényes kézbesítést ír elő, ezért ezekben az esetekben az elszámolási törvénnyel összhangban kell megállapítani, hogy mely időpont tekinthető a kézhezvétel időpontjának.

A 18. §-hoz

Tekintettel arra, hogy az árfolyamgátra vonatkozó rendelkezések bevezetésére elsősorban a fogyasztót terhelő árfolyamkockázatok csökkentése miatt került sor, és e rendelkezések az árfolyamgát törvény szerint is csak átmeneti ideig érvényesültek volna, ezért az e törvényben szereplő forintosítással a fogyasztót terhelő további árfolyamkockázatok megszűnése miatt e szabályok okafogyottá válnak. Ezért szükséges meghatározni, hogy az árfolyamgát törvényből még alkalmazandó szabályokat mely eltérésekkel kell alkalmazni. A szabályok figyelembe veszik a fogyasztó érdekét a törlesztő részletek mértékének meghatározásakor.

-----STARTING---POINT---VEGE---

A 19. §-hoz

Az alapvetően technikai jellegű szabályok megalkotására az MNB elnöke kap felhatalmazást, így arra, hogy a szerződésmódosulás lényegi elemeiről készített összefoglaló, valamint a szerződés devizában való fenntartására vonatkozó kezdeményezés tartalmi és formai követelményeit, valamint a futamidő-számítás részletes szabályait megállapítsa.

A 20. §-hoz

Hatályba léptető rendelkezések. A (2) bekezdésben szereplő szabályok a törvény általános hatálybalépésétől eltérően az e törvény szerint módosuló fogyasztói kölcsönszerződésekre vonatkoznak.

A 21. §-hoz

Tekintettel arra, hogy a forintosítás árfolyama már a törvény kihirdetésekor rögzített, ezért az árfolyamkockázatok mielőbbi lehetséges csökkentse érdekében a törvény már a 2015. január 1-jét követően esedékes törlesztőrészletek számítására is ezen árfolyamok alkalmazását rendeli el.

A törvény a fogyasztókkal történő elszámolások hatásainak a pénzügyi intézmény számviteli nyilvántartásaiban történő teljesítésére és átvezetésére vonatkozó határidőket is tartalmaz.

A 22. §-hoz

A következetes jogalkotási gyakorlatnak megfelelően az átláthatóság miatt az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvényt érintő módosítások nem szétszórva, más törvényekben kerülnek elhelyezésre, hanem magában a módosított törvényben.

Ezért ez a - tartalmilag a 13. §-ban szereplő kiváltó hitelhez kapcsolódó - szabály a módosító rendelkezések között kerül elhelyezésre.

A módosítás célja, hogy az e törvény szerinti, a fogyasztó számára kedvezőbb feltételekkel nyújtott kiváltó hitel igénybevétele esetén ne jelentsen pénzügyi terhet az új fogyasztói kölcsönszerződést biztosító jelzálogjog ingatlan-nyilvántartási bejegyzése, illetve a kiváltott hitelt biztosító jelzálogjog törlése kapcsán fizetendő díj sem.

A 23. §-hoz

Tekintettel arra, hogy a törvényben foglalt szabályok a korábbi árfolyamgátas rendszerhez képest is előnyösebb és végleges megoldást tartalmaznak az árfolyamkockázat kezelése tekintetében, ezért a fogyasztói jelzálogkölcsön-szerződések forintosítása mellett nem indokolt a gyűjtőszámlás rendszer további kiterjesztése, ezért a törvény megszünteti az új gyűjtőszámlás hitelszerződések megkötése kezdeményezésének lehetőségét.