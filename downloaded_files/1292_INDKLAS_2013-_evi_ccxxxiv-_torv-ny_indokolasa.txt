2013. évi CCXXXIV. törvény indokolása

a Magyarország és a Szerb Köztársaság között a szociális biztonságról szóló egyezmény kihirdetéséről

Általános indokolás

Magyarország és a Szerb Köztársaság között hatályban van az 1959. évi 20. törvényerejű rendelettel kihirdetett a Magyar Népköztársaság Kormánya és a Jugoszláv Szövetségi Népköztársaság Kormánya között állampolgáraik szociális biztonságával kapcsolatos kérdések rendezése tárgyában Budapesten, az 1957. évi október hó 7. napján kötött egyezmény (a továbbiakban: magyar-jugoszláv szociálpolitikai egyezmény). Bár a magyar jugoszláv szociálpolitikai egyezmény sok tekintetben a korát meghaladó modern szemléletű egyezmény volt már megkötésekor is, az időközben bekövetkezett jogfejlődés, valamint a két ország ET-, hazánk EU-tagsága, illetve a Szerb Köztársaság és az Európai Unió között létrejött társulási megállapodás biztosította jogi keretek időszerűvé tették e szabályok felülvizsgálatát.

A Magyarország és a Szerb Köztársaság között a szociális biztonságról szóló egyezmény (a továbbiakban: Egyezmény) létrehozásának közvetlen célja a két ország között az állampolgárok szabad mozgását támogató, az európai értékekkel összhangban levő szociális biztonsági kapcsolatok rendezése, valamint ennek eredményeként a kétoldalú gazdasági kapcsolatok fejlesztése, egyidejűleg az elavult magyar-jugoszláv szociálpolitikai egyezménynek a két ország közötti viszonylatban történő hatályon kívül helyezése.

Mind Magyarország, mind a Szerb Köztársaság kész az Európai Unió és az Európa Tanács által meghatározott elvek és értékek figyelembevételével újraszabályozni a két ország között kialakításra kerülő szociális biztonsági egyezményes kapcsolatokat. Az Egyezmény közvetlen célja a két ország között a szociális biztonsági kapcsolatok rendezése. Az egyezménnyel elérni kívánt közpolitikai cél elsődlegesen állampolgáraink társadalombiztosítási rendszereinkben megszerzett jogainak védelme, a két ország szociális biztonsági rendszerei koordinációjával a másik ország területén vállalt munkavégzéssel kapcsolatos elősegítése, és ezáltal kiemelten a magyar-szerb gazdasági kapcsolatok fejlesztése, egyidejűleg az elavult magyar-jugoszláv szociálpolitikai egyezmény két ország közötti viszonylatban történő hatályon kívül helyezése.

Az Egyezmény létrehozására irányuló tárgyalások jelentős időt vettek igénybe. Az első tárgyalási fordulóra 2001-ben került sor, azt követően azonban hosszú ideig nem tárgyalt a két ország. A jelentős elhúzódásnak többek között a Szerb Köztársaság államiságában bekövetkezett többszörös változás (Jugoszlávia, Szerbia és Montenegró, Szerb Köztársaság átalakulása) volt az oka. A Szerb Köztársasággal ténylegesen 2013 áprilisában kerültek lezárásra a többször újranyitott kérdések és szabályok.

Az új szociális biztonsági egyezmények létrehozása során hangsúlyozottan tekintettel kell lenni azokra a szociális biztonsági koordinációs eszközökre ‒ alapvetően a szociális biztonsági rendszerek koordinálásáról szóló 883/2004/EK európai parlamenti és tanácsi rendeletre ‒, amelyekkel az Európai Unió tagállamai között szabályozzák a személyek szabad áramlásához kapcsolódó eljárásokat. Így meghatározó jellegű:

- az alkalmazandó jog egyértelmű meghatározása a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételeket egyértelműen rögzíteni kell),

- az ellátásokra való jog biztosítása,

- a már megszerzett jogok fenntartása,

- a jogosultsági időtartamok összeszámítása,

- az ellátásokhoz való hozzáférés Magyarországon kívül,

- az arányos teherviselés.

Az Egyezmény a fenti elvek keretei között biztosítja a magyar és a szerb jog szerinti öregségi, valamint halál esetén járó nyugellátásokra jogosultságot szerzett személyek részére megszerzett jogaik megőrzését abban az esetben is, ha mindkét ország nyugdíjbiztosítási rendszereiben szereznek biztosítási időt.

Az Egyezmény - alkalmazkodva a munkavégzés és befektetési kapcsolatok modern nemzetközi formáihoz - lehetővé teszi, hogy a hosszabb távon (legfeljebb 24 hónapig terjedő) kiküldetés keretében végzett munkavégzés/önálló vállalkozói tevékenység esetén a másik szerződő fél területére kiküldött biztosított/önálló vállalkozó a kiküldő állam joghatósága alatt maradjon és abban az államban tartsa meg biztosítási jogviszonyát (teljesítse a társadalombiztosítással összefüggő, különösen járulékfizetésre vonatkozó kötelezettségeit).

Az Egyezmény hatálya kiterjed továbbá az egészségbiztosítási ellátásokra, a megváltozott munkaképességű személyek ellátásainak, és a munkahelyi balesetekkel és foglalkozási megbetegedésekkel, munkanélküliséggel összefüggő ellátások jogosultsági szabályainak koordinációjára is.

Ezen elvek az EU tagállamokkal és más európai országokkal fennálló szociális biztonsági koordinációs kapcsolatokban is meghatározóak.

Részletes indokolás

Az 1. §-hoz

Az Egyezmény a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, arra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad.

Az Egyezmény előkészítését célzó tárgyalások befejeződésére való tekintettel, az Egyezmény végleges szövegének megállapítása (aláírása), továbbá az szükséges, hogy az aláírást követően az Egyezmény hatálybalépése érdekében annak kötelező hatályát az Országgyűlés - az Egyezmény kihirdetéséről (és a kötelező hatály elismerésére való felhatalmazásról) szóló törvénytervezet elfogadása útján - elismerje. A Kormány így az Egyezmény végleges szövegének megállapítását követően a törvényjavaslatot benyújtja az Országgyűlésnek az Egyezmény kötelező hatályának elismerése céljából.

A 2. §-hoz

Az Egyezményt, annak az állampolgárok jogait és kötelezettségeit közvetlenül érintő jellegére tekintettel - mint törvényhozási tárgykörbe tartozó normát - törvénnyel szükséges kihirdetni.

A 3. §-hoz

Az Egyezmény hiteles magyar nyelvű szövegét tartalmazza.

Az Egyezmény a fogalom-meghatározásokat követően (1. cikk) rögzíti, hogy hatálya azon jogszabályokra terjed ki, amelyek a társadalombiztosítási jogviszony alapján nyújtott öregségi és hozzátartozói nyugellátásokat, a kötelező egészségbiztosítási ellátásokat, a megváltozott munkaképességű személyek ellátásait, továbbá a munkanélküli ellátások keretén belül az álláskeresési járadékról és a nyugdíj előtti álláskeresési segélyről szóló jogszabályok alapján nyújtott ellátásokat szabályozzák (2. cikk). Az Egyezmény személyi hatálya (3. cikk) kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint azon személyekre, akik jogaikat ilyen személyektől származtatják.

Az Egyezmény rögzíti az egyenlő bánásmód alapelvét, az átutalás alapelveit, illetve a tényállások azonos elismerésnek szabályait (4‒6. cikkek) biztosítva, hogy a jogosultak ellátásaik tekintetében a két ország szociális biztonsági jogszabályainak alkalmazása során azonos jogokkal és kötelezettségekkel kerüljenek elbírálásra. Az Egyezmény az egyenlő bánásmód alapelvén (4. cikk) nyugodva szabályozza az alkalmazandó jog egyértelmű meghatározását a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételek pontos meghatározásával). Az Egyezmény garantálja az ellátások kifizetésének biztonságát (5. cikk) is, hiszen az ellátások a másik szerződő állam területén tartózkodó személyek számára is az ellátást folyósító állam területén tartózkodó személyekre vonatkozó feltételekkel azonos módon kerülnek folyósításra és azok nem csökkenthetők arra tekintettel, hogy a biztosított a másik ország területén tartózkodik az ellátásnyújtás során.

Az Egyezmény szövegét megállapító tárgyalások során - a szomszédos országokkal kialakult általános szociális biztonsági szerződéses gyakorlatunknak megfelelően - a szerb féllel olyan szöveg került kialakításra, amely elsősorban a két ország szociális biztonsági rendszerei koordinációjának a másik ország területén vállalt munkavégzéssel kapcsolatos elősegítését tűzi ki célul, de amely biztosítja a munkavállalással össze nem függő ideiglenes tartózkodás alatt felmerülő egészségügyi ellátások nyújtását is. Az Egyezmény hatálya a munkahelyi balesetekkel és foglalkozási megbetegedésekkel összefüggő ellátások és jogosultságok szabályainak koordinációjára is kiterjed.

A másik ország területén való munkavégzéssel kapcsolatban az alkalmazandó jog szabályai között jelen Egyezmény az európai normáknak megfelelően - és más hatályos kétoldalú egyezményekhez hasonlóan - főszabályként (7. cikk) kimondja, hogy a munkavállaló (önálló vállalkozói tevékenységet folytató személy) biztosítási kötelezettsége annak a szerződő államnak a jogszabályaihoz igazodik, amelynek területén az illető személy a jövedelemszerző tevékenységet folytatja, akkor is, ha az érintett személy lakóhelye vagy a munkáltató székhelye a másik szerződő állam területén van. Az általános szabály alól kivételt képeznek (8-10. cikk) többek között a másik szerződő fél területére kiküldött, közszolgálatban foglalkoztatott személyek, a munkaadó által a másik ország területére munkavégzés céljából kiküldött munkavállalók (önálló vállalkozói tevékenységet folytató személyek), a vízi, légi járműveken foglalkoztatottak biztosítására vonatkozó rendelkezések.

A különleges rendelkezések négy fejezetben a betegség, anyaság; az öregség, rokkantság (megváltozott munkaképesség), halál; a munkahelyi balesetek, foglalkozási megbetegedések; valamint a munkanélküliség kockázatainak kezelése vonatkozásában hangolják össze a nemzeti szabályozórendszereket, eljárásokat. A fejezetek az uniós jogszabályokkal összhangban meghatározott kockázati típusokra bontva szabályozzák az alkalmazandó szabályokat és eljárásokat.

Az ellátásokra vonatkozó különleges rendelkezések 1. fejezete (11‒21. cikk) körében a biztosítás szerinti országtól eltérő országban való ideiglenes és huzamos tartózkodás idején a betegség és anyaság esetén járó ellátások - azaz a természetbeni és pénzbeli egészségügyi ellátások - szabályait tartalmazza az Egyezmény. A betegség és anyaság esetén járó pénzbeli és természetbeni ellátások nyújtásának fedezete a biztosított/jogosult személy esetében annak az egészségbiztosítónak lesz a terhe, amelynél az illető személy biztosított vagy jogosultságot szerzett, és nem attól függ, hogy melyik ország területén vett ellátást igénybe. Azaz a biztosítási elvet figyelembevéve mindegyik fél viseli a saját biztosítottja esetében jelentkező ellátások pénzügyi terheit.

A 2. fejezet (22‒28. cikkek) az öregség, a halál és a rokkantság (megváltozott munkaképesség) esetén járó ellátásokat szabályozzák. Bár a magyar jog hatálya alatt 2012. január 1-étől a rokkantsági kockázat nem a nyugellátások keretében került kezelésre, rendszerszerűen e fejezetben kerülnek rögzítésre a Magyarországon nyújtott megváltozott munkaképességű személyek ellátásainak megállapítására vonatkozó szabályok. E fejezet legfontosabb szabályozási pontja, hogy a modern szociális biztonsági egyezményes elvek szerint az ellátások megállapítása arányosan (a pro rata temporis elv alapján) történik. Abban az esetben, ha a nyugellátásra való jogosultságot nem lehet megszerezni a kizárólag egyik szerződő államban megszerzett szolgálati idők alapján, lehetőség nyílik arra, hogy az egyes országok ellátást nyújtó illetékes intézményei figyelembe vegyék a másik ország biztosítási rendszerében szerzett szolgálati időt is. Az Egyezmény alapján alkalmazandó nyugdíj megállapítási szabályok révén a magyar és a szerb illetékes intézmények az általuk alkalmazott jogszabályok szerint megszerzett szolgálati időket arányosítják a két országban megszerzett szolgálati idők összegéhez. Ezt az arányt ezt követően érvényesítik azon (elméleti) összeg tekintetében, amelyet akkor állapítanának meg, ha az összeszámított szolgálati időket kizárólag a saját területükön szerezte volna a biztosított.

A Szerb Köztársaság jogszabályai alapján továbbra is a nyugdíjbiztosítás keretében kerülnek megállapításra és folyósításra a rokkantsági kockázaton alapuló ellátások. Ezeknek a normáknak a magyar szabályokkal való összehangolása érdekében az uniós elvekkel összhangban az Egyezmény szabályozza (28. cikk) a megváltozott munkaképességű személyek ellátásainak megállapítására vonatkozó specifikus jogokat és eljárásokat. Az Egyezményben rögzített koordinációs szabályok a megváltozott munkaképességű személyek részére biztosított ellátások és a munkanélküli ellátások tekintetében olyan megoldásokat tartalmaznak, amelyek azokat a nemzeti törekvéseket szolgálják, amelyek meghatározóan a munkavállalóknak a nemzeti munkaerőpiacra történő visszavezetését teszik lehetővé a nemzeti szabályozórendszerekben.

A 3. fejezetben (29‒30. cikkek) a munkahelyi baleset és foglalkozási megbetegedés esetén járó ellátások speciális szabályai kerülnek meghatározásra.

A 4. fejezet célja, hogy a munkanélkülivé válást követően a másik országba való hazatérést követő munkanélküliséggel összefüggő ellátások tekintetében a másik országban szerzett biztosítási idők figyelembevételre kerülhessenek (31. cikk). A munkanélküliség esetére az Egyezmény tartalmazza azt a rendelkezést, amely alapján a Szerbiában munkaviszony vagy vállalkozási tevékenység megszűnését követően Magyarországra hazatérő személy jogosult lesz arra, hogy a Szerbiában megszerzett biztosítási ideje a magyar ellátás megállapítása tekintetében jogszerző időként figyelembevételre kerüljön. Egy szerb állampolgár magyarországi biztosítási jogviszonya megszűnését követően, ha magyarországi tartózkodása kizárólag munkavégzési célú volt, nem fog automatikusan munkanélküli ellátáshoz való hozzáférést eredményezni, hanem Szerbiába való visszatérését követően a szerb intézmények a magyar biztosítási időt figyelembe veszik a szerb ellátásokhoz való jogosultság megállapításánál.

Az Egyezmény végrehajtásához szükséges általános elveket igazgatási rendelkezéseket, részletszabályokat külön igazgatási megállapodás tartalmazza, amely meghatározza a Szerződő Államok hatóságai és intézményei közötti együttműködés szabályait (33. cikk).

Az Egyezmény a IV. rész vegyes rendelkezéseiben (32‒44. cikkek) szabályozza az összekötő szervek kijelölésének előírását (32. cikk), az Egyezmény végrehajtásában alkalmazott formanyomtatványok és részletes eljárások keretszabályait (34. cikk), továbbá az ellátások kifizetésének elveit, a statisztikai adatok cseréjének előírását, a végrehajtás során elengedhetetlen igazgatási együttműködés elveit, a kérelmek azonos elbírálásának, feldolgozásának szabályait. Az Egyezmény úgyszintén rendelkezik a végrehajtható döntések és az okiratok elismeréséről, a kézbesítés és az érintkezés nyelveiről.

Az Egyezmény az adatvédelem vonatkozásában részletes, az információs önrendelkezési jogról és az információszabadságról szóló 2011. évi CXII. törvény rendelkezéseivel összhangban álló rendelkezéseket állapít meg (43. cikk). Az Egyezmény szabályokat tartalmaz a pénznem és árfolyamok, a visszatérítési kötelezettségek, a vitás kérdések rendezésének elvei tekintetében is.

Az V. rész átmeneti és záró rendelkezéseiben (45‒48. cikkek) a hatálybalépés és az időbeli hatály, továbbá Magyarország Európai Uniós kötelezettségeinek rögzítése szerepelnek. Itt kerül továbbá rögzítésre, hogy az Egyezmény hatálybalépésével egyidejűleg a Magyar Népköztársaság Kormánya és a Jugoszláv Szövetségi Népköztársaság Kormánya között állampolgáraik szociális biztonságával kapcsolatos kérdések rendezése tárgyában Budapesten, az 1957. október 7-én aláírt Egyezmény hatályát veszti Magyarország és a Szerb Köztársaság vonatkozásában.

Az Egyezményben alkalmazott szociális biztonsági koordinációs rendelkezések teljes mértékben összhangban vannak az Európai Unió joga szerinti szabályozás elveivel és az Európai Unió Bírósága által C-55/00. sz. Gottardo ügyben hozott ítéletében foglaltakkal. Az Egyezmény ún. EU klauzula révén kimondja, hogy az Egyezmény nem befolyásolja azokat a kötelezettségeket, amelyek Magyarország Európai Uniós tagságából fakadnak. A fenti cikk Egyezményben való megjelenítésével Magyarország eleget tesz a szociális biztonsági rendszerek koordinálásáról szóló, 2004. április 29-i 883/2004/EK európai parlamenti és tanácsi rendelet 72. cikk a) pontja alapján az igazgatási bizottság által elfogadott, Pl. ajánlásban foglaltaknak.

A 4. §-hoz

A 4. § rendezi, hogy a törvény a kihirdetését követő napon lép hatályba, azzal a kivétellel, hogy az Egyezmény a mindkét ország törvényhozó testületének döntését követően a kötelező hatály elismeréséről (megerősítésről) szóló utolsó értesítés megküldésének hónapját követő harmadik hónap első napján lép hatályba. A lefolytatott szükséges belső eljárásról a Szerződő Felek írásban, diplomáciai úton értesítik egymást.