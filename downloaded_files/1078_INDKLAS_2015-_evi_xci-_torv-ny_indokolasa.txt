2015. évi XCI. törvény indokolása

a Magyarország és a Luxemburgi Nagyhercegség között a jövedelem- és a vagyonadók területén a kettős adóztatás elkerüléséről és az adóztatás kijátszásának megakadályozásáról szóló Egyezmény kihirdetéséről

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az új adóegyezmény megkötése kedvezőbb, áttekinthetőbb gazdasági és jogi hátteret biztosít mindkét szerződő fél befektetői számára.

Magyarország és a Luxemburgi Nagyhercegség között megkötött, új kettős adóztatás elkerüléséről szóló Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban. Az Egyezmény hatálya a jövedelem- és a vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását, oly módon, hogy meghatározza, hogy az egyes jövedelemfajták és vagyontípusok tekintetében melyik szerződő félnek milyen körben van adóztatási joga.

Az Egyezmény a szerződő felek illetékes hatóságai számára teljes körű információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg az Egyezmény rendelkezéseinek.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

A Luxemburgi Nagyhercegséggel megkötésre kerülő kettős adóztatás elkerüléséről szóló egyezmény alapvetően az OECD Modellegyezmény szabályait követi és megfelel a magyar szerződéskötési gyakorlatnak.

Részletes indokolás

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles magyar és angol nyelvű szövegét tartalmazza.

Az Egyezmény főbb rendelkezései a következők:

- Az Egyezmény hatálya a jövedelem- és a vagyonadókra terjed ki.

- 4. cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg.

- 5. cikk: Építkezési tevékenység esetében 12 hónap után keletkezik telephely.

- 8. cikk: A hajózásból, légi forgalomból és belvízi szállításból származó nyereség a vállalkozás tényleges üzletvezetési helyének államában adózik.

- 10. cikk: Az osztalékra a forrásadó mértéke 0%, amennyiben a haszonhúzó egy olyan társaság, amely az osztalékot fizető társaság tőkéjében legalább 10 százalékos közvetlen részesedéssel bír, illetve 10% minden más esetben.

- 11. cikk: A kamatra nincs forrásadó.

- 12. cikk: A jogdíjra nincs forrásadó.

- 13. cikk 2. bekezdés: A társaság részvényeinek elidegenítéséből származó nyereség az ingatlan fekvése szerinti államban megadóztatható, ha a társaság eszközeinek több mint 50%-a ingatlanvagyonból áll.

- 16. cikk 3. bekezdés: Amennyiben az egyik szerződő államban belföldi illetőségű előadóművész vagy sportoló a másik szerződő államban kifejtett tevékenységét döntően a szerződő államok közalapjaiból finanszírozzák, a jövedelem a tevékenység kifejtésének államában mentes lesz az adó alól.

- 20. cikk 1. bekezdés: A vendégtanár nem adóztatható a fogadó államban kapott díjazás után, ha tanítás céljából két évet meg nem haladó időtartamra utazik a fogadó államba.

- 23. cikk 2. bekezdés: A kettős adóztatás elkerülésére luxemburgi részről a mentesítés módszerét alkalmazzák.

- 26. cikk: Az OECD Modellegyezmény 2008. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 28. cikk: Az Egyezmény hatálybalépéséről és az előző Magyarország és Luxemburg között hatályban lévő kettős adóztatás elkerüléséről szóló egyezmény hatályon kívül helyezéséről rendelkezik.

A Jegyzőkönyv rendelkezései a következők:

I. A kollektív befektetési eszköz fogalmát tartalmazza.

II. A nemzetközi forgalom fogalmából kizárja a közúti járműveket.

III. Az adóügy információcsere során a megkeresett Állam illetékes hatóságának rendelkezésére bocsátandó információkról rendelkezik.

IV. Az EU-klauzulát tartalmazza.

A 4. §-hoz

A törvény hatálybalépéséről rendelkezik, és a végrehajtásért felelős minisztert nevezi meg.

Az 5. §-hoz

A régi egyezményt kihirdető 1990. évi XCV. törvény hatályon kívül helyezéséről rendelkezik.