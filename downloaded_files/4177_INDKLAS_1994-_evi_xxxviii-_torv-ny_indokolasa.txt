1994. évi XXXVIII. törvény indokolása

az építésügyről szóló 1964. évi III. törvény módosításáról

-----STARTING---POINT---ALTALANOS---

Évtizedek óta visszatérő problémát jelent hazánkban a szabálytalan (építési engedély nélküli, illetőleg attól eltérő) építkezések jelentős száma. A nem kielégítő építési fegyelem egyik lényeges forrása a jelenleg hatályos építésügyi törvény, amely 38. §-ában a szabálytalan építkezések szankcionálását lényegében teljes körűen az építésügyi hatóságok szabad - jogilag nem körülhatárolt - mérlegelésére bízza. Ez alól a törvény csupán szélsőséges esetekben (ha a szabálytalan építmény közvetlenül veszélyezteti az egészséget, az élet- vagy közbiztonságot, vagy annak állékonysága nem felel meg a műszaki követelményeknek és a veszély megfelelő átalakítással nem szüntethető meg) teremt kivételt a lebontás kötelező elrendelésének kimondásával.

Ugyanakkor aligha vitatható, hogy a szabálytalan építkezések gyakorta maradandóan károsan befolyásolják legszebb történelmi tájaink képét, illetve szűkebb környezetünk város (község), illetőleg utcaképét is.

Az eljáró építésügyi hatóságok a törvényben biztosított szabad mérlegelési jogkörüket általában meglehetősen egyoldalúan értelmezik és gyakorolják. Ritkán fordul elő olyan hatósági döntés, amely a szabálytalan építmény (építményrész) fennmaradását ne engedélyezné, megelégedve az építésrendszeti bírság egyidejű kiszabásával, mint egyetlen lehetséges jogkövetkezménnyel.

Az építésrendészeti bírságnak azonban önmagában tényleges visszatartó ereje már nincs, a szabálytalanul építkezők ezt az építkezésük költségébe szinte már eleve bekalkulálják.

A mérlegelési jog egyoldalú alkalmazása sajnálatos módon reprezentálja az építésügyi hatóságok gyengeségét. Egyrészt az első fokú közigazgatási szervek megfelelő képesítésű és gyakorlatú építési ügyintézővel általában nem rendelkeznek, másrészt a településen belül a bontás elrendelésének és szükség esetén hatósági úton történő végrehajtásának valójában népszerűtlen és nehéz feladatát nem kívánják vállalni.

Ez a tarthatatlan helyzet csak olyan törvényi szabályozás útján változtatható meg gyökeresen, amely a fennmaradási engedélyezést szigorú szabályok közé szorítja és az építési engedély nélkül, illetőleg az attól eltérően épült építmények (építményrészek) fennmaradását kizárólag akkor engedi meg, ha az építési munkára az építési engedély megadásának feltételei is fennállnak vagy megteremthetők, illetve a szabályos állapot a megfelelő átalakítás elrendelésével elérhető (38. § (1) bek.). Amennyiben mindezekre nincs lehetőség, illetve az átalakítási munkálatok elvégzését az arra kötelezett nem kívánja vállalni, az építésügyi hatóság fennmaradási engedélyt nem adhat, kizárólag az építmény (építményrész) lebontását rendelheti el. (38. § (3) bekezdés).

A törvényjavaslat 38. §-ának (4) bekezdése változatlanul fenntartja a jelenleg hatályos törvénynek az építésügyi hatósági kötelezés szubjektív és objektív határidejére (egy, illetőleg tíz év) vonatkozó szabályát. Ezt az előírást azonban indokolt kiegészíteni az új eljárás elrendelése esetében az egy éves határidő számítására irányadó sajátos szabállyal. A közigazgatási határozatok bíróság előtti felülvizsgálatának lehetősége ugyanis - a peres eljárások közismert időbeli elhúzódása miatt - gyakran azt eredményezi, hogy a bíróság által jogszabálysértés miatt elrendelt új közigazgatási eljárás lefolytatására csak a szabálytalan építkezésnek az építésügyi hatóság tudomására jutásától számított egy éven túl kerülhetne sor. Erre azonban a jelenlegi törvényi szabályozás nem ad lehetőséget, mivel az új eljárás elrendelése esetében sem tartalmaz az egy éves intézkedési határidő számítására eltérő rendelkezést. Ezért valójában az új eljárás keretében nincs jogi lehetőség a bíróság által feltárt jogszabálysértés kiküszöbölésére.

A javaslat a törvény módosításának hatálybalépését 1994. július 1-vel irányozza elő. Erre a viszonylag hosszabb átmeneti időszakra azért van szükség, hogy az építtetők megismerhessék az elmúlt harminc évi jogi szabályozását felváltó, lényegesen szigorúbb törvényi előírásokat, másrészt az építésügyi hatóságok is megfelelően felkészülhessenek a következetes és határozott végrehajtási cselekmények megtételére, végső soron a hatósági bontások feltételeinek megteremtésére.

Ebben az időszakban a törvénymódosítás végrehajthatósága érdekében ki kell dolgozni

- az Országos Építésügyi Szabályzat és az azt hatályba léptető miniszteri rendelet módosítását, különös tekintettel a Szabályzat előírásai alól a fennmaradási engedélyezés során adható felmentések körére és eljárási rendjére, valamint

- az építési és a használatbavételi engedélyezési eljárásról szóló 12/1986 (XII. 30.) ÉVM rendeletnek a fennmaradási engedélyezési eljárással összefüggő módosítását is.

A fennmaradó engedélyezésének a törvényjavaslat szerinti szigorúbb szabályozása egyidejűleg megkérdőjelezi az építésrendészeti bírság jogintézménye további fenntartásánask szükségességét. Az építésrendészeti bírság ugyanis jelenleg mint a fennmaradási engedély megadását csak akkor teszi lehetővé,ha az elvégzett építési munkára az építési engedély megadásának feltételei is fennállnak vagy megteremthetők, illetve az építmény (építményrész) átalakítással szabályossá tehető, a szabálytalan állapot eltűrését az építési engedély nélküli, illetőleg az attól eltérő az építkezések esetében is teljes egészében kizárja. Ily módon az építtető az építési engedély megszerzésének elmulasztásával lényegében csak adminisztratív hibát követ el, illetőleg a szabályos állapot biztosítása érdekében elrendelt átalakítási munkálatok költségeit nyilvánvalóan neki kell viselnie. Éppen ezért a javaslat szerinti szabályozás tükrében az építési engedély nélküli, illetőleg az attól eltérő építkezések szankcionálására a szabálysértési felelősségrevonás elégséges.

-----STARTING---POINT---RESZLETES---
-----STARTING---POINT---VEGE---

Ennek megfelelően a hatálybaléptetéssel egyidejűleg az építésrendészeti bírságra vonatkozó 30/1964. (XII. 2). Korm. rendelet 18/A. §-ának a hatályon kivül helyezéséről is indokolt intézkedni.