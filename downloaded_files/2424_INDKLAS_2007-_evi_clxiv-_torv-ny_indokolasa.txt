2007. évi CLXIV. törvény indokolása

a Londonban, 2001. október 5-én kelt, a hajókon alkalmazott ártalmas antivegetatív bevonatrendszerek ellenőrzéséről szóló 2001. évi nemzetközi egyezmény kihirdetéséről

-----STARTING---POINT---ALTALANOS---

Általános indokolás

A hajókon alkalmazott ártalmas antivegetatív bevonatrendszerek ellenőrzéséről szóló nemzetközi egyezményt a Nemzetközi Tengerészeti Szervezet (International Maritime Organization - IMO) keretében a 2001. évben fogadták el.

A hajós szakmában algásodás néven ismert jelenség a hajó vízbe merült részén az algák és különféle csigafajták megtelepedésében nyilvánul meg és a hajó ellenállásának megnövekedéséhez, következésképpen a hajó fokozott energiafogyasztásához vezet. Mivel a megtelepedett algák és csigák eltávolítása a hajó partra húzását vagy dokkolását igényli és a hajótestre rakodott réteg levegőt érve szinte betonkeménységűvé válik és eltávolítása a fém hajótest sérülésével jár, ezért az algák és csigák távoltartására ún. antivegetatív festékbevonatot alkalmaznak.

Egyes antivegetatív festékbevonatok ugyanakkor a tenger élővilágát is veszélyeztetik, ezért az Egyezmény korlátozza egyes, a tenger élővilágát és kiemelten az emberi egészséget károsan befolyásoló bevonatok használatát és előírja az alkalmazott bevonatrendszer tulajdonságairól a lobogó szerinti állam hajózási hatósága által kiállított bizonyítványt. Az Egyezmény ugyanakkor a Nemzetközi Tengerészeti Szervezet keretében technikai csapatot hoz létre a konkrét ártalmas bevonattípusok meghatározására. Az adott terület elismert szakértőiből álló csapat feladata elemezni az egyes bevonatok környezetszennyezési kockázatát és szükség szerint javaslattétel az Egyezmény 1. mellékletének módosítására.

Magyar lobogó alatt jelenleg tengeri nagyhajó nem közlekedik, de folyam-tengeri nagyhajó igen és azokra az Egyezmény rendelkezései ugyanúgy vonatkoznak. Tekintettel arra, hogy a magyar hajólajstrom a szolgáltatások szabad mozgása elve alapján az Európai Gazdasági Térségről szóló megállapodásban részes országok részére nyitott lajstrom, számolnunk kell ezen országok hajótulajdonosainak jelentkezésével is, amikor a lobogó joga alapján a magyar hajózási hatóságoknak kell ezeket a hajókat felügyelni és a vonatkozó hajóokmányokkal ellátni.

Az Egyezmény alkalmazása az államháztartásra közvetlenül nem hat ki. Az Egyezményben foglaltak hatása a tengeri szállítással, illetve a lakk- és festékiparban érintett gazdálkodó szervezeteknél jelentkezik. A lakk- és festékiparban érintett gazdálkodó szervezetek az Egyezmény alapján fel tudnak készülni az Egyezmény 1. mellékletében felsorolt tiltott vegyületek kiváltására.

A törvénnyel kihirdetésre kerülő Egyezményhez való csatlakozásunkat az Európai Bizottság is szorgalmazza.

Az Egyezmény még nem lépett hatályba, azt 25 állam erősítette meg, köztük az Európai Unió 13 tagállama. A megerősítő államok hajótere a világ hajóterének 38,09%-át teszi, vagyis a hatálybalépés számszerű feltételei teljesültek, azonban az utolsó okirat letétbe helyezésétől számított 12 hónap még nem telt le.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a - összhangban a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontjával, valamint 10. § (1) bekezdésének a) pontjával - felhatalmazást ad az egyezmény kötelező hatályának elismerésére. Az Egyezmény 2002. október 31-ig állt aláírásra nyitva, így a Magyar Köztársaság csatlakozással válhat az Egyezmény részesévé.

A 2. §-hoz

A törvény 2. §-a - összhangban az Nsztv. 9. §-ával - kimondja, hogy az Egyezményt az Országgyűlés ezzel a törvénnyel hirdeti ki.

A 3. §-hoz

A törvény 3. §-a - összhangban az Nsztv. 10. § (1) bekezdésének b) pontjával - tartalmazza az Egyezmény angol nyelven hiteles szövegét és annak hivatalos magyar nyelvű fordítását.

A 4. §-hoz

Az Egyezmény még nem lépett hatályba, a hatálybalépésnek csak két feltétele teljesült, nevezetesen a megerősítő államok száma és azok összeített hajótere, az utólsó megerősítő okirat letétbe helyezése óta 12 hónap még nem telt el. A Magyar Köztársaság csatlakozása a csatlakozási okirat letétbe helyezését követően három hónap elteltével lép hatályba.

Magyar részről az érintett gazdálkodó szervezetekre tekintettel, a törvény szerint az Egyezmény végrehajtásához szükséges intézkedésekről a közlekedésért felelős miniszter gondoskodik.