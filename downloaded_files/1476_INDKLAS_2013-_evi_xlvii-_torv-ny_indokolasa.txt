2013. évi XLVII. törvény indokolása

a Balaton Kiemelt Üdülőkörzet Területrendezési Tervének elfogadásáról és a Balaton Területrendezési Szabályzat megállapításáról szóló 2000. évi CXII. törvény módosításáról

-----STARTING---POINT---ALTALANOS--- 

A törvény célja, hogy a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvényben (a továbbiakban: Balaton-törvény) foglalt, a települési önkormányzatokat terhelő kötelezettségek teljesítésének törvényi hátterét biztosítsa. További cél a Balaton-törvény 2008. évi átfogó módosítása óta eltelt idő alatt összegyűlt tapasztalatok, jogszabályi változások alapján a szabályozás - a tervezői koncepciót nem érintő - rugalmasabbá, életszerűbbé tétele, a jogszabályokban foglalt ellentmondások feloldása.

A Balaton-törvény előírja, hogy a Balaton kiemelt üdülőkörzethez újonnan csatlakozott 22 település hatályban lévő településrendezési eszközeit a csatlakozást követő 4 éven belül felül kell vizsgálni és módosítani kell, a településrendezési eszközökkel nem rendelkező települések településrendezési eszközeit a csatlakozást követő 4 éven belül el kell készíteni annak érdekében, hogy a településrendezési eszközök összhangban legyenek a Balaton-törvénnyel. Tekintettel arra, hogy az önkormányzatok településrendezési feladatát a Balaton-törvény kötelezően határozza meg, e feladat ellátásához az épített környezet alakításáról és védelméről szóló 1997. évi LXXVIII. törvény (a továbbiakban: Étv.) szerint szükséges pénzügyi fedezetet az államnak kell biztosítania. A korábbi előirányzatok terhére 7 település nem tudta elkészíteni településrendezési eszközeit az előírt határidőre. A törvény a Balaton-törvény 59. § (9) és (10) bekezdésében az előírt határidőt hosszabbítja meg, és a határidőt 6 évben határozza meg.

A Balatoni Kistelepülések Szennyvízkezelési Programjának megvalósítása a környezet minősége, a Balaton kiemelt üdülőkörzet felszíni és felszín alatti vizei jó állapotának megőrzése érdekében szükséges, ezért a törvény a Balaton-törvény 59. § (11) bekezdésében előírt határidő 2018. december 31-ig való meghosszabbításával teremt lehetőséget a Program folytatására. A Program folytatása várhatóan Európai Uniós forrásból biztosítható.

A Balaton-törvény megfelelő érvényesítéséhez elengedhetetlen, hogy az általa alkalmazott településrendezési és építési fogalmak összhangban legyenek a településrendezési és építési jogszabályokban szereplő fogalomrendszerrel, hiszen a törvényi előírások csak így lesznek egyértelműek. A törvény átveszi országos településrendezési fogalomrendszert.

A Balaton-törvény 2008. évi átfogó módosítását követő időszakban a területen működő állami főépítész feladatkörében számos olyan problémát észlelt, amelyek rámutattak egyes, a Balaton-törvényben foglalt szabályok alkalmazásának nehézségeire, illetve ellentmondásaira.

Jelen módosítás keretében a normaszöveget érintő, az egyik legtöbb módosítási igényt fölvető kérdés a zöldterületek szabályozását érinti. A hatályos szabályozás egyes esetekben a területrendezési tervek egyéb előírásainál az indokoltnál jelentősebb mértékben korlátozza a települési önkormányzatoknak a közigazgatási terület felhasználásának meghatározására vonatkozó mozgásterét. A törvény a zöldterületekre vonatkozó szabályozásban a települések számára nagyobb mozgásteret biztosít, életszerűbben határozza meg.

A Balaton-törvény az Országos Területrendezési Tervről szóló 2003. évi XXVI. törvényben (a továbbiakban: OTrT törvény) foglaltaknál jóval szigorúbban szabályozza a területhasználatot az erdőgazdálkodási térség vonatkozásában. A nagyarányú erdőtelepítésre alkalmas terület erdőterület települési területfelhasználási egységként való kijelölésének kötelezettsége néhány településen ellehetetleníti más területfelhasználási egységek kijelölését és egyes természetvédelmi szabályok érvényesítését. Előfordult, hogy az adott települések terveinek módosítására azért nem kerülhetett sor, mert a Balaton-törvény más előírásával került volna ellentétbe. A törvény szerint a meg nem lévő erdők esetében megengedőbb szabályokat lehet alkalmazni azon településeken, amelyek más törvényi rendelkezések ellentétes volta miatt nem tudták elfogadni településrendezési eszközeiket. A megengedőbb szabályok mellett az erdőtelepítésre való alkalmasságot távlatban továbbra is biztosító, a korábbiaknál szigorúbb előírások lépnek életbe.

-----STARTING---POINT---RESZLETES---

Az 1. § (1) bekezdéséhez

Módosul a Balaton-törvény azon rendelkezése, amely az Országos Területrendezési Tervről szóló 2003. évi XXVI. törvénytől (a továbbiakban: OTrT) eltérő előírást ad az erdőgazdálkodási térségre vonatkozóan. A módosítás nagyobb mozgásteret biztosít azon önkormányzatoknak, amelyek más törvényi előírásoknak nem tudtak megfelelni a településrendezési tervek készítése során. A szabály módosításával azokon a településeken, ahol a törvényekben foglalt szabályok együtt nem alkalmazhatók, az erdőgazdálkodási területre egyrészt az OTrT szabálya vonatkozna, miszerint csak 85%-ban kell erdőterületbe sorolni az erdőgazdálkodási térséget, másrészt a törvény rögzíti, hogy a Balaton-törvény térségi szerkezeti tervében megállapított erdőgazdálkodási térségben nem lehet beépítésre szánt területet kijelölni. Ez a törvény az OTrT-nél szigorúbb szabályozást biztosít, hiszen a beépítésre szánt területek kijelölésének tilalma az erdőterületbe nem sorolt területeken továbbra is fenntartja az erdőtelepítésre való alkalmasságot.

Az erdőtelepítésre alkalmas terület erdőterület települési területfelhasználási egységként való kijelölésének kötelezettsége csökken. Ezzel egyidejűleg a törvény az erdőterület települési területfelhasználási egységbe nem sorolt erdőgazdálkodási térség területén tiltja a beépítésre szánt terület kijelölését.

A telepített erdők kedvező klímavédelmi, vízvédelmi és egyéb védelmi hatásai, új ökológiai folyosókat teremtő szerepe mindenki előtt ismert, nyilvánvaló és fontos, és a települések helyi közérdeket szolgáló fejlesztési elképzelései nem írhatják felül az új erdők telepítésének hosszú távú, szélesebb társadalmi érdeket szolgáló célját. Ezt figyelembe véve a módosítási törvény az erdőtelepítés lehetőségét továbbra is biztosítani kívánja azzal, hogy az azt ellehetetlenítő beépítési lehetőséget kizárja.

Az 1. § (2) bekezdéséhez

Az Országgyűlés 2012-ben módosította az épített környezet alakításáról és védelméről szóló 1997. évi LXXVIII. törvényt, mellyel összefüggésben a Kormány módosította az országos településrendezési és építési követelményekről szóló 253/1997. (XII. 20.) Korm. rendeletet (a továbbiakban: OTÉK). A Balaton-törvény térségi területfelhasználás egységekre vonatkozó előírásainak módosítása a Balaton-törvény 4/B. § g) pontjában az OTÉK települési területfelhasználási egységekre vonatkozó új szabályaival való összhang megteremtése miatt indokolt, hogy az önkormányzatok a módosítás után élhessenek az új és rugalmasabb szabályozással.

A 2. §-hoz

A Balaton-törvény 2008. évi átfogó módosítása során a térségi szerkezeti tervben az erdőgazdálkodási térség a korábbinál átgondoltabb mértékben és módon került lehatárolásra. Több település a korábban hatályos térségi szerkezeti terv alapján jelölt ki településrendezési eszközében erdőterületet, amely így a jelenleg hatályos térségi szerkezeti tervben jelölt erdőgazdálkodási térségnél sok esetben nagyobb erdőterületet jelent. A Balaton-törvény 5. §-a a településrendezési eszközökben kijelölt erdőterületek mennyiségét konzerválja, ami önmagában - az erdősítés szempontjából - kedvező. Ugyanakkor az OTrT és a Balaton-törvény más előírásai más térségi területfelhasználási egységek (pl. mezőgazdasági térség) besorolására is szabályokat adnak, amelyek az erdőterület csökkentésének tilalma miatt nem alkalmazhatók.

A védelmi szint fenntartását biztosítja egyrészt az arra irányuló rendelkezés, hogy az Országos Erdőállomány Adattárban nyilvántartott erdők területét minden esetben erdőterület területfelhasználási egységbe kell sorolni, továbbá az, hogy a fennmaradó területeken a beépítésre nem szánt területek közül is csak mezőgazdasági terület, természetközeli terület vagy vízgazdálkodási terület jelölhető ki az erdőtelepítésre való alkalmasság hosszú távú fenntartása érdekében.

A zöldterületekre vonatkozó előírások törlése indokolt, mert a zöldterületek összterületének csökkentésére vonatkozó tilalmat a 6. § módosítása és az új 6/A. § és 6/B. § biztosítja.

A 3-4. §-hoz

A településrendezési eszközökben kijelölt zöldterületek mennyisége a módosítás mellett továbbra sem csökken. Elsődleges cél a zöldfelületi rendszer méretének és funkciójának, ezen belül is elsősorban a biológiai aktivitás szintjének fenntartása, ugyanakkor fontos szempont, hogy lehetőség legyen barnamezős területek, rozsdaövezetek rehabilitációjára, revitalizálására, zöldterületként való használatára. A módosítással történő változás abban áll, hogy a településrendezési eszközökben már kijelölt zöldterületek áthelyezése (tehát egyfajta területcsere) - szigorú feltételek mellett - megengedett. Különösen azon zöldterületek esetében életszerű a szabályozás, ahol a zöldterület-jelleg még nem alakult ki, tehát csak terveken létezik.

A szabályozás három típusba sorolja a zöldterületeket:

A vízparti zöldterületek esetében rendkívül szűken szabott feltételek megléte mellett lehet átsorolni a zöldterületeket, hiszen ezek helyét, az érintett ingatlanokat a miniszteri rendelettel kihirdetett vízpart-rehabilitációs tanulmánytervek alapos vizsgálatokat követően rögzítették. Már kialakult, állami vagy önkormányzati tulajdonban lévő meglévő közparkokat, közkerteket csak a terület 15%-ára kiterjedően lehet módosítani, a még nem meglévő (tervezett) zöldterületek estében ez az arány 40%. Továbbá ahol a már kialakult zöldterületeket legkésőbb a zöldfelület megbontása idején lehet átsorolni a biológiai aktivitás szintjének fenntartása érdekében (Balaton-törvény 6. § módosítása).

A nem vízparti, meglévő zöldterületek (az ingatlan-nyilvántartás szerint közparkok vagy közkertek) esetében az átsorolás csak tényleges zöldfelület megvalósításával egyidejűleg lehetséges, és további feltétel, hogy az újonnan kijelölt zöldterület településszerkezeti adottságainál fogva (elhelyezkedése, térbeli kapcsolata egyéb területfelhasználási egységekkel) az átsorolni kívánt zöldterülettel azonos funkciót tud betölteni a település zöldfelületi rendszerében, területnagyság szerint differenciálva (Balaton-törvény új 6/A. §-a).

A nem vízparti, tervezett zöldterületek (csak a területrendezési eszközökben szereplő, de még nem megvalósult zöldterületek) esetében az átsorolás feltétele, hogy az új zöldterület települési önkormányzati tulajdonban van, tehát kijelölése nem jár kisajátítással, és a tulajdonviszonyok rendezetlensége nem akadályozza a tényleges zöldterület mihamarabbi kialakítását (Balaton-törvény új 6/B. §-a).

Az 5. §-hoz

A hatályos szabályozás túlzott mértékben korlátozza az építési szándékot, ezért indokolt az előírás korrekciója. Az előírás a természet- és tájvédelmi célokkal összhangban fenntartja a korlátozást a beépítésre nem szánt területeken, ugyanakkor a beépítésre szánt területen nem akadályozza meg a védett természeti területeken a 2700 m2-nél kisebb telkek beépítését.

Az országos jelentőségű védett természeti területbe tartozó beépítésre szánt - jellemzően lakóterületeket, üdülőterületeket magába foglaló, sokszor tájvédelmi szempontból is értékes szerkezetű - területeken, településrészeken hagyományosan kisebb telkek jellemzőek, ahol a beépítési hagyományok fenntartása tájvédelmi szempontból fontos. A védelmi szint megtartását ebben az esetben a hagyományos településszerkezet megőrzése is jelenti, tehát a szabályozás nem feltétlenül csökkenti a védelmi szintet. Ezeken a területeken tájvédelmi szempontból nem indokolt a korlátozás.

A 6. és 9. §-hoz

A módosításra az országos településrendezési és építési követelményekről szóló 253/1997. (XII. 20.) Korm. rendelet (a továbbiakban: OTÉK) fogalomrendszerével való összhang megteremtése miatt van szükség.

A 7. §-hoz

A belterületi lakóövezet övezeti határától számított 1000 méteren belül az önkormányzat hozzájárulásával lehet robbantási tevékenységet végezni. A bányavállalkozónak az önkormányzati hozzájárulás (vagy válaszadás) hiányában lehetősége van bizonyítani azt, hogy az ásványi nyersanyag csak robbantással jöveszthető. A kérelemről a bányafelügyelet bányászati szakértő bevonásával dönt, ami biztosítja a felek által vitatott helyzet hatósági döntéssel történő felülvizsgálatát. A módosítás biztosítja, hogy a már bányászati tevékenységet végző vállalkozásokat nem éri sérelem, egyben biztosítja azt is, hogy a bánya művelése az önkormányzati elképzelésekkel összhangban történjen, a törvényben meghatározott céloknak megfelelően.

A 8. §-hoz

A módosítás egyrészt a Balaton-törvény 58. § (4) bekezdésében foglalt felhatalmazó rendelkezéssel való összhangot teremti meg, másrészt a Balaton-törvény szövegének könnyebb értelmezését szolgálja.

A 10. §-hoz

A módosításra a zöldterületekre vonatkozó előírás módosításával kapcsolatos koherencia biztosítása miatt van szükség. A 16/A. §-ból a zöldterületek más települési területfelhasználási egységbe történő átsorolásának tiltására vonatkozó előírás törlésre kerül, mert a 6. § módosításával a jogszabály a feltételekhez kötött módosításra ad lehetőséget, miközben mind a három esetben tiltja a zöldterületek összterületének csökkenését.

A 11. §-hoz

Minden egyes Balaton parti településre jogszabály mellékletét képező vízpart rehabilitációs térkép tartalmazza az egyes területrendezési előírások megvalósításának konkrét helyét, így azt is, hogy a mindenki által használható parti sávot, mely partszakaszon kell biztosítani. A törvény lehetőséget biztosít az érintett önkormányzatoknak arra, hogy az egyes területhasználatok térképi megváltoztatását kezdeményezzék a területrendezésért felelős miniszternél, melyről - ha azzal egyetért - a tárca miniszteri rendeletben intézkedik.

A 12. §-hoz

E § tartalmazza az átvezetett érdemi módosításokhoz kapcsolódó szövegcserés módosításokat.

A 13. §-hoz

Az a) pont a 8. § módosításához kapcsolódóan helyezi hatályon kívül a 16. § (4) bekezdését.

A b) pontban hatályon kívül helyezett rendelkezés szerinti, zöldterületekre vonatkozó szabályozás foglalt szabályozás átkerül a Balaton-törvény 6. §-ába és új 6/B. §-ába.

A c) és e) pont az OTÉK-kal való összhang megteremtése érdekében hatályon kívül helyez.

A d) pontban szereplő módosítás enyhít a nyilvántartásba vételre nem kötelezett vízi járművek - azaz főként a csónakok - tárolására vonatkozó előíráson.

-----STARTING---POINT---VEGE---

A 14. §-hoz

Hatályba léptető rendelkezés.