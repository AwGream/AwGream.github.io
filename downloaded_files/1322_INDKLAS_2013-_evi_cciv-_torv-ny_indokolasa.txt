2013. évi CCIV. törvény indokolása

a Polgári Törvénykönyvről szóló 2013. évi V. törvénnyel összefüggésben az ingatlan-nyilvántartásról szóló 1997. évi CXLI. törvény módosításáról

-----STARTING---POINT---ALTALANOS--- 

A Polgári Törvénykönyvről szóló 2013. évi V. törvény (a továbbiakban: új Ptk.) jelentős változásokat eredményez az ingatlan-nyilvántartási szabályozást illetően. A legfontosabb változás, hogy az ingatlan-nyilvántartás anyagi jogi joghatásait érintő, alapvető szabályok az új Ptk. Ötödik, Dologi jogi könyvében kerültek elhelyezésre. Nem tartalmazza ugyanakkor a magánjogi kódex az ún. „kataszteri” (térképi) nyilvántartásra, továbbá a nyilvántartás vezetésére, az eljárásra vonatkozó részletes szabályokat, így azok továbbra is az ingatlan-nyilvántartásról szóló törvény (a továbbiakban: Inytv.) szabályozási körébe tartoznak, éppúgy, mint a nyilvántartásba felvenni szükséges és lehetséges ingatlanok meghatározása. Mindezekre tekintettel, a két törvény közötti összhang megteremtése, illetve a párhuzamos szabályozás elkerülése érdekében az Inytv. átfogó felülvizsgálatára volt szükség. Mindezek mellett a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) generális szabályaitól való eltérés biztosítása érdekében, az Inytv.-ben értelemszerűen továbbra is szerepeltetni kell egyes speciális eljárási szabályokat, illetve utalni kell arra, hogy a Ket.-től való eltérés tekintetében az ingatlan-nyilvántartási eljárásban - az Inytv. mellett - az új Ptk. „eljárási” szabályai is irányadóak. A magánjogi kódex ugyanis tartalmaz az anyagi jogi joghatásokkal szorosan összefüggő, ugyanakkor kifejezetten eljárási jellegű (alaki) rendelkezéseket is, ráadásul a jelenlegi szabályozástól részben eltérő tartalommal.

-----STARTING---POINT---RESZLETES---

Az 1. §-hoz

Az új rendelkezések egyértelművé teszik, hogy az ingatlan-nyilvántartás anyagi jogi - és egyes eljárásjogi (alaki) - szabályait az új Ptk. Ötödik Könyve tartalmazza, illetve alapvetően meghatározza a két törvény kapcsolódó rendelkezéseinek az egymáshoz való viszonyát. Az Inytv.-ből az új Ptk.-val párhuzamos rendelkezések elhagyásra kerülnek, az Inytv. jövőbeni szabályozási tárgya az ingatlan-nyilvántartás eljárási szabályainak megállapítása.

A 2. §-hoz

Az új Ptk. 5:165. §-a értelmében az ingatlan-nyilvántartás az ingatlanokra vonatkozó jogok, valamint jogi szempontból jelentős tények nyilvános és közhiteles nyilvántartása, továbbá tartalmazza az ingatlanoknak és az oda bejegyzett személyeknek a jogszabályban meghatározott adatait. Az új Ptk. 5:170. §-a szerint az ingatlan-nyilvántartás a bejegyzett jogok és a feljegyzett tények fennállását hitelesen tanúsítja. Az ingatlan-nyilvántartás közhitelessége - az új Ptk. szellemében is - alapvetően azt jelenti, hogy mindenki bízhat abban, hogy azok a jogok, amelyeket az ingatlan-nyilvántartás feltüntet, megilletik a jogosultként bejegyzett személyt, és az ingatlanon csak azok a korlátozások állnak fenn, amelyek be vannak jegyezve. A közhitelesség az ingatlanok adataira (ún. kataszteri adatok) nem terjed ki.

Az Inytv. 5. §-ának újraszabályozását egyrészt a párhuzamos szabályozás megszüntetése indokolja, másrészt az ingatlan-nyilvántartás közhitelességének, illetve az ahhoz fűződő speciális - a Ket. általános szabályozásától jelentősen eltérő - jogvédelmi hatálynak az egyértelmű körülhatárolása teszi szükségessé.

A Ket. közhitelességre vonatkozó rendelkezései az ingatlan-nyilvántartás tekintetében általános jelleggel nem zárhatóak ki [Ket. 86. § (1a) bekezdés], azonban tekintettel arra, hogy a Ket. „generális” szabálya alapján jelenleg közhitelesnek minősülő adatkör (pl.: terület-nagyság, művelési ág) tekintetében a jóhiszeműen és ellenérték fejében szerzőkre irányadó jogvédelmi hatály kiterjesztése beláthatatlan következményekkel járna, ezért a Ket. 82. §-ának (1) bekezdése alapján az ingatlan-nyilvántartásban közhitelesnek minősülő adatkör leszűkítése indokolt. A jogvédelmi hatály kizárása mellett ugyanakkor indokolt kimondani, hogy az ellenkező bizonyításáig az ingatlan-nyilvántartásban feltüntetett adatokat nemcsak valósnak (helyesnek), hanem az átvezetés alapjául szolgáló okiratnak is megfelelőnek kell tekinteni.

A 3. §-hoz

Az új Ptk. nem tartalmazza a gazdálkodó szervezet gyűjtőfogalmat, ezért a törvény az Inytv. 9. §-ának (3) bekezdése alkalmazásában kiutal a nemzeti adatvagyon körébe tartozó állami nyilvántartások fokozottabb védelméről szóló törvény rendelkezéseire.

A 4. §-hoz

A jelenleg hatályos Polgári Törvénykönyvről szóló 1959. évi IV. törvény 97. §-a alapján az épület tulajdonjoga a földtulajdonost illeti meg. Ha az építkező nem, vagy csak részben tulajdonosa a földterületnek, a törvény lehetővé teszi, hogy a föld és az épület tulajdonjoga elváljon egymástól, ha törvény vagy az építkezőnek a földtulajdonossal kötött írásbeli megállapodása így rendelkezik. Ennek megfelelően rendezi az épület önálló ingatlanként történő feltüntetését az Inytv. jelenleg hatályos szövege is. Az új Ptk. 5:18. § (2) bekezdése szerint az ingatlan tulajdonosa rendelkezhet úgy, hogy a földet és a rajta álló épületet önálló ingatlanokként jegyezzék be az ingatlan-nyilvántartásba. Az új Ptk. fenti rendelkezésére tekintettel szükséges az Inytv. módosítása, amely - az új Ptk.-ban foglaltaknak megfelelően - lehetővé teszi, hogy az épület abban az esetben is önálló ingatlanként kerüljön bejegyzésre az ingatlan-nyilvántartásba, ha ezt az ingatlan tulajdonosa kéri, így tehát az épület önálló ingatlanként történő feltüntetésének nem feltétele, hogy az épület és a földrészlet tulajdonjoga elváljon egymástól.

Az 5. §-hoz

A föld tulajdonjogának az épület tulajdonjogától való elválása esetén a felek a földhasználat tekintetében szerződéses szabályozásban állapodhatnak meg, az új Ptk. biztosítja annak lehetőségét, hogy a földhasználat szerződéses szabályozásának ténye - immár harmadik személyekre is kiható hatállyal - feljegyzésre kerüljön az ingatlan-nyilvántartásba. Az új Ptk. magyarázata szerint a felek „ezt a megállapodást nemcsak az építkezés előtt, hanem annak során vagy annak befejeztével is megköthetik, ezen megállapodás határozza meg a törvényi szabályokon túlmenően a földtulajdonos és az építkező közötti jogviszony tartalmát. A föld és az épület tulajdonosa közötti megállapodás kötelező erejét az új Ptk. harmadik személyekre is kiterjeszti annak érdekében, hogy a föld vagy a telek tulajdonosának az eredeti, külön tulajdonjogot engedő megállapodásában védett érdekei tulajdonosváltozás esetén is érvényesülhessenek. Ennek a megállapodásnak a hatálya akkor terjed ki a földrészlet vagy az épület tulajdonjogát vagy azokon haszonélvezeti, használati jogot megszerző személyekre is, ha és amennyiben azt az ingatlan-nyilvántartásba benyújtják és ott feljegyezték. A benyújtás elmulasztása a megállapodás érvényességét nem érinti, csak a megállapodás harmadik személyekre kiterjedő hatályát zárja ki.” Ez indokolja a földhasználat szerződéses szabályozása ténye ingatlan-nyilvántartásba történő feljegyzésének a biztosítását azáltal, hogy az Inytv. ezen tényt az ingatlan-nyilvántartásba feljegyezhető tények között felsorolja. A hatályos szabályozáshoz képest további tartalmi változás, hogy az új Ptk. biztosítja nem csak az elidegenítési és terhelési tilalom, hanem kizárólag elidegenítési tilalom kikötését is, ennek megfelelően került megfogalmazásra a 15. pont. A hatályos szabályozáshoz képest a 18. pontban megfogalmazott felsorolásból elhagyásra került a zár alá vételt megelőző biztosítási intézkedés, tekintettel arra, hogy a büntetőeljárásról szóló 1998. évi XIX. törvény (a továbbiakban: Be.) módosítása 2014. január 1-jétől a biztosítási intézkedés jogintézményét hatályon kívül helyezi, amellyel összhangban módosításra kerül az Inytv. is. Az új Ptk. szabályozásával összhangban az Inytv. normaszövegéből hatályon kívül helyezésre kerülnek a törölt zálogjog ranghelyének fenntartására, valamint a törölt zálogjog ranghelyével történő rendelkezésre utaló szabályozások, tekintettel arra, hogy ezen jogintézmények alkalmazását az új Ptk. már nem teszi lehetővé. Az Inytv. 17. § (2) bekezdése szintén az új Ptk. vonatkozó rendelkezéseivel összhangban kerül újraszabályozásra.

A 6. §-hoz

Az Inytv. 30. §-ának kiegészítését az indokolja, hogy a bejegyzés alapjául szolgáló okiratot kiállító hatóság is visszavonhatja a határozatát (pl.: kisajátítás), illetőleg a bejegyzés alapjául szolgáló okiratban szereplő szerződő felek is dönthetnek úgy, hogy a megállapodásukat megszüntetik és együttesen kérik a bejegyzés törlését.

A rendelkezés kiegészítését indokolja továbbá, hogy a mező- és erdőgazdasági földek forgalmáról szóló 2013. évi CXXII. törvény 2014. május 1-jétől hatályba lépő 23-35. §-a a termőföld tulajdonjogának megszerzését hatósági jóváhagyáshoz köti, a bejegyzés utólagos helytelenné válására vonatkozó szabályozásnak tehát fel kell ölelnie azt az esetkört is, amikor a mezőgazdasági igazgatási szerv tulajdonszerzéshez szükséges jóváhagyó döntése, valamint más hatóság bejegyzés alapjául szolgáló hatósági határozata utóbb jogszabálysértés miatt ügyészi felhívás alapján visszavonásra kerül.

A 7. §-hoz

Az Inytv. 44. §-a (1) és (2) bekezdéseinek módosítására a párhuzamos szabályozás megszüntetésére tekintettel kerül sor [új Ptk. 5:180. § (3) és (4) bek.].

A 44. § (1) bekezdésben az új Ptk. által bevezetett bejegyzés hatályának kezdetére irányadó időpont meghatározására is sor kerül, figyelembe véve, hogy az ingatlanra bejegyzett jogok sorrendjét - főszabály szerint - kizárólag az iktatás időpontja határozhatja meg, ebből következően a bejegyzés hatályosulása is csak az iktatáshoz kötődhet.

A 8. §-hoz

Az új Ptk. a bejegyzés kijavításáról szóló szabályozása az Inytv. jelenlegi szabályozásához képest részleges (egyfelől nem terjed ki az adatokra, másfelől nem rendelkezik az ingatlanügyi hatóság kijavítást, kiegészítést „elrendelő” határozatáról, annak kézbesítésének módjáról), ezért az eljárási szabály pontosítása szükséges.

A 9. §-hoz

Tekintettel arra, hogy az ingatlan-nyilvántartás nyilvánosságával kapcsolatos magánjogi szabályokat az új Ptk. tartalmazza, az erre vonatkozó rendelkezések az Inytv.-ből hatályon kívül helyezésre kerülnek. Tekintettel azonban arra, hogy az új Ptk. a betekintés részletszabályairól (pl.: a betekintésre történő jogosultság igazolása) nem rendelkezik, azokat célszerű továbbra is megtartani az Inytv. szabályai között, ugyanakkor nem a törvény elején, hanem a „Betekintés a tulajdoni lap tartalmába és az ingatlan-nyilvántartási okirattárba” alcíme alatt.

A 10. §-hoz

Az ingatlan-nyilvántartás nyilvánosságával kapcsolatos magánjogi szabályok körében az új Ptk. szintén nem rendelkezik a tulajdoni lapról, valamint az állami ingatlan-nyilvántartási térképi adatbázis tartalmáról kiadható másolatokról, ezért azokat indokolt elhelyezni az Inytv. „Másolatok kiadásának módja” alcíme alatt.

A (4) bekezdésben az új Ptk. által használt térkép fogalom pontosítására kerül sor, összhangban a földmérési jogszabályokban foglaltakkal.

A 11. §-hoz

Az új Ptk. egyes rendelkezéseivel való összhang megteremtését szolgáló szövegcserés módosításokat tartalmazza. Példának okáért az új Ptk. biztosítja nem csak az elidegenítési és terhelési tilalom, hanem kizárólag elidegenítési tilalom kikötését is, az ennek megfelelő változások is átvezetésre kerülnek az Inytv.-ben.

A 12. §-hoz

Az Inytv. rendelkezéseinek hatályon kívül helyezésére a párhuzamos szabályozás megszüntetése érdekében kerül sor. Több esetben azonban az egymással átfedést mutató szabályozás fenntartása indokolt, tekintettel arra, hogy az új Ptk. Dologi jogi könyvében nem csak az ingatlan-nyilvántartás anyagi jogi, hanem az ezzel szorosan összefüggő, kifejezetten eljárásjogi (alaki) szabályai is helyet kaptak.

-----STARTING---POINT---VEGE---

A 13. §-hoz

A törvény hatályba léptető rendelkezését tartalmazza.