2013. évi CVI. törvény indokolása

az ír népnek a Lisszaboni Szerződéssel kapcsolatos aggályairól szóló jegyzőkönyv kihirdetéséről

-----STARTING---POINT---ALTALANOS---

Általános indokolás

A Lisszaboni Szerződés (a továbbiakban: Szerződés) Írország általi ratifikálásának biztosítása érdekében megoldást kellett találni az ír népnek a Szerződéssel kapcsolatos aggályaira. Ennek érdekében az Európai Tanács a 2009. június 18-19-ei ülésén határozatot fogadott el az adópolitika, az élethez való jog, az oktatás és a család tárgyában, valamint a hagyományos katonai semlegesség ír politikájával kapcsolatban. Az állam- és kormányfők a határozat elfogadásakor kijelentették, hogy annak rendelkezéseit jegyzőkönyv formájában fogják az Európai Unióról szóló szerződéshez és az Európai Unió működéséről szóló szerződéshez csatolni a következő csatlakozási szerződés megkötésének időpontjában. A horvát csatlakozási tárgyalások 2011. június 30-ai lezárását követően az ír kormány 2011. július 20-án, az állam- és kormányfők 2009-es döntésének megfelelően, az alapszerződések módosítására irányuló javaslatot terjesztett elő.

A módosítási javaslatokat tartalmazó Jegyzőkönyv az alábbiak szerint ad választ az ír népnek a Szerződéssel kapcsolatos aggályaira:

a) az ír alkotmánynak az élethez való jogra, az oktatásra és a családra vonatkozó rendelkezéseit semmilyen módon nem érintik a Szerződés bel- és igazságügyi rendelkezései, sem az a tény, hogy ez a szerződés jogi státust biztosít az Európai Unió Alapjogi Chartájának;

b) a Szerződés semmilyen módon és egyetlen tagállam tekintetében sem változtatja meg az Unió hatásköreinek kiterjedését és működését az adózás területén;

c) a Szerződés nem sérti a tagállamok biztonsági és védelmi politikáját, beleértve Írország hagyományos semlegességi politikáját és bármely más tagállam kötelezettségeit.

Az Európai Parlament és az Európai Bizottság egyetértő véleményét követően a tagállamok a 2012. május 16-ai (állandó képviselői szintű) kormányközi konferencián megvizsgálták az alapszerződések módosítására irányuló ír javaslatot. A 2012. június 30-ai határidőig valamennyi tagállam aláírta a Jegyzőkönyvet, ezzel megnyílt a lehetőség a ratifikációra. A Jegyzőkönyv magyar részről történő aláírásáról szóló miniszterelnöki felhatalmazást az 59/2012. (V.18.) ME határozat tartalmazza.

-----STARTING---POINT---RESZLETES---

Részletes indokolás

Az 1. §-hoz

A Jegyzőkönyv nemzetközi szerződésnek minősül, amelyre az Alaptörvény E) cikke és a nemzetközi szerződésekkel kapcsolatos eljárásról szóló 2005. évi L. törvény (a továbbiakban Nsztv.) rendelkezései az irányadók. Az Nsztv. 7. § (1) bekezdés a) pontja szerint nemzetközi szerződés kötelező hatályának elismerésére az Országgyűlés feladat- és hatáskörébe tartozó nemzetközi szerződés esetében az Országgyűlés ad felhatalmazást.

Az Nsztv. 7. § (3) bekezdésének a) pontja kimondja, hogy az Alaptörvény E) cikk (2) bekezdése szerinti nemzetközi szerződés az Országgyűlés feladat- és hatáskörébe tartozik.

Az Alkotmánybíróság 22/2012. (V. 11.) AB határozata értelmében az olyan nemzetközi szerződés kötelező hatályának elismerésére adott felhatalmazáshoz, amely az alapító szerződésekből fakadó jogok és kötelezettségek módosítására vagy kiegészítésére irányul, az országgyűlési képviselők kétharmadának szavazata szükséges, feltéve, hogy a szerződés az Alaptörvényből eredő további hatáskörök közös gyakorlására irányul. Ilyennek minősülhet különösen az olyan nemzetközi szerződés, amelynek Magyarország az Európai Unió tagállamaként részese más tagállamokkal együtt, és a szerződés az alapító szerződésekben foglalt tárgyköröket szabályoz, vagy amelynek célja az alapító szerződések végrehajtása vagy ennek felügyelete.

A fentiek alapján a törvény elfogadásához az országgyűlési képviselők kétharmadának szavazata szükséges.

A 2. §-hoz

A Jegyzőkönyv végleges szövegét az Nsztv. 9. §-a értelmében törvénnyel szükséges kihirdetni.

A 3. §-hoz

1. cikk:

A Lisszaboni Szerződésnek az Európai Unió Alapjogi Chartáját jogi kötőerővel felruházó rendelkezései, illetve a szabadságon, a biztonságon és a jog érvényesülésén alapuló térségre vonatkozó rendelkezései semmilyen módon nem érintik Írország alkotmányának az élethez való jog védelmére, a család védelmére, valamint az oktatással kapcsolatos jogok védelmére vonatkozó rendelkezései hatályát és alkalmazhatóságát.

2. cikk:

A Lisszaboni Szerződés semmilyen módon és egyetlen tagállam tekintetében sem változtatja meg az Európai Unió hatásköreinek terjedelmét és gyakorlását az adózás területén.

3. cikk:

A közös biztonság- és védelempolitika nem érinti az egyes tagállamok - így Írország - biztonság- és védelempolitikáját vagy bármely tagállam kötelezettségeit, így:

- a Lisszaboni Szerződés nem érinti és nem sérti Írország hagyományos katonai semlegességi politikáját. A tagállamok - beleértve Írországot is - maguk fogják meghatározni, hogy milyen jellegű segítséget vagy támogatást fognak nyújtani egy olyan tagállamnak, amelyet terrortámadás ért, vagy amelynek területét fegyveres támadás érte;

- ugyanígy, a tagállamok - köztük Írország - döntik el, hogy a Lisszaboni Szerződés rendelkezéseinek és saját alkotmányos követelményeiknek megfelelően létrehoznak-e egy közös védelmet.

Továbbá a Jegyzőkönyvben foglaltak semmilyen módon nem érintik vagy sértik egyetlen más tagállamnak a biztonsággal és védelemmel kapcsolatos álláspontját vagy politikáját sem, így:

- maguk az egyes tagállamok döntik el azt is, hogy - a Lisszaboni Szerződés rendelkezéseivel és saját nemzeti jogi követelményeikkel összhangban - részt vesznek-e állandó strukturált együttműködésben vagy az Európai Védelmi Ügynökségben;

- a Lisszaboni Szerződés nem rendelkezik európai haderő létrehozásáról vagy bármely katonai alakulatba való besorozásról;

- a Lisszaboni Szerződés nem érinti Írország vagy bármely más tagállam arra vonatkozó jogát, hogy meghatározza a védelmi és biztonsági kiadásai jellegét és mértékét vagy védelmi képességeinek jellegét;

- Írország és az egyes tagállamok saját nemzeti jogi követelményeikkel összhangban maguk döntik el, hogy részt vesznek-e bármely katonai műveletben.

Záró rendelkezések - hatályba léptető rendelkezések:

A Jegyzőkönyv - amennyiben lehetséges - 2013. június 30-án lép hatályba, feltéve, hogy az összes megerősítő okiratot letétbe helyezték, illetve ennek hiányában az azt követő hónap első napján, hogy az utolsó tagállam is letétbe helyezte megerősítő okiratát.

A 4. §-hoz

A törvény - 4. § (2) bekezdésben meghatározott kivétellel - a kihirdetést követő napon lép hatályba.

A 2. § és 3. § a Jegyzőkönyv 4. cikk harmadik bekezdésében meghatározott időpontban lép hatályba.

A Jegyzőkönyv, illetve a törvény 2. §-a és 3. §-a hatálybalépésének naptári napját, annak ismertté válását követően, a külpolitikáért felelős miniszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett közleményével állapítja meg.