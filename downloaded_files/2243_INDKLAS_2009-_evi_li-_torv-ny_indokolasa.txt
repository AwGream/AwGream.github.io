2009. évi LI. törvény indokolása

a csődeljárásról és a felszámolási eljárásról szóló 1991. évi XLIX. törvény, valamint az azzal összefüggő egyes törvények módosításáról

-----STARTING---POINT---ALTALANOS--- 

A törvény elsődleges célja, hogy a csődeljárásáról és a felszámolási eljárásról szóló 1991. évi XLIX. törvény (a továbbiakban: Cstv.) módosításával kedvezőbb szabályozási környezetet teremtsen a gazdasági élet szereplőinek. A módosítás korszerűsíti a sok tekintetben már elavultnak tekinthető Cstv.-t, egyszerűsíti, gyorsítja és ésszerűsíti a szabályozást, továbbá olyan új jogintézményeket vezet be, amely igazodik a jelenlegi gazdasági helyzethez, egyrészről gazdaságosabbá teszi az eljárásokat, másrészről a visszaélésszerű magatartások vonatkozásában új szankciókat vezet be.

Csődeljárás:

A törvény újraszabályozza a Cstv. csődeljárásról szóló II. fejezetét, tekintettel arra, hogy a hatályos szabályozás alapján a csődeljárás a gyakorlatban csak egészen kivételesen kerül alkalmazásra. A hatályos szabályozás ugyanis egy előzetes hitelezői konszenzust követel meg a fizetési haladékhoz, és viszonylag nehéz a csődegyezség feltételeit is teljesíteni. Ennek alapján valószínűsíthető, hogy az adós és a hitelező méltányos érdekeit szem előtt tartó új csődszabályozás elősegítheti, hogy a piacvesztés vagy a veszteséges gazdálkodás miatt likviditási vagy fizetési nehézségekkel rendelkező vállalkozások inkább idejekorán csődöt jelentsenek, mintsem később, egy jelentős adósságfelhalmozást követően felszámolás induljon ellenük. A cél az, hogy a piaci nehézségekkel küzdő gazdálkodók egy bíróság előtti csődeljárás keretében és csődvédelem birtokában kíséreljék meg működésük újraszervezését, adósságaik rendezésére pedig a hitelezőkkel olyan megállapodást tudjanak kötni, ami elkerülhetővé teszi a felszámolásukat, azaz a fizetésképtelenség miatti, hosszadalmas eljárást követő, jogutód nélküli megszüntetésüket.

Annak érdekében, hogy az adós - ha erre képes - ki tudja használni a csődeljárás előnyeit, a még elsőfokon el nem rendelt felszámolások is felfüggesztésre kerülnének a csődeljárás jogerős befejezéséig.

A tárgybeli módosítás elsődleges célja tehát, hogy a csődeljárás vonzóbbá váljon mind az adós, mind a hitelezői részére, teremtse meg a vállalkozás vagyonának védelmét, erősítse a csődeljárás adósságrendező funkcióját, a csődegyezségek megkötésével a felszámolási eljárások száma csökkenjen. Mindezek közvetetten hozzájárulhatnak a vállalkozások munkahelymegtartó képességének megőrzéséhez, a hitelezőkkel való egyezségkötés pedig a hitelezők számára is biztosítja követelésük gyorsabb, és a felszámolási eljáráshoz képest jóval nagyobb arányú kielégítését. Ennek alapján elmondható, hogy egy sikeres csődegyezség a piaci partnereknél is elősegíti a pénzügyi helyzetük megőrzését, kintlevőségeik csökkentését.

A módosítás egyik lényeges újítása, hogy bevezetésre kerül a bíróság által automatikusan engedélyezett, annak közzétételétől érvényesülő ideiglenes fizetési haladék (moratórium), majd a kérelem formai vizsgálata után elrendelt csődeljárás szerinti fizetési haladék. Az ún. csődmoratórium tehát a csődeljárás elrendelésétől kezdve csődvédelmet jelent az adósnak a hitelezők követelés-érvényesítésével szemben, azonban - a visszaélések elkerülése érdekében - az adós gazdálkodását sajátos szabályok szerint a vagyonfelügyelő ellenőrzi, kötelezettségvállalásait jóváhagyja. A csődmoratórium alatt főszabályként tilos a hitelezők számára kifizetéseket teljesíteni, az adós ellen ebben az időszakban nem is lehet igényeket érvényesíteni, azonnali beszedési megbízásokat teljesíteni stb.). A moratórium ugyanis arra szolgál, hogy az adós és a hitelezők kidolgozzák az adósságrendezés részletes feltételeit. A csődmoratórium a hitelezők konszenzusa esetén hosszabbítható meg, és csak akkor, ha valóban van remény az egyezség megkötésére. A moratórium meghosszabbításának végső határideje egy év. Ez az időszak még egy nagyvállalkozás és jelentős számú hitelező (bankok, APEH, beszállítók) esetében is elegendő arra, hogy egy végrehajtható csődmegállapodással sikeresen befejezetté lehessen nyilvánítani a csődeljárást.

Az esetek többségében azonban a csődszakasz jóval rövidebb lehet, akár azért, mert a hitelezők kevesebb haladékot adnak az adósnak, akár azért, mert rögtön az eljárás elején kiderül: az eljárás alá vont vállalkozásnak olyan nagy és olyan jellegű adósságállománya van, hogy nincs esély a hitelezőkkel való megegyezésre. Ezekben az esetekben a csődszakasz célja az adós meglévő vagyonának megőrzése, a veszteségforrások csökkentése, az adós és egyes hitelezők csalárd vagyonkimentési technikáinak megakadályozása, és a megindított felszámolási eljárás alapos előkészítése.

A törvényben az adós mellé - a bíróság által kirendelt - vagyonfelügyelő szerepe és jogköre nagyobb lesz, mint a hatályos szabályozás szerint. A hitelezők a fizetési moratórium meghosszabbítását ahhoz is köthetik, hogy a vagyonfelügyelő teljes jogkörű ellenőrzést kapjon az adós kötelezettségvállalásaira, kifizetéseire. Ezt a szigorítást az indokolja, hogy az adós ne éljen vissza a csődvédelemmel, és őrizze meg a csődvagyont.

A hitelezői választmányra, annak vezető testületére, létrehozatalára, megszüntetésére, a tagokat képviselő jogosítványaira vonatkozó szabályok is pontosításra kerültek, mind a csődeljárásban, mind pedig a felszámolási eljárásban.

Amennyiben a hitelezői tárgyalásokon a moratórium (meghosszabbított moratórium) időtartama alatt az adós nem tudja megszerezni az egyezséghez szükséges konszenzust, a tárgyalásokat le kell zárni és erről a bíróságot értesíteni kell, aki hivatalból dönt a csődeljárás megszüntetéséről, a korábban felfüggesztett felszámolási eljárások folytatásáról, illetve az adós felszámolásának elrendeléséről.

Ha viszont az adós sikeres tárgyalásokat folytat a hitelezőkkel, akkor egyezség keretében állapodik meg velük az adósság rendezésének feltételeiről, így különösen az adósságra vonatkozó engedményekről és a fizetési könnyítésekről, egyes követelések elengedéséről, esetleg a követelések fejében az adós gazdálkodó szervezetben részesedés szerzéséről, a követelések megfizetéséért való kezességvállalásról és egyéb biztosítékokról, az adós reorganizációs és veszteségcsökkentő programjának elfogadásáról, továbbá mindarról, amit az adós és a hitelezők az adós fizetőképességének megőrzése vagy helyreállítása érdekében szükségesnek tartanak, ide értve az egyezség végrehajtása ellenőrzésének módját is.

A csődegyezség megkötésének feltételei lényegesen kedvezőbbek lesznek a hatályos szabályozáshoz képest, ugyanakkor azonban jóval ellenőrzöttebb és dokumentáltabb lesz ez a folyamat, mind a vagyonfelügyelő, mind a hitelezők, mind pedig a bíróság által. Az egyezségkötés azért lesz egyszerűbb, mert az egyes hitelezői osztályokban a követelésarányosan számított többség már elegendő a szabályszerű egyezséghez. A törvény azonban megtartja a hatályos szabályozásból azt a garanciális szabályt, hogy az egyezségből kimaradó, vagy azt nem támogató hitelezők számára sem lehet az egyezség diszkriminatív. Az egyezséget a bíróság hagyja jóvá, miután megállapította, hogy az megfelel a törvényes feltételeknek. Ha a bíróság az egyezséget jóváhagyja, ezzel nyilvánítja befejezettnek a csődeljárást, és a jogerős végzés közzétételével szűnik meg a fizetési haladék, kezdődik meg a csődegyezség végrehajtása. Ha az egyezség nem felel meg a törvényes feltételeknek vagy a szükséges arányú hitelezői jóváhagyás hiányzik, a csődeljárás sikertelenül fejeződik be.

Felszámolási eljárás:

A törvénymódosítás az ún. egyszerűsített felszámolási eljárásban differenciáltabb szabályrendszert teremt meg annak érdekében, hogy a vagyontalan, már nem működő cégek gyorsított eljárásban kerüljenek megszüntetésre, jelentősen csökkentve ezáltal az eljárás lefolytatásából keletkező állami költségeket is. Az új szabály különbséget tesz az egyszerűsített felszámolási eljárásokban aközött, amikor az adós cég vagyona az eljárás időtartama alatt változik, és aközött, amikor egy tevékenységet már nem folytató, kiüresített, vagyontalan cég felszámolására kerül sor. Ha a cég iratanyaga olyan mértékben hiányos, rendezetlen, hogy a felszámolási eljárás lefolytatása gyakorlatilag ellehetetlenül, akkor a cégvezetőknek, sőt a többségi cégtulajdonosoknak is megteremtődik az anyagi felelőssége annak érdekében, hogy a vagyontalan cég megszüntetésével kapcsolatos eljárások költségeit ne az állam fizesse. A törvénymódosítás azonban kínál még egy utolsó lehetőséget a cégvezetésnek arra, hogy ezt a jogkövetkezményt elkerüljék, rendezett és szabályos irat- és vagyonátadást teljesítsenek a felszámoló részére.

A törvénymódosítás a felszámolási eljárás általános szabályait is a megváltozott csődszabályokhoz igazítja. Törvényi szintre emeli a felszámolók kijelölésével összefüggő eljárás főbb szabályait (elektronikus módszer, véletlenszerű kiválasztással, és a kijelöléskor nem járhat el a felszámolási eljárást lefolytató bíró.) A felszámoló kiválasztásakor figyelembe kell venni a felszámolók arányos munkaterhelését, az adós szervezet sajátosságaihoz igazodó szakértelmet, továbbá - költséghatékonysági okokból - az adós és a felszámoló székhelyének fióktelepeinek földrajzi távolságát stb.

A törvény néhány ponton rövidíti a felszámolási eljárás határidőit, részletesebbé teszi az adós gazdálkodó szervezet volt vezetőinek kötelezettségeit az iratok, vagyon felszámolónak való átadása során, és előírja a felszámolóval való együttműködést. Mindezek megszegése esetén szigorúbb szankciókat vezet be. Gyakori ugyanis, hogy a volt cégvezetők mulasztása miatt a felszámoló csak jelentős nehézségekkel tudja a vállalkozás iratanyagát összegyűjteni, vagyonát fellelni. Mindez meghosszabbítja, és a csalárd cégvezetői magatartások esetén meghiúsíthatja a felszámolási eljárás eredményes lefolytatását, továbbá a hitelezők érdekeinek sérelmével jár.

A felszámoló eljárása is részletesebb lesz, és felelősségi szabályai szigorodnak. A már régóta nem valorizált minimum felszámolói díjak minimális emelését tartalmazza. A módosítás eredményeképpen a felszámoló még inkább érdekeltté válik a minél nagyobb értékesítési bevételben, az eljárás gyorsabb lefolytatásában, továbbá a hitelezők érdekeit sértő, vagyonkimentő cselekmények elleni fellépésben, eljárások indításában, illetve kezdeményezésében.

A hitelezői választmány az értékesítési eljárás előkészítésére, lefolytatására (pályázat, árverés) nagyobb befolyást, illetve tájékozódási lehetőséget kap.

A törvény lehetővé teszi a felszámolási eljárás megszüntetését, ha az adós valamennyi tartozását rendezi, és kifizeti az eljárás költségeit is.

A törvény a fentieken kívül a Cstv. számos §-át módosítja, egyrészt az időközben megváltozott jogszabályi környezethez igazítás érdekében, másrészt az eljárási határidők rövidítése céljából. Ezenkívül szövegpontosításokat is eszközöl a belső koherencia megteremtése érdekében.

Kapcsolódó törvénymódosítások:

A gazdasági társaságokról szóló 2006. évi IV. törvény (a továbbiakban: Gt.) hitelezővédelmi szabályai kiegészülnek a - fizetésképtelenségi eljárások kapcsán külön perekben vagyonkimentés vagy a hitelezők érdekeit csalárd módon sértő - cégvezetők szankcionálásával, Ezek a személyek bizonyos időtartamra el lesznek tiltva a vállalkozások vezető tisztségének viselésétől, amennyiben nem fizetik meg a felszámolási eljárás során ki nem elégített hitelezők számára azt az összeget (ide értve a köztartozásokat is), amiben a bíróság jogerősen marasztalta őket a megszűnt cég tartozásaiért való helytállási kötelezettségükre tekintettel.

A cégnyilvánosságról, a bírósági eljárásról és a végelszámolásról szóló 2006. évi V. törvényben a cégeljárási szabályok a megújult csődeljáráshoz és a felszámolási eljárás módosításához, továbbá a fent említett vezető tisztségviseléstől való eltiltással összefüggő céginformációkhoz kapcsolódnak.

Az adózás rendjéről szóló 2003. évi XCII. törvényben az egyszerűsített felszámolási eljárás és az egyszerűsített végelszámolás során az adóhatóság ellenőrzési határidők rövidülnek, az eljárások gyorsítása érdekében.

A törvény tartalmaz végül egy jogharmonizációs célú módosítást is a Gt.-ben, amely a részvénytársaságok átalakulásával összefüggő eljárások egyszerűsítését szolgálja, tehát nincs összefüggése a fizetésképtelenségi eljárásokkal, hanem a 2007/63/EK európai parlamenti és tanácsi irányelv átültetését szolgálja.

-----STARTING---POINT---RESZLETES---

Az 1. §-hoz

A módosítás a törvény preambulumát a megváltozott csődeljárási szabályozáshoz igazítja, továbbá kimarad a végelszámolásra utaló szövegrész, mert azt az eljárást már a 2006. évi V. törvény tartalmazza.

A 2. §-hoz

A Cstv. 1. § (2) bekezdésének módosítása a megváltozott csődszabályozással függ össze, tekintettel arra, hogy a moratóriumot az adós a törvényi feltételek teljesítése esetén megkapja.

A 3. §-hoz

A Cstv. fogalmi definíciói korszerűsítésre szorulnak. Egyrészt célszerű elhagyni a már nem létező szervezeti formákat, másrészt indokolt a társasági formák között kifejezetten nevesíteni az ügyvédi irodát, közjegyzői irodát, szabadalmi ügyvivői irodát is, tekintettel az 1998. évi XI. törvény VII. fejezetében, az 1991. évi XLI. törvény IV. fejezetében és az 1995. évi XXXII. törvény 7-9. §-ában foglaltakra.

A hitelező fogalmát indokolt kiegészíteni a bankgaranciát, biztosítói garanciát vagy készfizető kezességvállalást tartalmazó kötelezvényt nyújtó azon szervezetekkel is, amelyek az adós kötelezettségeiért helytállási kötelezettséggel tartoznak, melynek beállta és az adós helyett történő fizetési kötelezettségük teljesítése esetén az adóssal szemben a megtérítési igénnyel léphetnek fel, ennek bekövetkeztéig azonban még csak ún. függő követeléssel rendelkeznek.

A 4. §-hoz

A Cstv. 5. §-ában a vagyonfelügyelőnek, felszámolónak 8 munkanapon belül kell tájékoztatni - kérésükre - a hitelezői választmányt, illetve a hitelezőket az adós vagyoni és pénzügyi helyzetéről, a munkavállalókat azok érdekvédelmi szervezeteit, továbbá az állami foglalkoztatási szolgálatot a munkavállalókat érintő kérdésekről. (A hatályos szabályozásban 15 napos volt ez a határidő.)

Az 5. §-hoz

A törvény nagyobb szerepet kíván adni a hitelezők érdekeit védő és képviselő szerveződéseknek, ezért került beiktatásra a hitelezői választmány megalakulásáról, működéséről, szervezetéről, jogköreiről és megszüntetéséről rendelkező új 5/A. §. Csak egy hitelező választmány ismerhető el, amelynek viszont tömörítenie kell legalább a hitelezők egyharmadát, hogy kellő felhatalmazással lehessen felruházni a törvényben meghatározott érdekvédelmi és képviseleti jogkörökkel. Ha választmány tagjainak száma utóbb a törvényes mérték alá csökken, és 30 napig nem csatlakoznak hozzá új hitelezők, a választmány megszűnik. A választmány megalakulásakor egy írásbeli megállapodást kell kötni, és ebben a választmány megalakulásáról, jogosítványairól, szervezetéről (ügyeinek vitelére tanácsot vagy elnököt választ), működésének, finanszírozásának főbb kérdéseiről kell rendelkezni, és azt a bíróságnak, továbbá a vagyonfelügyelőnek (felszámolónak) is el kell juttatni. Új szabály, hogy a csődeljárásban megalakult hitelezői választmány a csődeljárást a 21/B. § szerint követő felszámolási eljárásban is tovább lehet működtetni.

A 6. §-hoz

A törvény azzal egészíti ki a hatályos szabályozást, hogy az eljárás megindításakor az adós székhelye szerinti illetékességi szabály rögzül, ez irányadó akkor is, ha az adós az eljárás alatt, az eljárást befejező végzés jogerőre emelkedéséig a székhelyét más cégíróság illetékességi területére helyezi át. Annak érdekében, hogy ne induljanak vagy ne maradjanak folyamatban több bíróság előtt egyazon adósra vonatkozó fizetésképtelenségi eljárások, a törvény kimondja, hogy a más bíróságoknál benyújtott csődeljárások iránti kérelmeket hivatalból el kell utasítani, vagy a már megindult eljárásokat meg kell szüntetni, a felszámolási eljárás iránti kérelmeket pedig az illetékes bírósághoz kell áttenni.

A Cstv. 6. § új (5) bekezdése - figyelemmel a hivatalos iratok elektronikus kézbesítéséről és az elektronikus tértivevényről szóló 2009. évi LII. törvényben foglaltakra - kimondja, hogy 2010. július 1-jétől a bíróság és a felek közötti írásbeli közlésekre a hivatalos iratok elektronikus kézbesítéséről és az elektronikus tértivevényről szóló 2009. évi LII. törvényben foglaltakat kell alkalmazni. Természetes személyek esetén a beadványokat és más hivatalos iratokat papír alapon is be lehet nyújtani, illetve kézbesíteni.

A 7. §-hoz

A törvény újraszabályozza a hatályos Cstv. II. fejezete szerinti csődeljárást, jelentős változtatásokat vezet be, különösen az eljárásban megszerezhető fizetési haladék, annak meghosszabbítása, a hitelezőkkel való egyezségkötési folyamat, a vagyonfelügyelő megnövekedett szerepe és felelőssége, a csődegyezség megkötése, továbbá a sikertelen csődeljárást követő bírósági teendők vonatkozásában.

A szabályozás célja, hogy a reorganizációra, a hitelezőkkel való egyezségkötésre képes, és felkészült adós és hitelezői inkább csődeljárás megindításában és az abban való aktív közreműködésben legyenek érdekeltek, mintsem abban, hogy az adós fizetési képességének megrendülését követően egy hosszabb időtartamú, az adós tevékenységének teljes leépítésével, megszüntetésével járó felszámolási eljárás induljon. A munkahelyek megőrzése, és az adós üzleti partnerei bizalmának megtartása, a további piacvesztés megakadályozása is eredménye lehet egy sikeres csődeljárásnak, amelynek részletes eljárási szabályait tartalmazza a Cstv. 7-21/C. §-a.

A Cstv. 7-8. §-a tartalmazza a csődeljárás iránti kérelem benyújtásának szabályait, követelményeit.

Ha az adós gazdálkodó szervezet indítja az eljárást, a vezetőjének be kell szereznie a vállalkozás legfőbb szervének egyetértését. Ez a ma hatályos szabályozásban is így van. Az is rokonítható a hatályos szabályozáshoz, hogy akkor nem lehet ilyen kérelmet benyújtani, ha már van az adós ellen csődeljárás folyamatban, vagy a korábbi csődeljárás során fennállt tartozását nem fizette ki. Annak érdekében, hogy az adós ne éljen vissza a csődvédelemmel, a törvény kimondja, hogy nem lehet a csődeljárás lefolytatása iránti kérelmet benyújtani, ha az adós elleni korábbi csődeljárás jogerős befejezésének közzétételétől számítva két év még nem telt el, illetve a bíróság a korábbi csődeljárás iránti kérelmét hivatalból elutasította és a jogerős végzés közzétételétől még nem telt el egy év. Az adós ellen nem indulhat akkor sem csődeljárás, ha már van ellene felszámolási eljárás folyamatban, és ennek során első fokon már megállapították a fizetésképtelenségét.

Újdonság, hogy a hitelező is indíthat az adós ellen csődeljárást, de csak akkor, ha felszámolási eljárást is indíthatna, ám az az érdeke, hogy felszámolási eljárás helyett inkább csődeljárásban érvényesítse az igényét.

A törvény részletesen tartalmazza a kérelem tartalmai és formai követelményeit, a csatolandó dokumentumok, okiratok nyilatkozatok körét pedig úgy határozza meg, hogy az mind az adós, mind a hitelező alapos felkészültségét és informáltságát szolgálja. A csődeljárás hitelezők érdekeit védő, feszes határidői ugyanis csak akkor tarthatók be, ha az adós kellő felkészültséggel kezdeményezi és folytatja le az eljárást, segíti a hitelezőket abban, hogy átlássák az adós vagyoni és pénzügyi helyzetét, felkészüljenek ara, hogy ahhoz képest milyen adósságrendezési lehetőségekre számítsanak. A csődkérelem és mellékleteinek részletezettsége továbbá azt szolgálja, hogy a bíróság is minden adatot, okiratot megkapjon a csődeljárás megindíthatóságának elbírásához.

Tekintettel arra, hogy a bíróság az ideiglenes moratóriumot a csődeljárás iránti kérelem benyújtását követően automatikusan és soron kívül elrendeli, az adós kötelessége, hogy a kérelem benyújtásáról a számláit vezető pénzügyi intézményeket értesítse. Annak érdekében, hogy a számlavezető ezzel a még nem nyilvános információval ne élhessen vissza, a törvény kimondja, hogy a számlavezetőnek az adós ezen bejelentését banktitokként kell kezelnie, az adós számlájával szemben nem érvényesítheti az adóssal fennálló jogviszonyán alapuló követeléseket, továbbá nem tehet más olyan intézkedést sem, ami őt vagy más hitelezőt előnyös helyzetbe hozza a többi hitelezőhöz képest.

A Cstv. 9. §-a rendelkezik a csődeljárás iránti kérelem beérkezését követő azonnali fizetési haladék (moratórium) közzétételéről, és jogi hatásairól. Az adós cégneve ettől kezdve a „cs. a.” toldattal használható. Ha az adós ellen felszámolás iránti kérelem érkezik, annak elbírálását a bíróság a csődeljárás jogerős befejezéséig felfüggeszti. Az adósnak a csődeljárás iráni érdekeire tekintettel a bíróság az első fokon még el nem bírált felszámolási kérelmek elbírálását is felfüggeszti. Ha a csődeljárás iránti kérelmet el kell utasítani, vagy a csődeljárás csődegyezség nélkül kerül megszüntetésre, ezeket a felszámolási eljárásokat (az elsőként indítotthoz egyesítve) hivatalból folytatja a bíróság. Ezek a szabályok azt szolgálják, hogy az adós visszaélésszerűen ne meneküljön csődeljárásba, ha valóban fizetésképtelen.

A 9. § részletesen szabályozza a csődeljárás iránti kérelem megvizsgálásának és az annak alapján hozandó bírósági végzések meghozatalának szabályait. Ha a kérelem nem felel meg a törvényi kellékeknek vagy hiányos, még van mód hiánypótlásra. Ennek elmulasztása esetén a bíróság elutasítja a csődeljárás iránti kérelmet, melynek eredményeképpen a moratórium is megszűnik. Ha az adós időközben kiegyenlítette a tartozásait, akkor is okafogyottá válik a csődeljárás megindításának elrendelése.

A bíróság megszünteti a csődeljárást, ha utóbb derül ki, hogy annak megindításakor sem álltak fenn a feltételek.

Ha az eljárás kezdeményezői csalárdul jártak el (pl. valótlan tartalmú okiratokat csatoltak, vagy valótlanul nyilatkoztak, illetve elmulasztják a törvény általi nyilatkozattételt), a bíróság bírságot szab ki. A törvény a bíróság megfizetésért kezesként jelöli meg a cégtulajdonosokat. Ezek a szabályok vélhetően alkalmasak lesznek az adós vagy a hitelezők visszaélésszerű magatartásainak visszatartó erejű szankcionálására.

A Cstv. 10. §-a a csődeljárás elrendelésének feltételeit és eljárásrendjét tartalmazza. Meghatározza az erről szóló végzés kötelező tartalmi elemeit, közzétételének módját és a közzététel joghatásait. Ez a csődeljárás kezdő időpontja, ekkor kerül kijelölésre az adóshoz a vagyonfelügyelő, ekkortól indul a 90 napos „rendes” moratórium, a hitelezők ekkortól számított 30 napon belül jelenthetik be a csődeljárásban érvényesíteni kívánt követelésüket. A csődeljárás elrendelésével egyidejűleg a bíróság soron kívül elutasítja vagy megszünteti a felszámolási eljárás iránti kérelmeket.

A Cstv. 11. §-a tartalmazza a fizetési haladék (moratórium) joghatásait, az adós, hitelezői és harmadik személyek jogait, kötelezettségeit. A moratórium célja a csődvagyon megőrzése a hitelezőkkel kötendő egyezség érdekében, ezért annak időtartama alatt az adós, a vagyonfelügyelő, a számlavezetők és a hitelezők is kötelesek tartózkodni minden olyan intézkedéstől, amely a haladék célját meghiúsítja.

A Cstv. 11. §-ának (1) bekezdése sorolja fel azokat a kifizetéseket, amelyeket a moratórium alatt is kell teljesíteni. Ezek lényegében a hatályos szabályozással egyeznek meg azzal, hogy ide került az adós számlájára tévesen került összegek visszafizetésének megengedése, továbbá az adósra a számlában áthárított forgalmi adók felsorolása.

Lényeges szabály, hogy a fizetési haladék időtartama alatt az adóssal szemben nem lehet beszámítási igényeket érvényesíteni, de az adós által indított perekben a csődeljárás kezdetéig előterjesztett beszámítási kifogás elbírálható.

Az adós a csődeljárás kezdő időpontjában fennálló követeléseken alapuló kifizetéseket nem teljesítheti, a hitelező pedig nem érvényesíthet vele szemben ilyen kifizetéseket célzó igényeket. A csődvagyon megőrzését szolgálja, hogy az adós új kötelezettséget csak akkor vállalhat, ha ahhoz a vagyonfelügyelő hozzájárult, továbbá az adós vagyona terhére kifizetések csak a vagyonfelügyelő ellenjegyzésével teljesíthetők.

Az óvadék érvényesítésének korlátozása alól a pénzügyi biztosítéki megállapodásokról szóló 2002/47/EK európai parlamenti és tanácsi irányelv által minimálisan megkövetelt körben teremt a törvény kivételt. Ennek az az oka, hogy az adós minél nagyobb csődvagyon birtokában tudjon sikeres tárgyalásokat folytatni a hitelezőivel.

A fizetési haladék egyébként nem szünteti meg az adós és a hitelező közötti jogviszonyokból eredő jogokat és kötelezettségeket, de annak időtartama alatt a jogok gyakorlása és a kötelezettségek teljesítése a Cstv.-ben meghatározott eltérésekkel lehetséges. A fizetési haladék időtartama alatt a pénzfizetési kötelezettség nemteljesítéséhez vagy késedelmes teljesítéséhez fűződő jogkövetkezmények (kivéve a kamatozást és a késedelmi kötbérfizetési kötelezettséget) nem állnak be. A fizetési haladék időtartamával az adóssal szemben a külön jogszabályok szerinti, vagyoni igények érvényesítésére, ilyen igényekkel összefüggésben keresetindításra meghatározott határidők meghosszabbodnak.

A bíróság az adós gazdálkodó szervezet vezetőjét pénzbírsággal sújtja, ha a moratórium időtartama alatt a jogszabályba ütköző kifizetést teljesít, vagy lehetővé teszi, hogy a hitelezők törvénysértő módon érvényesítsék követeléseiket. Ilyen esetben a bíróság még azt is elrendelheti, hogy a vagyonfelügyelőt együttes cégjegyzési és a bankszámlák feletti együttes rendelkezési jog illesse meg.

A Cstv. 12. §-a szól a hitelezők igényeinek bejelentéséről, azok megvizsgálásáról, besorolásáról és nyilvántartásba vételéről. A megalapozatlan hitelezői bejelentések visszaszorítása, és a hitelezőknek a csődeljárás és az adósságrendezés költségei viselésében való részesítése érdekében a hitelezőknek egy minimális összegű nyilvántartásba vételi díjat kell fizetniük a bejelentett követeléseik után. Ezt a díjat a vagyonfelügyelő használhatna fel költségeire és a díjára, elszámolási kötelezettség mellett.

Az esetleges visszaélések elkerülése érdekében a hitelezői követeléseket nem az adós, hanem a vagyonfelügyelő vizsgálja meg, de az adós bevonásával. A vagyonfelügyelő feladata az is, hogy a követlelést minősítse, és besorolja a 12. § (2) bekezdéses szerinti kategóriákba, és a hitelezőket minderről értesítse. Ezek a kategóriák arra is szolgálnak, hogy azok alapján lehet megítélni, hogy azokra a moratórium alatt is teljesíthető-e kifizetés vagy csak a csődegyezség szerint. Az egyik leglényegesebb szempont, hogy egy követelés jogossága és összegszerűsége elismerhető-e. Nem lehet pl. vitatni a közokiratba foglalt követeléseket.

Ha a vagyonfelügyelő a követelést vitásnak tartja, a hitelező ez ellen kifogást nyújthat be a bírósághoz, aki soron kívül jár el. Az a tény, hogy a bíróság döntése értelmében egy követelést nem vitatottként kell nyilvántartásba venni, az adóst nem zárja el egy esetleges később igényérvényesítéstől.

A Cstv. 13. §-a szól a vagyonfelügyelőként való kijelölésről. A hatályos szabályozáshoz hasonlóan a vagyonfelügyelők is a felszámolók névjegyzékében szereplő társaságok közül jelölhetők ki. A kijelölésre, annak visszautasíthatóságára, az összeférhetetlenségi esetekre és a felmentésükre is a felszámolókra vonatkozó szabályokat (Cstv. 27/A. §) kell alkalmazni azzal a kivétellel, hogy csődeljárásban a hitelezők jogszabálysértésre vagy kizárási okra hivatkozás nélkül nem mentethetik fel a bírósággal a vagyonfelügyelőt. A Cstv. 13. §-a részletesen szabályozza, hogy a vagyonfelügyelőnek milyen kötelezettségei vannak a csődvagyon megőrzése, a hitelező követeléseinek megvizsgálása, besorolása és nyilvántartása, a hitelezőkkel folytatott tárgyalások előkészítés és levezetése, végül a csődegyezség megkötése és a bíróság számára való továbbítása tekintetében. Említést érdemel, hogy az adós cég vezetésének a jogosítványai a vagyonfelügyelő kirendelésével jóval szűkebbek lesznek, mint a ma hatályos szabályozásban volt. Ennek oka a hitelezők azon méltánylást érdemlő érdeke, hogy ha a törvény a moratórium első szakaszához nem kívánja meg a hozzájárulásukat, és a moratórium akadályát képezi a követeléseik közvetlen érvényesítésének, akkor ehhez indokolt azt társítani, hogy a moratórium alatt az adós vagyonkimentésének vagy vagyonfelélésének megakadályozására hatékony eszközöket teremt a jogalkotó. A vagyonfelügyelő kirendelése, és az adós kötelezettségvállalásainak a vagyonfelügyelő ellenjegyzéséhez kötése a hitelezők érdekeinek védelmét szolgálja a csődszakaszban.

A Cstv. 15. §-ában vagyonfelügyelő polgári jogi felelőssége a hatályos szabályozáshoz képest szigorúbban van megfogalmazva, hiszen az ilyen tisztséget betöltőktől elvárható gondosságot köteles tanúsítani a feladatai teljesítése és a csődvagyon megőrzése során. A vagyonfelügyelő jogszabálysértő intézkedéseit vagy mulasztásait az érintett személy vagy szervezet a bíróságnál kifogással támadhatja meg.

A Cstv. 16. §-a szól a vagyonfelügyelői tisztség megszűnéséről és a vagyonfelügyelő díjazásáról. A bíróság a vagyonfelügyelőt a csődeljárás jogerős megszüntetésével vagy eredményes befejezetté nyilvánításával egyidejűleg menti fel, ha pedig a sikertelen csődeljárást követően felszámolási eljárás indul, akkor a vagyonfelügyelő a felszámoló kirendeléséig látja el a feladatait. Ennek az az oka, hogy a csődvagyon védelmét és felügyeletét folyamatosan biztosítani kell. A vagyonfelügyelő jogosult a számlával igazolt költségei megtérítésére. Díját a törvény állapítja meg, melynek mértéke az adós cég eszközértékétől függ, annak százalékéban van meghatározza, degresszív kulccsal. Annak érdekében, hogy a vagyonfelügyelő is érdekeltté váljon az egyezség megkötésében, a törvény kimondja, hogy ilyenkor a díja egynegyedének megfelelő külön javadalmazásra is jogosult.

A Cstv. 17. §-a szól az egyezségi tárgyalások előkészítésről, annak eljárásrendjéről, eredményének jegyzőkönyvbe foglalásáról. Említést érdemel, hogy ha bármelyik tárgyaláson nyilvánvalóvá válik, hogy az adós egyezségi javaslatát nem fogadják el a hitelezők, nem kapja meg a törvényben előírt mértékű hozzájárulást, akkor a tárgyalásokat le kell zárni, erről jegyzőkönyvet kell felvenni, és a bíróságnak be kell jelenteni az egyezségi tárgyalások sikertelenségét. A bíróság ebben az esetben döntést hoz a csődeljárás megszüntetéséről, és ennek jogerőre emelkedésével megszűnik a moratórium is.

Az első 90 napos moratórium is csak akkor hosszabbodik meg, ha ahhoz az adós az egyes hitelezői osztályokban a követelésarányos többséget megszerezte. Ebben az esetben 180 napra hosszabbodik meg a haladék. A hitelezők érdekeinek védelme érdekében az egyes hitelezői osztályokban kétharmados támogatást kell szerezni ahhoz, hogy a moratórium teljes időtartama elérje az egy évet. Ennél hosszabb időszakra már nem lehet a haladékot meghosszabbítani, ez alatt feltétlenül meg kell állapodni a hitelezőkkel.

Az egyes hitelezői osztályokat, azokban hitelezők szavazati jogát és szavazati joga beszámítását a Cstv. 12. és 18. §-a tartalmazza. Szavazati joggal rendelkeznek a határidőben bejelentkezett, nem vitatott követeléssel rendelkezők, amennyiben befizették a nyilvántartásba vételi díjat. A hitelezők követelésarányos szavazati joggal rendelkeznek, minden 100 000 Ft követelésük után megilleti őket egy szavazat (a 100 000 Ft alatti hitelezőket is 1-1 szavazat illeti meg). Az adóssal tulajdoni összefonódásban lévő személy (szervezet), továbbá az, akire az adós korábban követelését engedményezte vagy tőle tartozást vállalt át, kevesebb értékű szavazati joggal rendelkezik. Ennek az az oka, hogy az adós és ezek a hitelezők ne tudják kijátszani a többieket.

A Cstv. 19-20. §-a tartalmazza az egyezségkötés törvényi feltételeit, lehetséges tartalmi elemeit, meghozatalának szavazati rendjét, írásba foglalását, alaki kellékeit. Említést érdemel, hogy a törvény nem köti meg az adós és a hitezők kezét az egyezség tartamát illetően: bármiben megállapodhatnak, amit fontosnak tartanak az adósság rendezése, az adós fizetőképességének megőrzése vagy helyreállítása érdekében. Gyakori megoldás lesz vélhetőleg, hogy az adós fizetési könnyítéseket kap, viszont a hitelezők is újabb biztosítékokat várnak a fizetési engedmények ellentételezéseképpen, vagy akár az adós vállalkozásban részesedést is szereznek a tartozás fejében.

Egyezség akkor köthető, ha ahhoz mindkét hitelezői osztályban megvan a követelésarányos többségi támogatás. Két hitelező osztály van: az egyik a biztosított hitelezőké, akik a zálogjoggal, óvadékkal, biztosítéki célú vételi joggal vagy végrehajtási joggal rendelkező hitelezői követeléssel rendelkezőket tömörítik, a másik hitelezői osztályban olyan hitelezők vannak, akik nem rendelkeznek ilyen biztosítékokkal.

A Cstv. 20. §-a megtartja a hatályos Cstv. garanciális szabályát, amely szerint a csődegyezség hatálya ugyan kiterjed az annak megkötésében részt nem vevő (azt nem támogató) hitelezőkre is, ám rájuk nézve nem lehet diszkriminatív.

Annak érdekében, hogy a bíróság és a felek számára bizonyíthatóan megállapítható legyen a csődegyezség törvényi követelményeknek való megfelelése, a Cstv. 21. §-a részletesen szabályozza, hogy mit és milyen formában kell írásba foglalni, mit kell a bíróság számára csatolni. Az egyezségi megállapodást a vagyonfelügyelőnek ellenjegyzésével kell ellátnia.

Ha az egyezség megfelel a törvényi feltételeknek, azt a bíróság jóváhagyja, és végzéssel a csődeljárást befejezetté nyilvánítja (Cstv. 21. §). A felek a sikeres csődegyezséget végrehajtani kötelesek. Ha az adós nem teljesíti az egyezségben foglaltakat, a bíróság az erre irányuló kérelem alapján ebből az okból is megállapítja az adós fizetésképtelenségét, és elrendeli a felszámolását (Cstv. 27. §).

Ha az egyezség a szükséges konszenzus hiánya miatt nem jött létre, vagy az egyezség alaki vagy tartalmi okokból nem felel meg a törvényi feltétételeknek, a bíróság megszünteti a csődeljárást, megállapítja az adós fizetésképtelenségét, hiszen az adósságok rendezése nem történt meg. A Cstv. 21/B. §-a az említetteken kívül arról is rendelkezik, hogy a csődeljárásban kijelölt vagyonfelügyelő - ideiglenes vagyonfelügyelőként - a hivatalában marad addig, amíg a felszámoló át nem tudja venni a feladatait.

A Cstv. 21/C. §-a szabályozza a csődeljárást lezáró - fent említett - végzések elleni jogorvoslatok szabályait. A jogerős végzéseket közzé kell tenni a Cégközlönyben, és a cégnyilvántartásban is gondoskodni kell arról, hogy az adós cégneve mellett már ne szerepeljen a csődeljárásra utaló toldat. A jogerős végzés Cégközlöny honlapján való közzétételével szűnik meg a fizetési haladék is. Erről a tényről az adós és a vagyonfelügyelő a számlavezető pénzügyi intézményt is köteles haladéktalanul értesíteni.

A 8. §-hoz

E rendelkezés a Cstv. 21/B. §-al való összhang megteremtését szolgálja a felszámolási eljárás hivatalból történő lefolytatásával összefüggésben.

A 9. §-hoz

A Cstv. 23. § (2) bekezdésének módosítása a csődeljárás új szabályozásával való összhangot szolgálja: felhívja a figyelmet arra, hogy a hitelező csődeljárás keretében is kezdeményezheti a követelései kiegyenlítését az adóssal szemben.

A 10. §-hoz

A Cstv. 24/A. §-ának módosításában a felszámolási eljárás kezdeti szakaszában eljáró ideiglenes vagyonfelügyelőre vonatkozó szabályok kerülnek pontosításra, elsősorban a megváltozott csődeljárási szabályokhoz való igazítás érdekében. A változtatások és pontosítások a korábbi csődeljárásban vagyonfelügyelőként közreműködők kijelölésének meghosszabbításával, korábbi eljárási jogosítványaik megőrzésével kapcsolatosak, de érinti a az ideiglenes vagyonfelügyelő díjazását, annak megfizetését is.

A 11. §-hoz

A Cstv. 26. §-ának módosítása azt tartalmazza, hogy ha a felszámolási eljárást közvetlenül csődeljárás előzte meg, az adós további haladékot a felszámolási eljárásban már nem igényelhet.

A 12. §-hoz

A Cstv. fizetésképtelenségi eseteket tételesen felsoroló 27. § (2) bekezdését a jelen törvénymódosítás a csődszabályozással való összhang biztosítása és szövegpontosítási célból módosítja.

A 13-14. §-hoz

A Cstv. 27/A. §-ának módosítása törvényi szintre emeli a felszámolók kijelölésekor alkalmazandó, elektronikus, véletlenszerű kiválasztási módszert, és kimondja, hogy ezt a feladatot nem az ügyben eljáró bíró látja el. A végrehajtási jogszabályban részletezése kerülő algoritmus alapján működő rendszernek biztosítania kell, hogy a program olyan elvek alapján működjön, amely biztosítja az átláthatóságot, ellenőrizhetőséget, és azt a jogalkotói szándékot, hogy az adós gazdálkodó szervezet sajátosságaihoz igazodó szakértelemmel rendelkező, szabad kapacitásokkal is bíró, továbbá az adós székhelyéhez, telephelyeihez viszonylag kis földrajzi távolságban működő felszámoló cégek közül legyen kijelölve az eljáró felszámoló.

A Cstv. 27/A. §-ának módosításában továbbá szigorodnak a felszámolók összeférhetetlenségi szabályai. A felszámolói és a felszámolóbiztosi kijelölésre, a névjegyzékből való törlésről szóló bírósági tájékoztatásra, az ezzel kapcsolatos eljárás határidőket is rövidíti a törvénymódosítás. A felszámoló jogszabálysértő vagy kifogásolható működése miatt visszahívhatósága megerősítésre kerül. Új szabály, hogy a hitelezők - mindkét hitelezői osztályban szavazatarányos többséggel - formális ok nélkül is kezdeményezhetik új felszámoló kijelölését, de csak az első hitelezői gyűlést követő 15 napig, és az egész eljárás során csak egyszer élhetnek ezzel a kivételes lehetőséggel. A módosítás rendezi a régi és az új felszámoló közötti feladatátadással, a felmentett felszámoló díjazásával összefüggő kérdéseket is.

A Cstv. 27/C. § (2) bekezdésének módosítása a felszámoló számára előírt kötelezettségek között szerepelteti a honlapján való közzétételét azon cégek adatainak, ahová felszámolóként, ideiglenes vagyonfelügyelőként vagy vagyonfelügyelőként kijelölték.

A felszámoló szervezet vezetője kötelezettségszegés esetén bírságolható, ismétlődés esetén törölhető a szervezet a felszámolók nyilvántartásából.

A 15. §-hoz

A Cstv. 28. § (2) bekezdés f) pontjában a kiegészítés egyértelművé teszi, hogy a zálogjogosult hitelezőknek is be kell jelenteniük követeléseiket a felszámolónak.

Úgyszintén hitelezőként be kell jelentkezniük az ún. függő követeléssel rendelkező jogosultaknak. Ez utóbbiak azok a szervezetek, amelyek az adós javára a Cstv. 3. § (1) bekezdés c) pontjában meghatározott garanciát vállaltak, azonban a helytállási kötelezettségük beállta és esedékessége még bizonytalan, ezért amíg ez be nem következik, a felszámolás alatt csak arra jogosultak, hogy a felszámoló tartalékot képezzen az esetleges követeléseik fedezetére.

Nem kell azonban bejelenteniük ismételten a követeléseiket a felszámolási eljárást közvetlenül megelőző csődeljárásban - amelynek a 21/B. § szerinti megszüntetése okából a bíróság az adós fizetésképtelenségét a 27. § (2) bekezdés e) pontja alapján állapította meg - már bejelentkezett hitelezőknek, hiszen a vagyonfelügyelő már nyilvántartásba vette az adóssal szembeni követelésüket.

A módosítás egyértelművé teszi, hogy ha az adós a korábbi csődegyezséget nem tartja be, és emiatt indul ellene felszámolási eljárás, akkor a hitelező a csődeljárásban elismert vagy nem vitatott követelését (tehát nem a csődegyezségben szereplő, csökkentett követelését!) jelentheti be, levonva belőle azt az összeget, amit az adóstól időközben megkapott.

A 16. §-hoz

A Cstv. 29. § g) pontjának módosítása terminológiai pontosítás, a hitelintézetekről és a pénzügyi vállalkozásokról szóló 1996. évi CXII. törvénnyel való összhangot szolgálja.

A 17. §-hoz

A Cstv. 31. §-ában az adós vezetőjének a leltárkészítési, illetve beszámolókészítési kötelezettsége határideje 45 napról 30 napra csökken. A vezetőnek továbbá nyilatkoznia kell arról is, hogy a mérleg elfogadása óta milyen változások következtek be az adós vagyonában a felszámolónak történő átadásig. A módosítás során továbbá egyértelművé válik, hogy a felszámolónak nemcsak az iratokat kell átadni, hanem leltár szerint a vagyont is. Az adós volt vezetőjét továbbá az itt nem említetteken kívül is terheli a felszámolóval való együttműködési kötelezettség annak érdekében, hogy a felszámoló el tudja látni a törvényben meghatározott feladatait.

A 18. §-hoz

A Cstv. 31. §-a sorolja fel a felszámolás alatt lévő gazdálkodó szervezet vezetőjének azon kötelezettségeit, amelyek a felszámolási eljárás elindításához és lefolytatásához szükségesek (záró leltár, beszámoló készítése, iratok, vagyon összegyűjtése és a felszámolónak történő átadása, felszámoló tájékoztatása a jelentősebb ügyletekről és kötelezettségvállalásokról, környezeti terhekről történő nyilatkozattétel a környezetvédelmi felügyelőség számára, az adóstól járadékszolgáltatásra jogosultak tájékoztatása a felszámolási eljárás elrendeléséről). A Cstv. 33. §-a alapján az említett kötelezettségeket elmulasztó vagy hamis adatokat, nyilatkozatokat tevő cégvezetőt a bíróság pénzbírsággal sújthatja, továbbá marasztalhatja azokban a költségekben is, amelyek azzal összefüggésben merültek fel, hogy ezeket a feladatokat a felszámoló csak szakértő megbízásával tudta az adós helyett elvégezni. A Cstv. 33. § (1) bekezdésében a bírság összege felemelésre kerül, továbbá kiegészül azzal, hogy ha a volt cégvezető a felszámoló számára nem elérhető, akkor az ő költségére a felszámoló a neki szóló felszólításokat a bírósági végrehajtásról szóló 1994. évi LIII. törvényben és a külön jogszabályban meghatározott módon, ún. végrehajtói kézbesítés útján is eljuttathatja. A Cstv. 33. § (2) bekezdésének hatályos szövege kiegészülne azzal, hogy a cégtulajdonosok (a legalább többségi befolyással rendelkező tag, az egyszemélyi tulajdonos, a külföldi anyacég) a volt vezető bírság- és költségviselési tartozásaiért kezesként felelnek. Mindezzel a cégtulajdonosoknak is megteremtődik az érdekeltsége és a felelőssége annak érdekében, hogy a felszámolás alá került cég minden releváns gazdálkodási adatáról a felszámoló, illetve az egyes érintett jogosultak hitelt érdemlően tudomást szerezzenek.

A 19. §-hoz

A Cstv. 33/A. §-a a fenyegető fizetésképtelenség esetén az ügyvezetők marasztalásának jogi lehetőségét már ma is tartalmazza. Annak érdekében, hogy a marasztaló bírósági döntés alapján a felszámolási eljárásnak már ezen szakaszában fedezet keletkezzék a hitelezők kielégítésére, a jelen módosítás lehetővé teszi, hogy a keresetben biztosíték nyújtását is lehessen kérni a marasztalt cégvezetőtől. Ennek a biztosítéknak a megfizetéséért a cégtulajdonosok kezesként felelnek. Ez a kiegészítés elősegítené a Cstv. 33/A. § szerinti eljárások sikerét, következésképpen a jövőben kevesebb egyszerűsített felszámolásra kerülne sor. A volt vezető felelősség alóli mentesülésének esetei is pontosításra kerülnek.

Annak érdekében, hogy a biztosíték mielőbb felhasználható legyen a hitelezők követeléseire, a rendelkezés kimondja, hogy amennyiben a közbenső mérleg és részleges vagyonfelosztási javaslat alapján a hitelezők igényeire nem elegendő az adós felszámolás körébe tartozó vagyona, akkor a hitelezőknek nem kell megvárniuk a felszámolási eljárás jogerős lezárását. Az említett megállapítási kereset alapján marasztalási keresettel kérhetik a bíróságtól, hogy az a ki nem elégített követelés megfizetésére kötelezze az az adós korábbi perben elmarasztalt volt vezetőjét a vagyoni biztosíték terhére. Ha több ilyen per indul, azokat célszerű egyesíteni, és egy ítéletben rendelkezni, a felszámolási eljárás jogerős lezárását követően. Ezt azért kell kimondani, mert a vagyoni biztosíték hitelezők közötti felosztása a Cstv. 57. §-a szerinti kielégítési sorrend figyelembe vételével, a felszámolási eljárásban meg nem térült követeléseik és pernyertességük arányában történik.

A 20. §-hoz

A Cstv. 34. § (2) bekezdése kiegészül egy olyan szabállyal, amely szerint a felszámolónak haladéktalanul be kell jelentenie az adós számláit vezető pénzintézményeknek a kijelölését és hitelt érdemlő módon igazolt aláírását. A felszámoló ezen kötelezettsége a pénzforgalomról szóló kormányrendeletből kerülne át a Cstv.-be.

A 21. §-hoz

A Cstv. 36. § (1) bekezdés módosításának célja a vezető tisztségviselő, a cégtulajdonos, a leányvállalat és az anyacég beszámítási joggal élésének kizárása, tekintettel arra, hogy az említettek a kielégítési sorrendben az 57. § (1) bekezdés h) pontjába tartoznak, ezért a beszámítási jog megengedése indokolatlanul hozza őket kedvezőbb helyzetbe - a kielégítési sorrendben előbb szereplő - többi hitelezőkhöz képest.

A 22. §-hoz

A Cstv. 37. §-ában - az eljárások gyorsítása érdekében - a hitelezői igények bejelentésére nyitva álló jogvesztő határidőt a törvény 1 évről 180 napra csökkenti. A gyakorlati tapasztalatok szerint ugyanis a hitelezők - még akkor is, ha a Cstv. 28. § (2) bekezdésének f) pontja szerinti 40 napos határidőt elmulasztják - általában 90-100 napon belül bejelentik az igényeiket.

A módosítás ezenkívül egyértelművé teszi, hogy a zálogtárgy értékesítése megtörténhet, de az ebből származó bevételt elkülönítetten kell kezelni. A zálogjogosult kielégítése ugyanis akkor történhet meg a Cstv. 49/D. §-a szerinti sajátos eljárásban, ha a zálogjogosult az igényét a jogvesztő határidőn belül bejelentette, és a regisztrációs díjat is befizette.

A 23. §-hoz

A Cstv. 39. § (1) bekezdésében a most hatályos 90 nap helyett 75 napon belül kell a felszámolónak összehívnia a hitelezőket. Erre akkor is köteles, ha egyszerűsített felszámolásra fog sor kerülni. A hitelezőknek - ha nem élnek a hitelezői választmány megalakításának lehetőségéve - módjuk van érdekeik képviseletére megbízni egy képviselőt. A felszámolónak a választmány (képviselő) tájékoztatására vonatkozó kötelezettsége részletesebbé válik Kötelezettségei elmulasztása esetén felmentése kezdeményezhető a bíróságánál, aki ezt a kérelmet soron kívül köteles elbírálni.

A 24. §-hoz

A Cstv. most hatályos 40. §-a tartalmazza az adós cég korábbi szerződéseinek, jognyilatkozatainak a felszámoló, illetve a hitelező általi megtámadására nyitva álló határidőt. A jelen módosítás egyértelművé teszi, hogy az 1 éves határidő jogvesztő.

A 25. §-hoz

A módosítás a Cstv. 41. §-a és a 2006. évi V. törvény ún. kényszer-végelszámolási szabályai között teremti meg az összhangot.

A 26. §-hoz

A törvény a Cstv. 44. § (1) bekezdésében - a felszámolási eljárás során megkötendő egyezségnél - szabályozza a hitelezők szavazati joga követelésarányos számítását. A törvényszöveg továbbá pontosítást tartalmaz annak érdekében, hogy a hitelezők egymás közötti engedményezési ügyletei ne legyenek kihatással az egyezségkötéshez szükséges számarányra.

Tekintettel arra, hogy az egyezségkötés is a felszámolási eljárás befejeződését eredményezheti a Cstv. 45. §-a és a 60. § (2) bekezdése alapján, pontosítani kell a felszámoló számviteli és az adózással összefüggő feladatait a Cstv. 44. § (2) bekezdésében.

A 27. §-hoz

A törvény lehetőséget teremt arra, hogy az adós ellen indított felszámolási eljárást meg lehessen szüntetni, ha minden tartozását kifizette vagy arra biztosítékot nyújtott.

A 28. §-hoz

A Cstv. 46. §-ában a felszámoló kötelezettségeként előírásra kerül a felszámolási eljárást közvetlenül megelőző csődeljárásban már bejelentett követelések nyilvántartásba vétele és besorolása. A felszámolónak nyilvántartásba kell venni a pénzügyi intézményeknek az ún. függő követelésként bejelentett jóteljesítési vagy bankgaranciájából eredő lehetséges követeléseit is.

A felszámolási eljárások gyorsítása érdekében célszerű a hitelezői igények bejelentésének végső, jogvesztő határidejét 1 évről 180 napra csökkenteni, ez jelenik meg a Cstv. 46. §-ának módosításában is, összhangban a 37. § módosításával. A gyakorlati tapasztalatok szerint ugyanis a hitelezők - még akkor is, ha a 28. § (2) bekezdés f) pontja szerinti 40 napos határidőt elmulasztják - többnyire 90-100 napon belül bejelentik az igényeiket.

A Cstv. 46. § (6) bekezdésben az (5) bekezdés alpontjaira való hivatkozás kijavításra kerül.

A módosítás célja továbbá a hitelezői követelések regisztrációs díjának valorizálása (1999. óta nem növekedett), másfelől a felszámoló részére költségtérítés fizetése az ún. behajthatatlansági igazolás kiadásáért, amely fedezni hivatott a felszámolónak a bejelentett követelés elismerésével és az igazolás kiadásával összefüggő kiadásait, postaköltségét stb. A módosítás a Cstv.-ben a jogszabályi hivatkozást is korrigálja, hiszen a behajthatatlan követelés fogalmát nem a társasági adóról szóló 1996. évi LXXXI. törvény, hanem a számvitelről szóló 2000. évi C. törvény határozza meg.

A 29. §-hoz

A Cstv. 47. § kiegészítése azt célozza, hogy az államot képviselő miniszter tudomást szerezzen a felszámolónak a járadékjellegű jogosultak igényének kielégítésével összefüggésben történő kötelezettségvállalásairól, illetve ezzel összefüggésben eljárások indulásáról. Ez a tájékoztatás az államnak a Cstv. 62. § (2) bekezdése szerinti helytállási kötelezettsége miatt indokolt.

A 30. §-hoz

A módosítás 120 napról 100 napra rövidíti az adós vagyona értékesítése megkezdésének határidejét. Ez olyan határidő, amelytől a hitelező választmány (választmány hiányában a hitelezők képviselője) felhívása alapján lehet eltérni. A Cstv. 49. § (2) bekezdésének célja, hogy a hitelezők több információval és ellenőrzési joggal rendelkezzenek az értékesítések előkészítése (különösen a becsérték megállapítása) és az értékesítés folyamatáról. A Cstv. 49. § (3) bekezdésében bővül az a személyi kör, akik nem szerezhetnek tulajdonjogot vagy más vagyoni értékű jogot az adós vagyontárgyain.

A 31. §-hoz

A módosítás a második sikertelen értékesítési pályázat esetén lehetővé teszi - amennyiben azt azzal a hitelezői választmány is egyetért - hogy az adós vagyonába tarozó elemeket a zálogjogosult a becsértéken megvásárolhatja. A Cstv. 49/A. §-ának új (5) bekezdése rendezi ennek feltételeit és az ezzel összefüggő eljárásrendet.

A 32. §-hoz

A Cstv. 49/B. §-ában az árverés szabályai úgy változnak, hogy a felszámoló a hitelezői választmány egyetértésével szállíthatja le a becsértéket. Ha sem az újabb árverés, sem a becsérték csökkentésével kikiáltott áron nem sikeres az árverés, akkor a - a hitelezői választmány egyetértésével - a felszámoló az árverés harmadik megismétlése helyett a zálogjogosultnak értékesítheti a vagyontárgyat, becsértéken. A Cstv. 49/B. §-ának új (7) bekezdése rendezi ennek feltételeit és az ezzel összefüggő eljárásrendet.

További módosítás, hogy az árverési jegyzőkönyvről a hitelezők is kaphatnak másolatot.

A 33. §-hoz

A Cstv. 49/D. §-ának módosítása egyértelművé teszi, hogy a zálogjogosult hitelező követelése kielégítésének feltétele a követelése bejelentésén túl a regisztrációs díj befizetése is.

A módosítás ezenkívül megszünteti a követelésen alapuló zálogjogból történő kielégítésre vonatkozó joghézagot. Ezenkívül meghatározza a felszámolói díj mértékét is ezekben az eljárásokban (a bevétel 5%-a). A Cstv. 49/D. §-ának kiegészítése arról is rendelkezik, hogy a felszámolói díjból a 4%-ot meghaladó hányadot nem a díjkiegészítési számlára kell utalni, hanem az egyszerűsített felszámolási eljárásokban a felszámolók minimum díjazására kell fordítani. Ennek kimondását az indokolja, hogy a minimumdíjakra történő kiegészítések nem teljesíthetők a Cstv. 59. § (3) bekezdés szerinti díjkiegészítési számláról, azokat a központi költségvetés finanszírozza.

A Cstv. 49/D. § új (7) bekezdéssel történő kiegészítése indokolt, tekintettel arra az esetre, ha az ún. függő követelések jogosultja követelését az adóssal szemben zálogjoggal biztosította. Ebben az esetben az a tény, hogy a függő követelés esedékessége még nem állt be, nem képezi akadályát a zálogtárgy értékesítésének, de a függő követelés kielégítésére ebben az esetben is meg kell képezni a Cstv. 58. §-a szerinti tartalékot.

A 34. §-hoz

A Cstv. 50. § (1) bekezdése a következők miatt módosul: A felszámoló a felszámolás kezdő napjával nyitó felszámolási mérleget készít, mely nyitómérleg szerkezetében a felszámolási zárómérleg struktúrájával egyezik meg. Emiatt a Cstv. jelenlegi előírása - mely szerint a közbenső mérlegnek a tevékenységet lezáró mérleg adatait kell tartalmaznia - kiegészítésre szorul.

A Cstv. 50. § (6) bekezdésének módosítása a közbenső mérleg és részleges vagyonfelosztási javaslat bírósági jóváhagyását követően a felszámoló részére fizetendő díj-minimumot valorizálja, és a számviteli jogszabályokkal való terminológiai összhangot szolgálja. Ha a felszámolási eljárást a csődeljárás megszüntetésével egyidejűleg rendelték el vagy folytatják (21/B. §), a felszámoló kevesebb díjra jogosult, tekintettel arra, hogy a megelőző csődeljárásban a vagyonfelügyelő a követelések befogadását, megvizsgálását, besorolását és nyilvántartásba vételét már elvégezte.

A 35. §-hoz

A Cstv. 51. § (2) bekezdésében a bíróságnak a kifogások elbírálására vonatkozó határideje kerül meghatározásra.

A 36. §-hoz

A most hatályos Cstv. 52. § (4) bekezdés szövege szerint a felszámolási zárómérleg a felszámolási eljárás során behajtott követelések szerepeltetését a záró egyszerűsített mérleg készítése esetén írja elő. Indokolt annak kimondása, hogy nemcsak az egyszerűsített felszámolások esetén tartalmazza a felszámolási zárómérleg a felszámolás időszaka alatt behajtott követelések összegét.

A 37. §-hoz

A Cstv. 54. §-ának módosítása a felszámoló felelősségére vonatkozó szabályok egyértelművé tétele és pontosítása. A felszámoló az ilyen tisztséget betöltő személytől elvárható gondossággal köteles eljárni.

A 38. §-hoz

A Cstv. 57. §-a módosításának célja a jogalkalmazás tapasztalatai által igényelt pontosítás, továbbá a Munka Törvénykönyvével való összhang megteremtése. Az 57. § (1) bekezdés h) pontja egyértelművé teszi, hogy ha egy személy a h) pont szerinti jogosult, de egyben munkavállaló is, akkor munkabérkövetelés jogcímén legfeljebb mekkora összegű kifizetésre jogosult az 57. § (1) bekezdésének a) pontja és (2) bekezdésének a) pontja szerinti jogcímen és sorrendben.

A módosítás ezenkívül a Cstv. 57. § (1) bekezdés b) pontja és (4) bekezdése között összhangot teremti meg, kapcsolódik a Cstv. 38. § (5) bekezdéséhez is, amely az óvadék jogosultját - az meghatározott feltételek között - a zálogjogosultként kezeli.

A 39. §-hoz

A rendelkezés a Cstv. 58. §-ában az ún. függő követelésekre elkülönített tartalék felhasználására vonatkozó szabályokat egészíti ki. Rendelkezik arról, hogy ebbe a tartalékba kell helyezni a függő követelés jogosultja által a Cstv. 38. § (5) bekezdés alapján a felszámoló részére kiadott, a függő követelést biztosító óvadékot is. Egyértelművé teszi, hogy ha a tartalék felhasználása a felszámolási eljárásban nem történik meg, (mert a jogosultnak az adóssal szemben fennálló követelése nem válik esedékessé), akkor a felszámolási zárómérleggel alátámasztottan olyan összeget kell a függő követelés jogosultja számára letétbe helyezni, amely őt ekkor illetné meg, ha a Cstv. 49/D. §-a vagy az 57. §-a szerinti hitelező lett volna. A tartalék utólagos felhasználásának kezdeményezésére a felszámolás jogerős befejezésétől számítva 3. év végéig van lehetősége a függő követelés jogosultjának. Ha nem érkezik bejelentés, a bíróság felhívja a függő követelés jogosultját, hogy 15 munkanapos jogvesztő határidőn belül jelentse be követelését, és csatolja az annak igazolására vonatkozó okiratokat. A bejelentés elmaradása esetén a zálogjog is megszűnik, nemcsak az igényérvényesítési jogosultság. A bíróság ebben az esetben 15 munkanapos jogvesztő határidővel a felszámolási eljárásban nyilvántartásba vett többi hitelezőt hívja fel a meg nem térült követelésük bejelentésére . A bíróság mindezeket követően a Cstv. 57. §-ának alkalmazásával, 15 munkanapon belül dönt a tartalék felosztásáról a határidőben bejelentkezett, és a felszámolásban vagy azt követően ki nem fizetett igényét hitelt érdemlően igazoló hitelezők között.

A 40. §-hoz

A Cstv. 59. §-a módosításának célja egyrészt a bevétel fogalmának a számviteli jogszabályokkal való összhangba hozatala, másrészt a felszámolói díjak minimumösszege és abból a díjkiegészítési számára utalandó összeg valorizálását is célozza. Az egyszerűsített felszámolási eljárásban ez többek között úgy valósul meg, hogy itt is ösztönzi felszámolót az értékesítésből származó minél nagyobb bevétel elérésére.

A rendelkezés szerint a Cstv. 59. § (5) bekezdés szerinti kifizetéseket utólagosan (a tárgyévet követő év május 31-éig) a díjkiegészítési számláról a központi költségvetés számára vissza kell pótolni, ha erre a visszapótlásra a díjkiegészítési számla egyenlege a fedezetet biztosítja. Az átmeneti rendelkezések szerint ezt a visszapótlást először a 2010. tárgyévre vonatkozóan kell teljesíteni. Ez utóbbinak az az indoka, hogy az egyszerűsített felszámolásoknál a 100 000 Ft-ról a 150 000 Ft-ra történő emelés központi költségvetésből történő kifizetését előíró szabály is csak 2010-ben lesz alkalmazható.

A 41. §-hoz

A Cstv. 60. §-ban a módosítás célja az elkülönített számláról - túlfizetés miatt - a hitelezőknek visszajáró összeg ésszerűsítése.

A 42. §-hoz

A Cstv. 62. § (2) bekezdésében jelenleg téves jogszabályi hivatkozás szerepel, amit javítani kell. Ez a bekezdés azt a helyzetet rendezi, amikor az államnak helytállási kötelezettsége keletkezik az adós vállalkozást terhelő járadékjellegű követelések megfizetéséért. Ha az állam ezen helytállási kötelezettsége alapján a jogosultaknak a felszámolás alatt fizetést teljesít, akkor ez olyan állami követelés, amelyet az állam az adós vállalkozással szemben érvényesít. A most hatályos Cstv. 62. § (2) bekezdése szerint ez az állami követelés az 57. § (2) bekezdés c) pontja szerinti követelésként tartandó nyilván. Az 57. § (2) bekezdés c) pontjára való hivatkozás nyilvánvalóan téves, hiszen ott a vagyon értékesítésével és a követelések behajtásával összefüggő, igazolt költségek szerepelnek. A jogszabályi hivatkozás tehát korrekciót igényel. A jelen módosítás szerint (megegyezően a 2004-ig hatályos szabályozással) az állam megtérítési igénye - a felszámolási költségek részét képezve - az 57. § (2) bekezdés b) pontja szerinti felszámolási költség kategóriájába tartozik.

A 43. §-hoz

A Cstv. 63. § (3) bekezdés módosításának célja a jogvesztő keresetindítási határidő 90 napról 60 napra csökkentése. Ez a hitelezők érdekeit nem sérti, mivel a 33/A. § szerinti perben már megállapított felelősség alapján lehet az adós cég vezetője ellen keresetet indítani.

A 44. §-hoz

A Cstv. egyszerűsített felszámolási eljárást tartalmazó - jelenleg keretjellegű - 63/B. §-a kibővül, részletesebb lesz. Az új § többek között a joggyakorlat által már kimunkált megoldásokat is törvényi szintre emeli. Az új szabály különbséget tesz az egyszerűsített felszámolási eljárásokban aközött, amikor az adós cég vagyona az eljárás időtartama alatt változik, és aközött, amikor egy tevékenységet már nem folytató, kiüresített, vagyontalan cég felszámolására kerül sor. Ha a felszámoló felhívására a hitelezők nem tudnak olyan információkat adni, amely alapján a felszámolás az általános szabályok szerint folytatódna, vagy az adós cég vezetői a felszámoló külön felhívása ellenére sem pótolják a hiányzó iratokat, és ez a hiányosság olyan mértékű, hogy az általános szabályok szerinti felszámolás technikailag lebonyolíthatatlan lenne, akkor a felszámoló írásbeli előkészítést és javaslatot készít a vagyonfelosztásra, és azt megküldi a bíróságnak. A felszámoló bírósághoz benyújtott kérelmének már tartalmaznia kell a hitelezői igények összesítését, a felszámoló költségkimutatását, valamint a behajthatatlan követtelések, pénz- és vagyonmaradvány hitelezők közötti felosztására vonatkozó javaslatot.

A bíróság a vagyonfelosztásra vonatkozó javaslatot is tartalmazó előkészítő iratot megküldi a hitelezőknek, továbbá az állami és az önkormányzati adóhatóságnak, amennyiben az írásbeli előkészítés alapján az adósnál a felszámolási eljárás alatt bevétel keletkezett vagy kiadást kellett teljesíteni. Az előkészítő iratra vonatkozó észrevételeket, illetve a vagyonfelosztási javaslatra vonatkozó kifogást írásban, 30 napon belül lehet benyújtani. A határidő jogvesztő. Az előkészítő iratot az adóhatóságoknak is meg kell küldeni a záró adóellenőrzés céljából. Nem kell az előkészítő iratot a hitelezőknek megküldeni, ha az adósnál vagyonmozgás nem volt a felszámolási eljárás alatt. Ilyen esetben az illetékes adóhatóságok értesítése történik meg. A bíróság a vagyonfelosztásra és az adós gazdálkodó szervezet jogutód nélküli megszüntetésére vonatkozó végzését az előkészítő irat beérkezésétől számított 90 napos határidővel hozza meg, ha arra észrevétel vagy kifogás nem érkezett. A jelentésre vonatkozó észrevételeket, továbbá a vagyonfelosztási javaslattal összefüggő kifogásokat 15 munkanapos jogvesztő határidőn belül kell benyújtani a bíróságnak.

A bíróság a felszámoló előkészítő iratai, továbbá a beérkezett észrevételek, kifogások elbírálását követően - ahol a kifogások elbírálásának határideje 8 munkanap - rendeli el az adós vagyonának, illetve be nem hajtott követeléseinek a hitelezők közötti szétosztását, és mondja ki az adós jogutód nélküli megszüntetését

Ha az iratanyag hiányos, rendezetlen, akkor cégvezetőknek, sőt a többségi cégtulajdonosoknak is megteremtődik az anyagi felelőssége annak érdekében, hogy a vagyontalan cég megszüntetésével kapcsolatos eljárások költségeit ne az állam fizesse. Az adós vezetője az iratanyag hiányossága, illetve az éves beszámoló törvény által előírt nyilvánosságra hozatalának elmulasztása esetében kötelezhető a bíróság által az egyszerűsített felszámolási eljárás költségeinek viselésére. A cégvezetővel szemben megállapított ezen eljárási költség követelést - mint az adós cég vagyona részét képező követelést - osztja fel a bíróság a hitelezők között a Cstv. 63/B. § (4) bekezdése szerinti végzésben.

(Megjegyzendő, hogy a 2006. évi V. törvény 87. §-a már 2006. óta bírságolni rendeli az éves beszámoló közzététele elmulasztásáért a céget és annak vezetőjét is. Eszerint amennyiben a cég nem tett eleget a számvitelről szóló 2000. évi C. törvény szerinti beszámoló megküldésére vonatkozó kötelezettségének, a cégbíróság legkésőbb a céginformációs szolgálat bejelentésének érkezésétől számított tizenöt munkanapon belül, ha a cég mulasztását megállapította, hivatalból törvényességi felügyeleti eljárást indít. A cégbíróságnak a 2006. évi V. törvény 81. § (1) bekezdésének b) pontja szerinti törvényességi felügyeleti intézkedést alkalmaznia kell, azaz 100.000 forinttól 10.000.000 forintig terjedő pénzbírsággal sújtja a céget, illetve a cégvezetőt.) A jelen csődtörvény-módosítás ezt a szankciót egészíti ki azzal, hogy ha a cég egyszerűsített felszámolási eljárásban szűnik meg, akkor a cégvezetőt lehet marasztalni ennek az egyszerűsített felszámolási eljárásnak a költségeiben.

A 45. §-hoz

A Cstv. felhatalmazó rendelkezéseiben (84/A. §) a Kormány részére - a jogalkotásról szóló 1987. évi XI. törvény és a jogszabályszerkesztés követelményeinek megfelelő - felhatalmazás kerül kimondásra a felszámolói névjegyzék és nyilvántartást vezető szerv kijelölésére, a névjegyzékbe kerülés és az onnan való törlés részletes feltételeinek és eljárásrendjének meghatározására, ide értve azon pénzügyi biztosítékok meghatározását is, amellyel a felszámolónak rendelkeznie kell. A § továbbá kiegészül egy kormányrendelet kiadására szóló felhatalmazással is, amely az adós vagyontárgyai felszámoló általi értékesítésének részletes eljárási szabályait állapítja meg.

A 46. §-hoz

A Cstv. 82. §-ában a jogharmonizációs záradék szövege kerül aktualizálásra, figyelemmel a Cstv. 11. § új (2)-(3) bekezdésében foglaltakra

A 47. §-hoz

A Cstv. 85. §-nak módosítása összefügg a 49/D. §-sal. A törvényi felhatalmazást ki kell egészíteni a követelésen alapuló zálogjoggal összefüggésben is. Mivel a felszámoló díját a törvény most módosítandó 49/D. §-a határozza meg, a végrehajtási rendelet ezt már nem fogja tartalmazni, ehelyett a díj elszámolásának részletes szabályait állapítja meg. A most hatályos 16/2006. (IV. 7.) IM rendeletet ennek megfelelően kell majd módosítani, vagy helyette egy újat kiadni.

Az igazságügyért felelős miniszter továbbá felhatalmazást kap jogszabály kiadására a csődeljárás iránti kérelem benyújtására vonatkozó formanyomtatvány, továbbá az ahhoz csatolandó, az adós vagyoni helyzetét bemutató adatlap formájáról, tartalmai elemeiről, továbbá az ideiglenes vagyonfelügyelőnek, a felszámolónak és a vagyonfelügyelőnek a felszámolási és a csődeljárásban történő elektronikus kijelölése részletes szabályairól.

Az államháztartásért felelős miniszter kap felhatalmazást a Cstv. 59. § (5) bekezdése szerinti felszámolói díjakkal összefüggésben a központi költségvetéssel fennálló elszámolási és folyósítási szabályok megállapítására.

A 48. §-hoz

Az adózás rendjéről szóló 2003. évi XCII. törvény 89. §-ában a kötelező adóhatósági ellenőrzés esetkörei kibővülnek a csődeljárás alá került vállalkozásokkal.

A törvény módosítja továbbá az adózás rendjéről szóló 2003. évi XCII. törvény 92. §-át is, az egyszerűsített felszámolási eljárások és egyszerűsített végelszámolási eljárások befejezésének gyorsítása érdekében. A módosítás értelmében rövidebb lenne a tevékenységet lezáró és a záró adóbevallás adóhatósági ellenőrzési határideje.

A 49. §-hoz

A törvény a Gt. módosításával a cég valószínűsíthetően csalárd módon eljáró vezető tisztségviselőivel, cégvezetőivel, sőt egyes esetekben a cég többségi tulajdonosaival szemben új szankciót vezet be, amelynek révén alapvetően bővíti a Gt. jelenleg hatályos diszkvalifikációs rendelkezéseit.

A gazdasági társaság megszűntnek nyilvánítására irányuló eljárás annak a jogkövetkezménye, hogy a cégbíróság által, vagy - a beszámoló közzétételre történő benyújtását érintően - az adóhatóság által a törvényes működés érdekében alkalmazott intézkedések nem vezettek eredményre. Éppen ezért a jogszabálynak nem megfelelő módon működő társaság vezető tisztségviselője tekintetében a törvény 5 évre emeli meg azt az időtartamot, amely alatt a vezető tisztségviselői pozíció az ilyen személy által nem tölthető be.

A további hitelezők kielégítetlenül maradástól, illetőleg károsodástól való megóvása érdekében a Gt. korlátozza a vezető tisztségviselők mozgásterét, akként, hogy akiknek saját magatartásukra visszavezethető ok miatt korlátlan felelősségét állapítottak meg, és nem álltak helyt a társaság tartozásaiért, azok 5 évig nem tölthetnek be vezető tisztségviselői tisztséget.

A Gt. 279. és 280. §-ait a 78/855/EGK és a 82/891/EGK tanácsi irányelvnek a független szakértő által a részvénytársaságok egyesülése vagy szétválása alkalmával készítendő jelentésre vonatkozó követelmény tekintetében történő módosításáról szóló 2007. november 13-i 2007/63/EK európai parlamenti és tanácsi irányelv átültetésének céljából módosítják. Az irányelv a Bizottság adminisztratív terhet csökkentő projektjének első eredménye, amely a 3. és 6. társasági jogi irányelveket módosítja a (határokon átnyúló egyesülésről szóló) 10. irányelv mintájára. A módosítás lényege, hogy amennyiben az egyesülésben, illetve szétválásban részt vevő valamennyi társaság összes részvényese ebben megállapodnak, az egyesülési, illetve szétválási terv vizsgálata, illetve a szakértői jelentés nem kötelező. Ez a szabály a törvény hatályba lépésétől számított 30. napon lép hatályba, hiszen egyszerűsítést jelent az érintett társaságok számára.

Az 50. §-hoz

A cégbíróság a cégjegyzékben adatotokat, tényeket és jogokat rögzít. Ennek keretében, a cégnyilvántartás hitelezővédelmi funkciójának erősítése végett a cégbíróság gondoskodik a Gt. szerinti diszkvalifikációk (eltiltások) bejegyzéséről és törléséről a vezető tisztségviselők, cégvezetők vonatkozásában.

A törvény a cég elnevezésére vonatkozó szabályokat kiegészíti azzal, hogy lehetőséget teremt a csődeljárásnak, mint a cég egyik létszakaszának cégnévben való feltüntetésére.

A törvény további garanciális elemet kölcsönöz a nyilvánosság alapelvének. A cégjegyzék bejegyzés alatt álló, hatályos és törölt adata, továbbá a cégiratok megismerhetősége mellett a cégnyilvántartás meghatározott ideig (az eltiltás hatálya alatt) biztosítja a törölt cég vezető tisztségviselőjével, cégvezetőjével szemben bejegyzett, Gt. szerinti eltiltásra, mint tényre vonatkozó adat megismerhetőségét. A módosítás megteremti azokat a 2006. évi V. törvényben szabályozott eszközöket is, amelyek lehetővé teszik a Gt. 23. §-ában szabályozott szankciók ellenőrizhetőségét, kikényszeríthetőségét is, olyan módon, hogy az eltiltásra vonatkozó adat a cégjegyzékben feltüntetésre kerül, megjelölve az eltiltás kezdetét és végét.

Ezen adatok megismerhetőségének metódusát a 2006. évi V. törvény külön rendelkezése határozza meg. Az eltiltást rögzítő adatok csoportosított céginformációként nem ismerhetők meg, azonban az adatokhoz bárki, ingyenes módon hozzáférhet.

A Gt. 23. §-ában foglalt valamennyi tilalmat a cégbíróság a gazdasági társaságok vezető tisztségviselői, cégvezetői tekintetében az eljáró bíró elektronikus értesítése alapján, hivatalból jegyzi be az egyes gazdasági társasági formákat illetően [2006. évi V. törvény 27. § (1)-(5)].

Kiemelendő, hogy a cég képviselőjére vonatkozó adatok kiegészülnek a képviselő adóazonosító jelével (jogi személy esetében az adószámával). Tekintettel arra, hogy a képviselő adószáma, adóazonosító jele jelenleg még nem része a cégjegyzéknek, ezért a bejegyzett cégeknek - cégjegyzékadatuk első megváltozásakor - kell ezeket bejelenteniük (változásbejegyzési kérelemben) a cégbíróság részére.

Fontos arra rámutatni, hogy a bejegyzési (változásbejegyzési) eljárás elbírálása során a vezető tisztségviselő, cégvezető tekintetében esetlegesen bejegyzett tilalom tényét a cégbíróság több szempont alapján is ellenőrzi. A cégbíróság szerkesztőprogram segítségével, automata útján ellenőrzi a bejegyzési (változásbejegyzési) kérelem elbírálása során, hogy a kérelemben feltüntetett cég vezetője, vagy a vezető tisztségviselője nem áll-e a tilalom hatálya alatt.

Mindemellett a cégbíróság megvizsgálja a bejegyzési (változásbejegyzési) kérelemhez csatolt, e törvény által kötelezően előírt azon nyilatkozatot (mellékletet) is, amelyben a cég vezető tisztségviselője, cégvezetője nyilatkozik önmagára nézve arról, hogy nem áll a Gt. 23. §-ában foglalt eltiltás hatálya alatt.

A fentiekkel összefüggésben szükséges kiemelni, hogy e nyilatkozat hiánya esetén a cégbíróság hiánypótlásra szólíthat fel, azonban abban az esetben, ha a számítógépes program által lefolytatott keresés eredményeképpen derül fény a vezető tisztségviselő, vagy cégvezető tekintetében bejegyzett - akár a csatolt mellékletben foglalt nyilatkozat tartalmával ellentétes - tilalomra, a cégbíróság hiánypótlás nélkül utasítja el a kérelmet.

A törvény a felesleges költségek csökkentése érdekében eltörli a 2006. évi V. törvénynek azon rendelkezését, amely szerint a végelszámolónak, felszámolóbiztosnak és felügyelőbiztosnak be kell nyújtania aláírási címpéldányát annak érdekében, hogy az a cégiratok között szerepeljen. Természetesen ezzel összefüggésben a vagyonfelügyelő részére sem teremt benyújtási kötelezettséget a törvény.

-----STARTING---POINT---VEGE---

Az 51. §-hoz

A törvénymódosítás főszabályként 2009. szeptember 1-jén lép hatályba. A Gt. jogharmonizációs célú módosítása (azaz a 2007/63/EK európai parlamenti és tanácsi irányelvet átültető szabályok) azonban ennél korábban, a kihirdetést követő 30. napon hatályba lépnek, mert ezek az érintett társaságok számára a hatályos szabályozáshoz képest egyszerűsítést jelentenek.

Az 51. § (1) bekezdés a) pontjában szereplő szövegcserés módosítások egyrészt terminológiai pontosítást tartalmaznak a hitelintézetekről és a pénzügyi vállalkozásokról szóló 1996. évi CXII. törvénnyel való összhang megteremtése érdekében, másrészt a Cstv. 31. §-ában 30 napról 15 napra rövidítik a felszámolási eljárás alá került vállalkozás vezetőjének azt a kötelezettségét, hogy nyilatkozatot tegyen a vállalkozás által hátrahagyott környezeti állapotról a környezetvédelmi felügyelőségnek, továbbá hogy értesítse a felszámolás elrendeléséről a járadékkövetelésre jogosultakat (57. § (1) bekezdés c) pontja szerinti hitelezők).

A záró rendelkezések között kapott helyet a Cstv. okafogyottá vált 27. § (5) bekezdésének hatályon kívül helyezése, tekintettel arra, hogy annak szövege pontosított tartalommal a 27. § (2) bekezdésébe került át.

A Cstv. 63. § (1) bekezdés hatályon kívül helyezésének oka az, hogy elavult, már nem létező szervezeti formára tartalmaz rendelkezést.

A 2006. évi V. törvény 55. §-ának (3) bekezdése, 101. §-ának (2) bekezdése, 1. számú mellékletében a IV. rész 2. pontja és az V. rész 1. pontjának c) alpontja hatályon kívül helyezésre kerül, ezek tartalmazták a végelszámoló, vagyonfelügyelő, felszámoló biztos aláírási címpéldányának kötelező benyújtását.

A törvénymódosítás rendelkezéseit főszabályként a hatályba lépést követően kezdeményezett felszámolási eljárásokra kell alkalmazni. Az eljárás befejezésekor a felszámolók díjának emelésére vonatkozó szabályokat azonban már a folyamatban lévő eljárásokban is alkalmazni kell, kivéve az egyszerűsített felszámolások esetén a központi költségvetésből történő kiegészítés 100 000 Ft-ról 150 000 Ft-ra történő kiegészítés szabályait, amelyeket csak a 2010-es költségvetési évtől lehet alkalmazni. A díjkiegészítési számláról a Cstv. 59. § új (6) bekezdése szerint a költségvetésbe történő visszapótlást is először csak a 2010. tárgyévre vonatkozóan kell teljesíteni.

A csődeljárásban az óvadékokból eredő követelések moratórium alatti érvényesíthetőségére vonatkozó szabály először a törvény hatályba lépését követően kikötött óvadékokra alkalmazandó. A Cstv. 11. § (3) bekezdése szerinti szabályokat tehát csak a törvény hatályba lépését követően kikötött óvadékokra kell alkalmazni, a hatályba lépést megelőzően kikötött óvadékoknál pedig szélesebb a moratórium alatti kivétel, mert a 11. § (3) bekezdésében foglaltakat oly módon kell alkalmazni, hogy a fizetési haladék nem érinti az óvadék érvényesíthetőségét, ha az óvadéki jogosult a 11. § (3) bekezdés a)-i) pontja szerinti - pénzügyi szektorbeli - szervezet.

A felszámolóknak a Cstv. új 27/A. §-ában említett módon történő kijelölésére vonatkozó rendelkezéseket 2010. július 1-jétől kell alkalmazni. A felszámolók (vagyonfelügyelők, ideiglenes vagyonfelügyelők) a folyamatban lévő ügyeikre vonatkozó, a Cstv. 27/C. § f) pontjában megjelölt adatokat 2010. június 1-jéig kötelesek először a honlapjukra feltenni.

A Gt. módosításban a vezető tisztségviselőkre vonatkozó korlátozó szabály szigorítása a módosítás visszamenőleges hatályának elkerülése érdekében kerül később alkalmazásra.