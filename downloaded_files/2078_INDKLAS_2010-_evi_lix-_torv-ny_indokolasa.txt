2010. évi LIX. törvény indokolása

az egyes elektronikus eljárások módosításáról

-----STARTING---POINT---ALTALANOS--- 

A módosítás számos jogszabály elektronikus eljárási vonatkozásait rendezi, mivel ezen elektronikus eljárások bevezetésével kapcsolatos szükséges és elégséges feltételek részben vagy egészben, több helyütt is hiányoznak, mivel a tervezett elektronikus kézbesítési rendszer a központi elektronikus szolgáltató rendszerben nem működik, de az igazságügyi igazgatás szervezetei sincsenek felkészülve a használatára, forrásuk sincs rá. A módosítás az ebből fakadó problémákat kívánja megelőzni olyan módon, hogy a rendszer kötelező igénybevételére vonatkozó hatálybalépési időpontot módosítja, lehetőséget adva ezzel a rendszer koncepcionális felülvizsgálatára, megfelelő alkotmányos és műszaki alapokon nyugvó megvalósítására.

A módosítások elmaradása komoly problémákat jelenthetne a joggyakorlat számára, hiszen olyan elektronikus eljárásokban történő részvételre kényszerítené az eljárás résztvevőit, amely eljárások tárgyi és technikai feltételei még nem adottak.

-----STARTING---POINT---RESZLETES---

Az 1. §-hoz

A csődeljárásról és felszámolásról szóló 1991. évi XLIX. törvény (a továbbiakban: Csődtörvény) 6. §-ának (5) bekezdése, valamint 7. §-ának (5) bekezdése az elektronikus kommunikáció elterjedésére tekintettel rögzíti, hogy 2010. július 1-jétől a bíróságok és a felek közötti írásbeli közlés kizárólag elektronikusan történhet, továbbá a csődeljárás iránti kérelem - ide nem értve a természetes személyek kérelmeit - kizárólag elektronikusan nyújtható be. A Legfelsőbb Bíróság és Országos Igazságszolgáltatási Tanács Hivatala tájékoztatása szerint a bíróságok egyik esetben sem tudnak megfelelni 2010. július 1. napjától kezdődően a fentiekben hivatkozott elektronizált ügyintézési kötelezettségeknek. Az Országos Igazságszolgáltatási Tanács Hivatalának „Civil szervezetek bejegyzésének és nyilvántartásának, valamint a csőd és felszámolási eljárások modernizációja” című projektje hivatott szolgálni az elektronizált folyamatok kiépítését, azok megteremtését. A projekt megvalósításának időigényére tekintettel a Csődtörvényben foglalt elektronikus ügyintézési kötelezettség határidejének fél évvel való meghosszabbítása szükséges.

A 2. §-hoz

Az egyéni vállalkozóról és egyéni cégről szóló 2009. évi CXV. törvény 87. §-ának (4) bekezdése 2010. szeptember 1-jei hatálybalépéssel a cégnyilvánosságról, a bírósági cégeljárásról és a végelszámolásról szóló 2006. évi V. törvényt új 17/A. §-sal egészíti ki. E szerint a céginformáció szolgáltatás. során a cégbíróság és a céginformációs szolgálat az információ kiadását megelőzően a természetes személyek cégjegyzékbe bejegyzett lakóhelyét összeveti a személyiadat- és lakcímnyilvántartást vezető hatóság nyilvántartásában szereplő adatokkal.

A fentiek megvalósulását akadályozza, hogy a cégbíróságok és a személyiadat- és lakcímnyilvántartást vezető hatóság számítógépes nyilvántartása - forráshiány és a szükséges fejlesztések hiánya miatt - az előirányzott határidőben nem tud összekapcsolódni, így a fent említett jogszabályi rendelkezést nem lehet alkalmazni. Erre tekintettel válik szükségessé a hatályba lépés dátumának módosítása.

A 3. §-hoz

A csődeljárásról és felszámolásról szóló 1991. évi XLIX. törvény 6. §-ának (5) bekezdése, valamint 7. §-ának (5) bekezdése az elektronikus kommunikáció elterjedésére tekintettel rögzíti, hogy 2010. július 1-jétől a bíróságok és a felek közötti írásbeli közlés kizárólag elektronikusan történhet, továbbá a csődeljárás iránti kérelem - ide nem értve a természetes személyek kérelmeit - kizárólag elektronikusan nyújtható be. Az elektronizált ügyintézési kötelezettségeknek a bíróságok az informatikai feltételek hiányára tekintettel 2010. július 1. napjára nem tudnak megfelelni.

Az egyéni vállalkozóról és egyéni cégről szóló 2009. évi CXV. törvény 87. §-ának (4) bekezdése 2010. szeptember 1-jei hatályba lépéssel a cégnyilvánosságról, a bírósági cégeljárásról és a végelszámolásról szóló 2006. évi V. törvényt új 17/A. §-sal egészíti ki. E szerint a céginformáció szolgáltatás során a cégbíróság és a céginformációs szolgálat az információ kiadását megelőzően a természetes személyek cégjegyzékbe bejegyzett lakóhelyét összeveti a személyiadat- és lakcímnyilvántartást vezető hatóság nyilvántartásában szerepelő adatokkal. A cégbíróságok és a személyiadat-és lakcímnyilvántartást vezető hatóság számítógépes nyilvántartása - forráshiány és a szükséges fejlesztések hiánya miatt - az előirányzott határidőben nem tud összekapcsolódni, így az adott jogszabályi rendelkezést nem lehet alkalmazni.

A vállalkozások egymás közötti, elektronikus úton lefolytatandó pereire vonatkozó külön Pp. fejezettel egyidejűleg kerültek volna hatályon kívül helyezésre a per előtti kötelező egyeztetésre vonatkozó szabályok (Pp. 121/A. §). Mivel azonban az említett külön Pp. fejezet nem fog hatályba lépni, a Pp. 121/A. §-ának hatályon kívül helyezése korábbi időpontra is előrehozható, különös tekintettel arra, hogy a joggyakorlat nehezen alkalmazható, a jogérvényesítés gyakorlatától idegen szabálynak, emiatt fölöslegesnek tartja a 121/A. § szabályrendszerét. A 2009. január 1-je óta hatályban lévő 121/A. § inkább csak megnehezíti és bonyolítja a felek közötti helyzetet (már a pert megelőzően is), betartása inkább csak akadályt jelent, így hatályon kívül helyezése indokolt.

A technikai nehézségekre figyelemmel az európai fizetési meghagyásos eljárásban sem indokolt az elektronikus út lehetővé tétele. Ezt egyébiránt, a fizetési meghagyásos eljárásról szóló törvény jelenleg sem teszi lehetővé, hiszen az európai fizetési meghagyásos eljárás létrehozásáról szóló az Európai Parlament és a Tanács 1896/2006/EK rendelet (2006. december 12.) értelmében elektronikus útra nem lehet a feleket kötelezni, az csak alternatívaként kínálható fel a tagállamok részéről. Értelemszerű tehát, hogy a 2009. évi L. törvény (a továbbiakban: Fmh.) azon rendelkezése, amely ezzel ellentétes rendelkezést tartalmaz (azaz meghatározott feleket elektronikus útra kötelez) az európai fizetési meghagyásos eljárás tekintetében - összhangban az európai unió jogrendszerével, jogelveivel - nem alkalmazandó; azaz nem alkalmazandó az Fmh. 11. §-a sem. Értelmezési bizonytalanságot okozhat azonban az, hogy az Fmh. 11. §-a az elektronikus útra kötelezés mellett a nem jogi személy, illetve a jogi képviselővel nem rendelkező felek részére lehetővé teszi az elektronikus eljárást (így felmerülhetne az, hogy európai eljárást kezdeményező felek is jogosultak elektronikus eljárásra, hiszen nem taroznak az elektronikus útra kötelezettek közé; abban az esetben sem, ha jogi személyek, vagy jogi képviselővel rendelkeznek). Annak érdekében, hogy ez a szabályozási logika ne vezessen eltérő jogértelmezésekhez fontos, hogy az Fmh. az európai fizetési meghagyásos eljárásról rendelkező részében ezt a kérdést egyértelműen rendezze; egyértelművé téve, hogy az európai fizetési meghagyásos eljárást a MOKK rendszerének igénybevétele nélkül kell lefolytatni.

Az illeték megfizetésének az ellenőrzéséről eddig hiányzott a rendelkezés a törvényből. Mivel az illeték már a közjegyzői eljárás után, azaz először a bírósági eljárásban merül fel, ezért a bíróságnak kell ellenőriznie az illeték megfizetését.

-----STARTING---POINT---VEGE---

A 4. §-hoz

Hatályba léptető és dereguláló rendelkezéseket tartalmaz.