2005. évi CLXXXI. törvény indokolása

egyes egészségügyi tárgyú törvények módosításáról

-----STARTING---POINT---ALTALANOS--- 

Az egészségügyről szóló 1997. évi CLIV. törvény (a továbbiakban: Eütv.) módosításának elsődleges célja olyan jogszabályi környezet megteremtése, amelyben még az eddigieknél is erőteljesebben érvényesül az egyén méltóságának, érdekeinek, jólétének védelme, a hozzáférés esélyegyenlőségének biztosítása, a szakmai érdekek és értékek fokozott érvényre juttatása. A törvény különleges figyelmet szentel a veszélyeztetett, különösen sérülékeny, védelmet igénylő társadalmi csoportok érdekei érvényesítésének.

Az Eütv. betegjogi fejezetének kisebb módosításait tartalmazzák az 1-3. §-ok. A módosítások a Betegjogi, Ellátottjogi, és Gyermekjogi Közalapítvány szakmai anyagán, tehát a betegjogi képviselők által tapasztaltakon, konkrét betegpanaszokon alapulnak, és elősegítik a betegek jogainak mind teljesebb érvényesülését.

Az Eütv.-nek a pszichiátriai betegek gyógykezeléséről és gondozásáról szóló X. fejezetének módosítása főként fogalmi pontosításokra és a napi gyakorlatban jelentkező problémák megoldására tesz kísérletet, így például a törvény lehetővé teszi, hogy azok a cselekvőképes betegek, akik írásbeli beleegyező nyilatkozat adására nem képesek, két tanú együttes jelenlétében, szóban vagy más módon megtett nyilatkozattal is kérhessék önkéntes felvételüket a pszichiátriai intézetbe. A módosítás megteremti továbbá annak lehetőségét, hogy cselekvőképtelen vagy korlátozottan cselekvőképes betegek (így kiskorúak is) jelentkezhessenek önkéntes pszichiátriai felvételre azzal, hogy erre abban az esetben kerülhet sor, ha az intézeti gyógykezelés indokolt és az Eütv. 16. § (1)-(2) bekezdésben meghatározott személy nyilatkozatának beszerzése késedelemmel járna, vagy felmerül annak a veszélye, hogy a beteg indokolt gyógykezelésében ellenérdekelt. Az ideiglenes felvétellel egyidejűleg az intézet haladéktalanul megkísérli a kapcsolatfelvételt a 16. § (1)-(2) bekezdésben meghatározott személlyel. Abban az esetben, ha ez sikertelen, vagy a 16. § (1)-(2) bekezdésben meghatározott személy nem járul hozzá a beteg indokolt gyógykezeléséhez, az intézet haladéktalanul értesíti a gyámhatóságot a beteg intézeti felvételéről és annak körülményeiről.

Az Eütv. módosítását igényli továbbá az, hogy az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt egyezménynek az orvosbiológiai kutatásokról szóló Kiegészítő Jegyzőkönyvének 19. cikkével - amely a sürgős klinikai helyzetben lévő személyen folytatott kutatásról szól - összhangba kerüljenek az Eütv. vonatkozó rendelkezései. Az Eütv. módosítását igényli az is, hogy 2005. május 4-én Magyarország részéről aláírásra került az Oviedo-i Egyezménynek az emberi eredetű szervek és szövetek átültetéséről szóló Kiegészítő Jegyzőkönyve. Az Eütv.-t a sejteltávolítás és a szöveteltávolítás tekintetében a Jegyzőkönyv szigorúbb szabályaihoz kell igazítani a korlátozottan cselekvőképes és a cselekvőképtelen személyek védelme érdekében.

Az Eütv. módosítását tette szükségessé továbbá a meddőséggel kapcsolatos problémák átfogó kezelésére vonatkozó intézkedési terv kialakításáról szóló 62/2005. (VI. 28.) OGY határozat V. pontja is, amelyben az Országgyűlés felkérte a Kormányt a petesejt-adományozás esetén előírt anonimitásra vonatkozó teljes joganyag felülvizsgálatára, a nem koherens jogszabályi rendelkezések módosításának előkészítésére és kezdeményezésére. Jelen módosítás ennek megfelelően lehetővé teszi a petesejt-adományozást úgy, hogy az - szűk körben - az anonimitás feloldásával is történhessen.

A nem konvencionális-eljárásokkal függnek össze a törvény 6. §-ában, 20. §-ában, és 38. §-a (3) bekezdésében található rendelkezések. A módosítások a nem-konvencionális módszerekkel gyógyító orvosok és természetgyógyászok működési nyilvántartásának megteremtése érdekében szükségesek, emellett pótolják az Eütv.-ben az eddig hiányzó felhatalmazásokat, továbbá pontosítják a nem-konvencionális eljárás fogalmát.

Az Eütv. és a kötelező egészségbiztosítás ellátásairól szóló 1997. évi LXXXIII. törvény módosítását egyaránt igényli a szerv- és szövetátültetésre várók várólistájára való felkerülésre jogosult személyek körének szűkítése. A jelenlegi jogszabályok szerint ugyanis arra a Magyar Köztársaság területén tartózkodó személyek közül bárki felkerülhet, ha az orvosilag indokolt, függetlenül attól, hogy az adott személy életvitelszerűen Magyarországon tartózkodik-e, vagy sem. Tekintettel azonban arra, hogy a transzplantációs várólistákon 2004-ben összesen 1021 beteg szerepelt és ehhez képest - a rendelkezésre álló szervek alacsony száma miatt - 296 átültetésre kerülhetett sor, szükséges a várólistára való felkerülésre jogosultak körét átgondolni és - a nemzetközi és Európai Uniós kötelezettségeinket szem előtt tartva - a vonatkozó jogszabályokat módosítani.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása kis terjedelmű. A módosításban foglalt rendelkezések két csoportra oszthatóak. Az egyik kör alapvetően pontosító, technikai jellegű szabályokat foglal magában. A másik rész elemei a jogalkalmazás során felmerült problémák megoldására, egyes rendelkezések érthetőbbé tételére, az Eüak. jobb áttekinthetőségére fókuszálnak.

A Magyar Köztársaságnak a dohányzás visszaszorítására irányuló nemzetközi kötelezettségvállalásaira tekintettel, figyelembe véve a népegészségügyi mutatók alakulását, a dohánytermékek fogyasztására vonatkozó szabályozás fokozatos továbbfejlesztése szükséges. A törvény a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény (a továbbiakban: Nvt.) módosításával lehetőséget nyújt arra, hogy a jogalkotó - a népegészségügyi célokkal összhangban - a dohányzás visszaszorításával lépéseket tegyen annak érdekében, hogy a mindennapi élet számos fontos színterén megvédje az embereket a dohányzás egészségre káros hatásaitól. A törvény különösen az érzékeny csoportok védelmének erősítésével biztosítja az állam tevőleges szerepvállalását a dohányzás és a dohányfüst okozta betegségek visszaszorítása és a fiatalok nikotin-függővé válásának megelőzése érdekében. Ennek érdekében a törvénymódosítás elsősorban a gyermekek és a gyógykezelés alatt állók védelme érdekében a restriktív elemekre koncentrálva hatékonyabban védi a nemdohányzókat a dohányzás káros hatásaitól, másrészről a tiltáson túlmutató állami és közösségi szerepvállalás feltételeit is továbbfejleszti. A módosítás kialakítja a rendelkezésre álló források tervezett, átlátható, koordinált és méltányos felhasználásának rendszerét.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosítása a gyógyszerek forgalomba hozatali engedélyének jogosultja számára előírja a gyógyszerek forgalomba hozatalának fenntartásáért az OGYI javára díj fizetését, ami valójában nem egy most bevezetni kívánt, új eljárási díj, hanem egy már létező jogintézmény más jogszabályi alapokon történő szabályozása. A Gytv. módosítása ezen túl a Gyógyszerkönyv és a Vényminta Gyűjtemény fogalom-meghatározásait és az ehhez kapcsolódó felhatalmazó rendelkezést tartalmaz.

-----STARTING---POINT---RESZLETES---

Az 1. §-hoz

A kapcsolattartás jogának tartalma oly módon egészül ki, hogy nemcsak a látogatók fogadása, hanem egyes személyeknek látogatásból való kizárása is lehetséges.

A 2-3. §-hoz

A rendelkezés a beteg panaszainak, illetve a betegjogi képviselő észrevételeinek kivizsgálására szánt időt hosszabbítja meg 30 napra azzal a célzattal, hogy alaposabb ügyintézésre, további egyeztetésekre, szakértők bevonására hosszabb idő álljon rendelkezésre.

A 4. §-hoz

Az emberi alkalmazásra kerülő gyógyszerekről és egyéb a gyógyszerpiacot szabályozó törvények módosításáról szóló 2005. évi XCV. törvény megváltoztatta a 2005. október 30-ától a gyógyszerek alkalmazásával összefüggésben keletkezett károkért viselt állami felelősség szabályait. A gyógyszerekre irányadó szabályozás kiterjesztésre került a kötelező védőoltásokra is. Ennek indoka az volt, hogy a védőoltások a gyógyszer fogalmának kategóriájába tartoznak, így az általuk okozott kárért viselt felelősség szabályozása körében nem indokolt a különbségtétel.

Azonban tekintettel arra, hogy a kötelező védőoltások jogszabályi szinten kötelező jelleggel kerülnek előírásra közegészségügyi érdekeket szolgálva, - nevezetesen a fertőző betegségekkel szembeni védettség kialakítása céljából - és a kötelező védőoltás elmulasztásának szankciói vannak, ezért indokolt a mögöttes állami felelősség visszaállítása a kötelezően beadandó védőoltások által okozott olyan károkért, melynek következtében a beoltott személy súlyos egészségkárosodást szenved, megrokkan vagy meghal.

Az 5. §-hoz

Szükséges, hogy az egészségügyi miniszter meghatározzon olyan egészségügyi szolgáltatókat, amelyek szakmai működési feltételei szerint alkalmasak különleges ellátási igények, így elsősorban a fogyatékosok ellátási igényeinek kielégítésére.

A 6. §-hoz

A törvény a közigazgatási hatósági eljárás és szolgáltatás általános szabályairól szóló 2004. évi CXL. törvényben foglalt azon lehetőséget használja ki, amely értelmében törvényben ki lehet zárni a fellebbezés lehetőségét, ugyanakkor a módosítás megnyitja az utat az orvostechnikai eszközökkel kapcsolatos elsőfokú hatósági döntések bírósági felülvizsgálata előtt. Tekintve, hogy az elsőfokú döntéseket országos hatáskörű szerv hozza, megfelelő szakértelemmel bíró másodfokú hatóság hiányában a bírósági felülvizsgálat megfelelő jogorvoslatot biztosít.

A 7. §-hoz

A módosítás megteremti annak a lehetőségét, hogy - orvos vagy pszichológus szakmai felügyelete mellett - nem orvos vagy pszichológus szakirányú felsőfokú végzettséggel is lehessen pszichoterápiát végezni.

A 8. §-hoz

A törvény úgy rendelkezik, hogy a nem-konvencionális eljárások körébe tartozó szakképesítések megszerzéséről is értesíteni kell a működési nyilvántartást vezető szervet. Ez a változtatás azért szükséges, mert jelen helyzetben a nem-konvencionális módszerekkel (is) gyógyító orvosok, természetgyógyászok nyilvántartása nem rendezett.

A 9. §-hoz

A regionális egészségügyi tanácsok részt vesznek a többletkapacitások befogadása iránti igények elbírálásában, ezért szükséges ezt a regionális egészségügyi tanácsok feladati között megjeleníteni.

A 10. §-hoz

Az Európa Tanács ún. Oviedo-i Egyezményének az orvosbiológiai kutatásokról szóló Kiegészítő Jegyzőkönyvét (Jegyzőkönyv) az ET Parlamenti Közgyűlése 2004. június 30-án fogadta el. A Jegyzőkönyvet 2005. szeptember 28-án aláírtuk, így a törvény szerinti módosítással nemzetközi kötelezettségvállalásunknak teszünk eleget. A Jegyzőkönyv 19. cikke szól a sürgős klinikai helyzetben lévő személyen folytatott kutatásról. E cikk előírja, hogy az ilyen kutatás - többek között - akkor végezhető, ha hasonló hatékonyságú kutatást nem sürgősségi helyzetben lévő személyeken nem lehet végezni. E feltételt azonban nem tartalmazza az Eütv. a sürgős szükség esetén végezhető kutatásokról szóló 160. §-a, a Jegyzőkönyv egyéb, idevonatkozó követelményeinek ugyanakkor az Eütv. e §-a megfeleltethető. Ez az eltérés az Eütv. 160. §-ának módosításával feloldható, a feltételrendszernek a Jegyzőkönyv által előírtak szerinti kiegészítésével. Ez a megoldás az Eütv. VIII., kutatási fejezetének szabályozási logikájával is összhangban áll, figyelemmel arra is, hogy az orvostudományi kutatások további különleges eseteiről szóló 161. § az állapotos vagy szoptató nőn, illetve a szabadságában korlátozott személyen végzett kutatásokat az Eütv. szintén akkor teszi lehetővé, amennyiben hasonló kutatási eredmények nem állapotos vagy szoptató nőn, illetve szabadságukban az Eütv. alapján nem korlátozott személyek bevonásától nem várhatóak.

A 11-15. §-hoz

Az egészségügyről szóló 1997. évi CLIV. törvény szabályozza az emberi reprodukcióra irányuló különleges eljárásokat. A törvény a különböző reprodukciós eljárásokban való részvételt kizárólag házastársi vagy élettársi meddő párok számára teszi lehetővé.

Jelen módosítással a gyermekvállalás lehetőségét kívánják megteremteni azon egyedülálló nők számára, akik életkoruk vagy egészségi állapotuk (meddőség) következtében gyermeket természetesen úton nagy valószínűséggel nem vállalhatnak.

A jogalkotó eredetileg számol azzal az esettel, hogy a párok esetleg felbomlanak, és a házastársi, élettársi kapcsolat megszűnése után is lehetőséget ad az egyedülállóvá vált nő számára a reprodukciós eljárás lefolytatására. E logika mentén az egyedülálló meddő nőt is megilleti ugyanaz a jog, amelyben az egyedülállóvá vált nő a kapcsolata felbomlása után részesülhet.

A módosítás lehetővé teszi, hogy a reprodukciós célból történő petesejt-donáció esetén - a meglévő, anonim módon történő adományozáson kívül - a donor kizárólag meghatározott személy, recipiens részére tehessen felajánlást. A gyakorlatban ugyanis a petesejt-adományozás - a spermadonációhoz képest - lényegesen bonyolultabb, az adományozó számára megterhelőbb beavatkozással jár és nagyobbak a kockázati tényezők is.

Az anonimitás - meghatározott személyi körben és törvényi garanciákkal történő - feloldásával jelentősen több nő, meddő pár esetében válik lehetővé petesejt adományozásával történő megtermékenyítés. Biztosítani kell ugyanakkor, hogy az adományozás önkéntesen történjen; ennek megteremtésére a törvény előírja, hogy csak meghatározott, a beavatkozást kérelmező (recipiens) párral közeli hozzátartozói, rokoni kapcsolatban álló személyek tehetnek ilyen felajánlást, illetőleg az adományozónak és a recipiensnek együttes személyes megjelenésük során írásban nyilatkozniuk kell a felajánlásról. A módosítás továbbá minősített tájékoztatási kötelezettséget ír elő a donor felé, akit két (a beavatkozást végző orvos, illetőleg orvoscsoport tagja, valamint egy, a beavatkozásban részt nem vevő) orvos köteles szóban és írásban tájékoztatni a kezelésekről, a beavatkozás jellegéről, kockázatairól, körülményeiről és az adományozásra vonatkozó jogszabályi rendelkezésekről.

A 16. §-hoz

A hatályos jogszabályok a közösségi pszichiátriai ellátást döntően speciális szociális ellátásnak tekintik, és csak rehabilitációs funkciókat tulajdonítanak neki. Ezzel szemben a korszerű szakmai ajánlások szerint az akut (sürgősségi), inkább egészségügyi jellegű ellátásban is fontos szerepe van. Magyarországon is ebbe az irányba mozdult az ellátás, megjelentek a közösségi pszichiátriai ellátásában a krízis szolgálatok is, amelyek a területen látják el az akut eseteket. Az Eütv. 199. § (1) bekezdés lehetőséget is ad ezekre az ellátásokra, mert konjunktív feltételként csak azokban az esetekben kötelezi az észlelő orvost a beteg intézetbe szállítására, ha a közvetlen veszélyeztető magatartás csak azonnali intézeti gyógykezeléssel hárítható el. A 190. § pedig a betegnek ad jogot az ilyen jellegű ellátások igénybevételére. Viszont az Eütv. 188. § a) pontja kiveszi ezeket az ellátókat az Eütv 196-201. § hatálya alól. Az Eütv. tehát jelenleg is lehetőséget ad ezekre az ellátásokra, illetve jogot biztosít a betegnek ilyen jellegű ellátások igénybevételére, ugyanakkor az ezeknél az ellátóknál végzett önkéntes és sürgősségi gyógykezelés szabályait nem rögzíti. Ezt oldja meg a pszichiátriai intézet definíciójának a módosítása.

Az Eütv. és végrehajtási rendeletei értelmezésénél és alkalmazásánál rendkívül nagy nehézséget okoz, hogy nem került meghatározásra a „pszichiátriai beteg” fogalma, amit bár folyamatosan használ a törvény, mégsem határozza meg, hogy kiket kell érteni a fogalom alatt. Az ENSZ Közgyűlésének 46/119 számú, 1991 december 17-én elfogadott, „Principles for the protection of persons with mental illness and the improvement of mental health care” (Alapelvek a mentális betegek védelméről és az elmeegészségügy fejlesztéséről) elnevezésű határozata 4. Alapelvének 1. pontja szerint a pszichiátriai beteg meghatározásának a nemzetközileg elfogadott orvosi standardokon kell alapulnia, a 2. pont pedig kimondja, hogy ez nem alapulhat semmi olyan okon, amely nem függ össze a személy mentális állapotával, ezért célszerű az Eütv.-ben is ennek megfelelően definiálni. A törvény a Betegségek Nemzetközi Osztályozása (BNO) X. revíziója alapján alkotja meg a definíciót, tekintettel arra, hogy ez nemcsak szakmailag elfogadott, hanem számos hatályos jogszabály is használja. Szakmai szempontból a szenvedélybeteg kifejezés elavult, a korszerű diagnosztikus rendszerek ezt a fogalmat nem használják, így a BNO sem. A fogalom régebben használt szakmai értelmezése meglehetősen heterogén csoportot takart, beletartozott például a dohányzás, a koffeinfüggőség, a játékszenvedély stb. is. A modern diagnosztikus rendszerekben a korábban „szenvedélybetegeknek” nevezettek - főképpen a kategória heterogén tartalma miatt - több csoportba kerültek át (függőség, abúzus, impulzus kontroll zavarok stb.). Kiemelendő, hogy szakmai szempontból a „szenvedélybetegek” korábban sem képeztek a „pszichiátriai betegektől” egyértelműen elhatárolható csoportot, szakmai közhely, hogy a kóros szerhasználat az esetek közel felében „klasszikus” pszichiátriai betegségekkel (szorongásos- és kedélybetegségek, stb.) társulnak.

A 17. §-hoz

A módosítás egyrészt egységesíti az Eütv. fogalomhasználatát, másrészt konzekvensen és a nemzetközi ajánlásoknak is megfelelően egyértelműen a veszélyeztető és közvetlenül veszélyeztető magatartást teszi a korlátozó intézkedések alkalmazásának feltételévé.

A 18. §-hoz

A hatályos Eütv. 191. § (1) bekezdése úgy is értelmezhető, hogy a beteg veszélyeztető vagy közvetlen veszélyeztető magatartása esetén bármilyen nem invazív jellegű beavatkozás elvégezhető a beteg beleegyezése nélkül. Így az Eütv. más szakaszaihoz és a nemzetközi szabályozáshoz hasonlóan kizárólag a veszélyeztető, illetve közvetlenül veszélyeztető magatartás elhárításához szükséges beavatkozásokra korlátozza a módosítás a beleegyezéstől való eltekintés lehetőségét.

A 19. §-hoz

A törvény pontosítja a korlátozó intézkedések alkalmazásának feltételeit az Eütv. egyéb szakaszaival egybevágó fogalomhasználattal és egyértelművé teszi, hogy csak a bíróság által kötelező gyógykezelésre utalt pszichiátriai beteg engedély nélküli eltávozásának megakadályozására alkalmazhatók a korlátozó intézkedések.

A 20. §-hoz

A törvény lehetőséget ad arra, hogy azok a cselekvőképes betegek, akik írásképtelenségük vagy írástudatlanságuk okán nem tudnak írásbeli beleegyezést adni, két tanú aláírásával szóban is kérhessék önkéntes gyógykezelésbe vételüket.

Az Eütv. hatályos rendelkezése kizárja, hogy a cselekvőképtelen és korlátozottan cselekvőképes beteg önként jelentkezzen önkéntes gyógykezelésre, ugyanis ez csak nyilatkozattételre jogosult személy kérésére történhet meg, a beteg maga hiába kéri. Ez gyakorlatilag megkönnyíti, hogy az intézet visszautasítsa a beteg felvételét azzal, hogy önkéntes gyógykezelést nem kérhet, a sürgősségi és kötelező gyógykezelés feltételei pedig nem állnak fenn. Másfelől viszont, ha az intézet indokoltnak látja a gyógykezelést, akkor kénytelen az esetet sürgősségi gyógykezelésnek minősíteni, amely a betegre nézve joghátrányokkal jár. Problémát jelent, ha a betegnek nincs a gyógykezelését támogató hozzátartozója vagy valóban érdekeit védő, aktív gondnoka, illetve ezek közül aktuálisan egyik sem érhető el, a beteget a törvény maga zárja el az önkéntes gyógykezeléstől. Nem beszélve arról az esetről, mikor a nyilatkozattételre jogosult személy ellenérdekelt a beteg gyógykezelésében (pl. gyermekek elleni családon belüli erőszak esetében), vagy a beteg ellenérdekelt abban, hogy a nyilatkozattételre jogosult személyek tudomást szerezzenek e betegségéről (drogfüggőség). A törvény értelmében korlátozottan cselekvőképes vagy cselekvőképtelen pszichiátriai beteg önkéntesen is kérheti ideiglenes gyógykezelését, a felvétellel egyidejűleg az intézet haladéktalanul megkísérli a kapcsolatfelvételt a nyilatkozattételre jogosulttal. Abban az esetben, ha ez sikertelen, vagy a nyilatkozattételre jogosult személy nem járul hozzá a beteg indokolt gyógykezeléséhez, az intézet haladéktalanul értesíti a gyámhatóságot a beteg intézeti felvételéről és annak körülményeiről.

A 21. §-hoz

A módosítás az Eütv. fogalomhasználatának pontosítására törekszik.

Szakmailag - tekintettel a korszerű pszichiátriai kezelési lehetőségek hatékonyságára - aggályos, hogy a hatályos norma sürgősségi gyógykezelés esetén szinte kizárja a beteg tényleges kezelésének elkezdését a bírósági felülvizsgálat előtt, csak arra kell az orvosnak törekednie, hogy megelőzze a túlzott, gyors állapotromlást és a közvetlen veszélyeztető magatartást. A módosítás megteremti a mai kezelési lehetőségeknek megfelelő érdemi gyógykezelés megkezdését.

A 22. §-hoz

A törvény a pszichiátriai beteg definíciójának bevezetésével szakmailag egyértelműbbé teszi a kötelező gyógykezelés feltételeit.

A 23. §-hoz

2005. május 4-én Magyarország részéről aláírásra került az Oviedo-i Egyezménynek az emberi eredetű szervek és szövetek átültetéséről szóló Kiegészítő Jegyzőkönyve. Az aláírás azzal a feltétellel történt meg, hogy a Jegyzőkönyvnek a kiskorúak és cselekvőképtelenek testéből történő sejt- és szövetátültetésre vonatkozó 14. cikkében foglaltakat a ratifikációig összhangba kell hozni az Eütv. 206. §-ában foglalt rendelkezésekkel, tekintettel arra, hogy az Eütv. jelenleg eltérő feltételrendszert ír elő regeneratív szövet eltávolítására. Ennek értelmében az Eütv.-ben rögzíteni kell, hogy csontvelő, illetve haemopoetikus őssejt vagy más regenerálódó szövet eltávolítására korlátozottan cselekvőképes, illetve cselekvőképtelen személy testéből csak abban az esetben kerülhet sor, ha nem áll rendelkezésre megfelelő cselekvőképes donor és a recipiens a donor testvére, továbbá, ha az adományozás valószínűsíthetően életmentő a recipiens számára. E feltételek beillesztésével nemzetközi jogi kötelezettségvállalásunknak teszünk eleget.

A 24. §-hoz

A törvény a kötelező egészségbiztosítás ellátásairól szóló 1997. évi LXXXIII. törvény módosításával együtt a szerv- és szövetátültetésre várók várólistájára való felkerülésre jogosult személyek körének szűkítését célozza. A jelenlegi jogszabályok szerint ugyanis arra a Magyar Köztársaság területén tartózkodó személyek közül bárki felkerülhet, ha az orvosilag indokolt, függetlenül attól, hogy az adott személy életvitelszerűen Magyarországon tartózkodik-e, vagy sem. Tekintettel azonban arra, hogy a transzplantációs várólistákon 2004-ben összesen 1021 beteg szerepelt és ehhez képest - a rendelkezésre álló szervek alacsony száma miatt - 296 átültetésre kerülhetett sor, szükséges a várólistára való felkerülésre jogosultak körét átgondolni és - a nemzetközi és Európai Uniós kötelezettségeinket szem előtt tartva - a vonatkozó jogszabályokat módosítani.

A 25. §-hoz

A nem-konvencionális eljárásokról az Eütv. 104. §-a rendelkezik. A jelenleg hatályos, a természetgyógyászati tevékenységről szóló 40/1997. (III. 5.) Korm. rendelet, valamint a természetgyógyászati tevékenység gyakorlásának egyes kérdéseiről szóló 11/1997. (V. 28. ) NM rendelet hatálybalépése az Eütv. hatálybalépése előtt történt, így e tárgykörben felhatalmazást az Eütv. nem tartalmaz. A Kormány - annak idején - saját hatáskörben alkotta meg a Korm. rendeletet és ez tartalmaz felhatalmazó rendelkezést az NM rendelet kiadására (helytelen szubdelegáció). A nem-konvencionális eljárások újraszabályozása folyamatban van, ezért szükséges az Eütv. felhatalmazó rendelkezési közé beépíteni a Kormány, valamint - a szubdelegációt elkerülendő - az NM rendeletre vonatkozó felhatalmazást.

A 26. §-hoz

A módosítás az adatvédelmi biztos vonatkozó ajánlásának megfelelően pontosítja az ellátásszervező adatkezelésére vonatkozó szabályokat.

Ellátásszervezőként definiálja az irányított betegellátás szervezésére vállalkozó egészségügyi szolgáltatót.

A 27. §-hoz

Az Eüak. értelmező rendelkezései közül az adatkezelő definíció azért szorul pontosításra, mert a hatályos szöveg [5. § (3)] jelenleg is tartalmazza, hogy a tisztiorvos, illetve a közegészségügyi felügyelő közegészségügyi-járványügyi közérdekből egészségügyi és személyazonosító adatot kezelhet, a fertőzés veszélyének kitett, az érintettel kapcsolatban álló vagy kapcsolatba kerülő személyek vonatkozásában. A módosítás célja tehát a két rendelkezés összhangjának megteremtése. A definíció szerint az adatkezelésre a külön jogszabály szerint ellátásszervező is feljogosított. A kötelező egészségbiztosítás ellátásairól szóló 1997. évi LXXXIII. törvény és az egészségügyi szakellátási kötelezettségről, továbbá egyes egészségügyet érintő törvények módosításáról szóló 2001. évi XXXIV. törvény módosításáról szóló törvény meghatározza az irányított betegellátási rendszerben (IBR) tevékenykedő ellátásszervezők feladatait, az ellátásszervezési szerződés lényegesebb elemeit, az IBR célját. Az Eüak. azon módosítása tehát, amely a fent jelzett törvénnyel szoros összefüggésben adatkezelőként definiálja az ellátásszervezőt, eleget tesz a modellkísérlettel kapcsolatban az adatvédelem és transzparencia terén megfogalmazódott követelményeknek. A törvény a későbbiekben kitér az ellátásszervező adatkezelésével kapcsolatos egyéb követelményekre is. A módosítás következtében - a törvény egyéb rendelkezéseivel összhangban - meghatározott körben az adatkezelők közé tartozik az Országos Nyugdíjbiztosítási Főigazgatóság és az Országos Egészségbiztosítási Pénztár is.

A 28. §-hoz

Az Eüak. céljainak pontosítása történik meg ebben a rendelkezésben. A gyógykezelési tevékenységnek bizonyos szempontból része a szakfelügyeleti tevékenység, a megújított szakfelügyeleti rendszeren keresztül, ezért szükséges ezt a célok között megjeleníteni. A módosításban helyet kap a népegészségügy, mint cél. Az Eütv.-ben külön fejezet foglalkozik a népegészségüggyel. A népegészségügy a társadalom egészének szervezett tevékenysége, amelynek célja a lakosság egészségi állapotának javítása az egészség megőrzése, a betegségek megelőzése révén. A népegészségügy feladata a lakosság egészségi állapotának és az erre ható kockázati tényezőknek figyelemmel kísérése és elemzése. Erre figyelemmel érthető, hogy az Eüak. céljai közül sem maradhat ki a népegészségügy, és a későbbiekben [27. §] az eddig az Eüak.-ban szétszórva megtalálható népegészségügyi szempontú adatgyűjtések egyberendezése is megtörténik.

A 29. §-hoz

A rendelkezés pontosan meghatározza, hogy az ellátásszervező adatelemzéssel megbízott alkalmazottja kezelhet egészségügyi és személyazonosító adatot. A védőnő, illetve az iskola-védőnő adattovábbítási jogosultságának kimondása azért fontos, mert e jogosultság hiányában a védőnő nem tudja teljes körűen ellátni feladatait, mint például, hogy értesítse a gyermek fejlődését veszélyeztető tényező észlelésekor a gyermekjóléti szolgálatot.

A 30. §-hoz

Az egészségügyi törvény már rögzíti az anonim HIV-szűrés lehetőségét, azonban az egészségügyi adatvédelmi törvény még nem biztosítja koherensen és a jogalkalmazók számára is egyértelműen az anonimitáshoz való jogosultság érvényesülését. A módosítás arra irányul, hogy a jogalkalmazóknak is egyértelmű választ adjon arra az esetre, hogy anonim szűrés esetén még az ÁNTSZ megkeresésére sem kell kiszolgáltatniuk adatokat.

Enélkül ugyanis most félő, hogy hiába biztosítja a törvény az anonim HIV-szűréshez való jogot, az egészségügyi alkalmazottak tartanak attól, hogy az ÁNTSZ személyazonosító adatokkal kéri a jelentéseket (a melléklet B) pontjában szerepel e fertőzés, ill. betegség), és azt majd nem tudják teljesíteni.

A (2) bekezdésben szereplő módosítás pontosító jellegű; a jelenleg hatályos szöveget megtartva az adott betegség BNO kódját is jelzi az új szöveg a könnyebb értelmezhetőség kedvéért. Emellett a rendelkezés a madárinfluenzát mint új, rendkívül kockázatos fertőző betegséget is felveszi azok közé a fertőző kórképek közé, ahol kiemelt járványügyi intézkedések megtétele érdekében az érintett személyazonosító és egészségügyi adatainak továbbítása indokolt az illetékes állat-egészségügyi és élelmiszer ellenőrző állomás felé. (Ezzel összhangban levő rendelkezést tartalmaz a 35. § is.)

A 31. §-hoz

A népegészségügyi célból történő adatkezeléseknek eddig is két típusát különböztette meg az Eüak. a veleszületett rendellenességekről, továbbá a daganatos eredetű megbetegedésekről történik adatgyűjtés. Ez nem változik, csak a jobb áttekintés érdekében kerülnek egy §-ba az adatgyűjtések.

A 32. §-hoz

Az érintett biztosított/beteg önkéntes hozzájárulása alapján kezel adatot az ellátásszervező, tehát hozzájáruló nyilatkozat hiánya esetén nincs joga az ellátásszervezőnek az adatkezelésre.

A módosítás részletesen határozza meg azt a szakmailag megalapozott és elengedhetetlen célt, amely elérésére alkalmas módon, az ellátásszervező adatot kezel. Egyértelműsíti továbbá, hogy a beteg kérésére az ellátásszervező az érintettről nyilvántartott egészségügyi és hozzájuk kapcsolódó személyes adatokról tájékoztatást ad, illetve a dokumentációba betekintést biztosít, továbbá kérelemre - a kérelmező költségére - másolatot köteles készíteni. Hatósági adatkérés esetén az ellátásszervező nem adhat ki adatot, ilyen esetben azt a szolgáltatót kell megkeresni, ahol az ellátás történt. További garanciális szabály, hogy az adatot csak az ellátásszervező adatelemzéssel megbízott alkalmazottja kezeli. Emellett még további részletszabályok szolgálnak az adtakezelés biztonságának fokozására, így pl. az ellátásszervező külön adatvédelmi felelőst köteles kinevezni.

A nyilvántartás idővel kapcsolatban a törvény az Eüak. általános szabályainak alkalmazását rendeli, eszerint az ellátásszervező jogutód nélkül történő esetleges megszűnése esetén az adatokat közjegyzői letétbe kell helyezni. Az adatok megsemmisítése az elhelyezéstől számított 5 év elteltével indokolt.

A 33. §-hoz

A törvény lehetőséget biztosít a társadalombiztosítási igazgatási szervek részére történő adattovábbításra, az egészségügyi ellátás tervezésének, szervezésének, monitorozásának elősegítése érdekében, kizárólag e feladatok ellátásához szükséges mértékben. E rendelkezés közbeiktatásával valósulhat meg az az ellenőrző szerep, amit az ellátásszervező felé a társadalombiztosítási igazgatási szerv ellát.

A 34. §-hoz

A rendelkezés rögzíti, hogy az adathordozónak kell olvashatónak maradnia, vagy azt kell olvasható állapotba hozni bármilyen eszközzel, mert e nélkül az adat nyilvántartása nem valósulhat meg.

A 35. §-hoz

Mindkét rendelkezés a madárinfluenza kórképével egészíti ki a bejelentendő fertőző, továbbá a foglalkozási megbetegedéseknek a jegyzékét (a módosítás az Eüak. mellékleteit érinti).

A 36. §-hoz

A hatályos törvény a nemdohányzók egészségvédelmét főszabályként azzal biztosítja, hogy a dohányzási korlátozással érintett helyiségekben csak az arra kijelölt helyeken engedi meg a dohányzást. Ezen általános szabálytól eltérően az életkoruknál, egészségi állapotuknál vagy az igénybevett szolgáltatás jellegénél fogva különös védelmet igénylő személyek védelme érdekében egyes helyeken a törvény a dohányzóhelyek kijelölésének tilalmával teljesen megtiltotta a dohányzást. A törvény ezen, teljes dohányzási tilalommal védett helyek körét bővíti ki, különös figyelmet fordítva a dohányzás káros hatásainak - fizikálisan és mentálisan egyaránt - fokozottan kitett gyermekek védelmére, teljes dohányzási tilalmat elrendelve:

- a jellemzően gyermekek fekvőbeteg-szakellátását végző egészségügyi szolgáltatók épületeiben,

- az óvodákban,

- a gyermekjóléti, gyermekvédelmi intézményekben.

Jellemzően gyermekek fekvőbeteg ellátását végző intézménynek minősülnek különösen a működési engedélyük szerint kifejezetten gyermekellátására szakosodott egészségügyi szolgáltatók, pl. a gyermekkórházak, azonban ki kell emelni, hogy - tekintettel arra, hogy a törvény célja a gyermekek feltétlen védelme az egészségügyi intézményekben - a korlátozás alkalmazását nem elégséges az ilyen intézményekre korlátozni, hanem - az egészségügyi szolgáltatást igénybevevő ellátotti kör vizsgálata alapján - e pont hatálya alá tartoznak pl. az elkülönült gyermek- vagy csecsemőosztályoknak helyt adó épületek is, eseti mérlegelés alapján.

A törvény a legfiatalabb és egyben legsérülékenyebb korosztály védelme érdekében az óvodákban és a gyermekjóléti, gyermekvédelmi intézményekben (bölcsőde, családi napközi, átmeneti otthon, stb.) - ahol a korábbi szabályok szerint a közszolgáltatást igénybevevők számára nyitva álló közösségi helyiségeken kívül lehetőség volt dohányzóhely kijelölésére - a dohányzással szemben a nulla tolerancia elvét érvényesítve teljes dohányzási tilalmat rendel el. A védelmi szint emelésével az iskolás korcsoport alatti, a dohányzás káros hatásaival szemben legérzékenyebb gyermekek állami szerepvállalással megvalósuló rendszeres elhelyezése csak olyan intézményekben történhet, ahol nem lehet dohányozni.

A 37. §-hoz

A törvény a speciális dohányzóhely-kijelölési szabályokat bővíti ki egyrészt a közoktatási intézmények - ide nem értve az óvodákat -, másrészt a dohányzási korlátozással érintett egészségügyi szolgáltatók vonatkozásában.

A törvény az iskolák és egyéb közoktatási intézmények tekintetében a teljes intézmény nemdohányzóvá nyilvánítására vonatkozó döntési kompetenciát az iskolaszékhez telepíti. Ezzel a megoldással az egyébként sok esetben nehezen kezelhető problémát jelentő iskolai dohányzás kérdése a helyi sajátosságokra is figyelemmel, rugalmasan, ugyanakkor a szubszidiaritás és proporcionalitás demokratikus elveit is érvényre juttatva válik kezelhetővé. A törvény nem érinti a hatályos törvény azon rendelkezését, hogy a közoktatási intézménynek a tanulók által is használt helyiségeiben dohányzóhely nem jelölhető ki. A nemdohányzó intézménnyé minősítés tényét jól látható és egyértelmű felirat és jelzés alkalmazásával úgy kell feltüntetni, hogy az intézmény valamennyi látogatója feltétlenül értesüljön a dohányzási tilalomról.

A hatályos törvény szerint dohányzóhelyet elsődlegesen önálló helyiségben vagy a dohányzási korlátozással érintett helyiségen belüli megfelelő elkülönítéssel kell biztosítani, amennyiben azonban erre a megfelelő feltételek hiányában, vagy a törvény tiltó rendelkezése következtében nincs mód, a helyiségen kívül a dohányzás céljára szolgáló területet kell meghatározni. Ez utóbbi eset mikéntjére a törvény további rendelkezést nem adott, e terület tehát bárhol meghatározható, a helymeghatározás azonban nyilvánvalóan nem lehet ellentétes a törvényben vagy egyéb jogszabályokban foglalt, a dohányzás korlátozására, illetőleg teljes tilalmára vonatkozó más szabályokkal. A törvény ezen dohányzóhely-kijelölési szabályokat az egészségügyi szolgáltatók tekintetében azzal egészíti ki illetve pontosítja, hogy ott helyiségen kívüli dohányzóhely nem zárt légtérben is csak úgy jelölhető ki, ha a dohányzóhely az egészségügyi szolgáltatást igénybevevők szokásos vagy szükségszerű útvonalától megfelelően elkülönül.

A törvény pontosítja, illetve az új rendelkezésekkel összhangba hozza a dohányzás korlátozására vonatkozó rendelkezések betartásának érvényt szerezni köteles személyek körét.

A 38. §-hoz

A hatályos törvény szerint a dohányzás számára kijelölt helyek kivételével nem szabad dohányozni a munkahelyen, a külön jogszabályban, valamint a munkáltató rendelkezései szerint meghatározott esetekben. Tekintettel egyrészt arra, hogy a hivatkozott - a munkavédelmi törvénybe foglalt - szabályozás alapján ott, ahol az egészséget nem veszélyeztető és biztonságos munkavégzés dohányzási tilalom elrendelését teszi szükségessé - tehát praktikusan valamennyi munkahelyen - külön dohányzóhelyet kell kijelölni, másrészt figyelembe véve, hogy a munkáltatók rendelkezési joga e körben gyakorlatilag korlátlan, indokolt, hogy a munkáltató a munkavállalók többségével kötött megállapodás esetén a munkahelyet nemdohányzó munkahellyé nyilváníthassa, illetve a munkavállalók többségének kezdeményezése esetén köteles legyen ilyen irányú döntést hozni.

A tilalom ebben az esetben a törvény szerint a munkáltató kizárólagos rendelkezése alatt álló létesítményekre, illetve helyiségekre terjed ki, az ilyen módon elrendelt korlátozás azonban nem feltétlenül zárja ki a helyiségen kívüli dohányzóhely-kijelölés lehetőségét. A törvény itt is előírja a tilalom mindenki számára jól látható módon történő feltüntetésének kötelezettségét. A nemdohányzó munkahellyé minősítés kezdeményezésére, illetve az ilyen döntéssel való egyetértésre a törvény a kollektív szerződés megkötésére jogosult szakszervezetet, ennek hiányában a munkavállalók többségét hatalmazza fel.

Figyelemmel arra, hogy a törvény a dohányzási korlátozás alól felmentő kivételt is ad - meghatározott szolgáltatási körben, ott ahol a szolgáltatás jellege nem teszi indokolttá dohányzási korlátozás alkalmazását, és ott, ahol a szolgáltatást nyújtók többségénél végrehajthatatlan feladatot jelent önálló, a törvénynek megfelelő dohányzóhelyek elkülönítése - a kivételi szabályok további érvényesülését a törvény továbbra is biztosítja.

A 39. §-hoz

A törvény az Egészségügyi Világszervezetnek a 2005. évi III. törvénnyel kihirdetett Dohányzás-ellenőrzési Keretegyezménye 16. cikkében foglalt kötelezettséggel összhangban, a kiskorúak dohánytermékekhez való hozzáférésének ellenőrizhetősége érdekében rögzíti, hogy dohánytermék árusítása automatából nem megengedett.

A 40. §-hoz

A módosítás a tiltáson túlmutatóan az állami és közösségi szerepvállalás feltételeit is továbbfejleszti, kialakítja a rendelkezésre álló források tervezett, átlátható, koordinált és méltányos felhasználásának rendszerét.

Az egészségvédelmi bírság összegét az annak megállapítása óta eltelt hosszabb időre, valamint a szankció preventív voltának erősítésére tekintettel a törvény felemeli. Bevezetésre kerül továbbá, hogy az egészségvédelmi bírság meghatározott esetben - a dohányzással összefüggő tilalmak, korlátozások megsértése esetén - csekélyebb mértékben - a helyszínen is kiszabható. Ez a lehetőség ugyanakkor nem áll fenn a dohányzóhelyek kijelölésére vonatkozó kötelezettség nem, vagy nem megfelelő teljesítése, valamint a dohányzást, illetőleg a dohánytermékek forgalmazását érintő tilalmak, korlátozások megtartására vonatkozó ellenőrzési kötelezettség elmulasztása esetén. Ebben az esetben a törvényben meghatározott felelős személy, illetve az érintett intézmény, szervezet, üzemeltető vagy gazdasági társaság magasabb összegű bírság megfizetésére kötelezendő, ugyanakkor a differenciált szabályozás az eljáró hatóság részére lehetővé teszi a fokozatos, önkéntes jogkövetésre sarkalló szankcionálás lehetőségét.

A bírságok 30%-ának felhasználásáról a törvény szerint az egészségügyi miniszter dönt (jelenleg ő diszponál az egészségvédelmi bírság teljes befolyt bírságösszege, valamint a fogyasztóvédelmi bírság 50%-a felett), 70%-át pedig az ellenőrzéseket végző ÁNTSZ használhatja fel. Ennek az összegnek a 75%-át (azaz a teljes befolyt összeg 52,5%-át) az ÁNTSZ kizárólag egészségfejlesztési célra, így különösen dohányzás-megelőzésre, illetve dohányzásról leszoktató programok támogatására használhatja fel, és maradvány is csak a törvényben meghatározott kiemelt célok figyelembe vételével használható fel.

A törvény az 1957. évi IV. törvényre való hivatkozást a közigazgatási hatósági eljárás és szolgáltatás általános szabályairól szóló 2004. évi CXL. törvényre való hivatkozásra cseréli, tekintettel annak 2005. november 1-jei hatálybalépésére.

A 41. §-hoz

A törvény a Gytv. módosítását célozza, pontosításra kerül a Gyógyszerkönyv és a Vényminta Gyűjtemény (Fo-No) fogalma.

A 42. §-hoz

A Gytv. szabályozza 2005. október 30-ától a gyógyszerek gyártásának, forgalomba hozatalának, nagykereskedelmének, ismertetésének alapvető elemeit. Jelen módosítás a gyógyszerek forgalomba hozatali engedélyének jogosultja számára előírja a gyógyszerek forgalomba hozatalának fenntartásáért az OGYI javára díj évente fizetését. Jelen díjtétel nem egy most bevezetni kívánt, új eljárási díj, hanem egy már létező jogintézmény más jogszabályi alapokon történő szabályozása. A jelenleg hatályos jogszabályok szerint a forgalomba hozatali engedély jogosultja a törzskönyvbe történő bejegyzésért igazgatás-szolgáltatási díjat, a törzskönyvi bejegyzés fenntartásáért pedig fenntartási díjat fizet a külön jogszabályban meghatározottak szerint. Ezen külön jogszabály az emberi felhasználásra kerülő gyógyszerekkel kapcsolatos egyes engedélyezési eljárások során fizetendő igazgatási-szolgáltatási díjakról szóló rendelet, melynek megalkotására az illetékekről szóló 1990. évi XCIII. törvény (a továbbiakban: Itv.) ad felhatalmazást.

A felhatalmazás arra szól, hogy egyes államigazgatási eljárásokért, illetve egyes intézmények igazgatási jellegű szolgáltatásának igénybevételéért díjfizetési kötelezettséget lehet előírni. A fizetendő díj mértékét úgy kell megállapítani, hogy az az adott eljárással kapcsolatban felmerülő valamennyi költségre fedezetet biztosítson, azonban a költségeket meghaladó mértéknél magasabb összegben nem lehet meghatározni.

Tekintettel arra, hogy az Európai Parlament és a Tanács 2004/27/EK irányelve (2004. március 31.) az emberi felhasználásra szánt gyógyszerek közösségi kódexéről szóló 2001/83/EK irányelv módosításának következtében a gyógyszer „törzskönyv” megszűnik létezni 2005. november 1-től - így annak fenntartása sem lehetséges, mert nincs mögötte valós szolgáltatás - a fenntartási díjat az Itv.-től függetlenítve jelen törvény módosításával kívánjuk biztosítani az OGYI-nak, mert ugyan hatósági cselekmény, konkrét szolgáltatás nem áll a tevékenység mögött, de az OGYI-nak van egyéb - pl. mellékhatásfigyelés - feladata a már forgalomba hozatalra engedélyezett gyógyszerekkel.

A törvény meghatározza a díjfizetési kötelezettséget, majd annak konkrét mértékére felhatalmazást ad az egészségügyi miniszternek [43. §].

A 43. §-hoz

A rendelkezés az előző §-okhoz kapcsolódóan felhatalmazó rendelkezéseket tartalmaz.

-----STARTING---POINT---VEGE---

A 44. §-hoz

A záró rendelkezések hatályba léptető rendelkezést, valamint hatályukat vesztő és módosuló jogszabályokat tartalmaznak.

A (1) bekezdésben történik meg annak a rendelkezésnek a hatályon kívül helyezése - a Betegjogi, Ellátottjogi és Gyermekjogi Közalapítvány javaslata alapján - amely a betegjogi képviselőnek ad helytelenül és indokolatlanul adatkezelési jogosultságot a bűncselekményt szenvedett személyi adatai kapcsán. A (3)-(4) bekezdés elsősorban pontosító, technikai jellegű kiegészítéseket tartalmaz, például az Eütv.-vel való összhang megteremtése érdekében (egészségügyi dokumentáció- orvosi dokumentáció helyett). A (3) bekezdés b) pontja szerinti módosításra azért van szükség, mivel a nem-konvencionális gyógyító tevékenységek körébe a természetgyógyászat is beletartozik, a nem-konvencionális eljárásoknak pedig a gyógyításon túl életminőségjavító eljárások (például mozgásterápia, masszázsterápia stb.) is részét képezik. Ezért szükséges a szöveg pontosítása.

A törvény a záró rendelkezések között tartalmazza az emberi felhasználásra kerülő gyógyszerekről szóló 1998. évi XXV. törvény (Gyt.) módosítását. A Gyt. melléklete azoknak az anyagoknak a listáját tartalmazza, amelyek nem a pszichotróp anyagokról szóló bécsi egyezmény mellékletének I. és II. Jegyzéke alapján minősülnek kábítószerrel egy tekintet alá eső veszélyes pszichotróp anyagnak. A Gyt. mellékletének módosítása egy, visszaélés szempontjából veszélyes új szer megjelenése kapcsán vált szükségessé. A közelmúltban hazánkban 12 alkalommal, összesen 80 ezer db tablettát foglaltak le és azonosítottak egy visszaélés szempontjából veszélyes új szert, a mCPP-t (meta-klorofenilpiperazin), amely a diszko-drogként jól ismert ecstasy tabletta új hatóanyag komponense. Tekintettel arra, hogy a Büntető Törvénykönyv alkalmazásában kábítószernek - többek között - csak azokat a veszélyes pszichotróp anyagot kell tekinteni, amelyek szerepelnek a Gyt. mellékletében meghatározott jegyzéken, szükséges a melléklet „A” jegyzékének kiegészítése a fent nevezett anyag feltüntetésével.

A törvény a záró rendelkezések között biztosítja továbbá az összhangot a munkavédelemről szóló 1993. évi XCIII. törvény és e módosítás által bevezetett nemdohányzó munkahellyé történő nyilvánítás szabályai között.