2000. évi III. törvény indokolása

az Észak-Atlanti Szerződés Szervezete tagállamai között a nukleáris információkkal kapcsolatos együttműködésről szóló, Párizsban, 1964. június 18-án kelt Megállapodás megerősítéséről és kihirdetéséről

ÁLTALÁNOS INDOKOLÁS

Az Észak-atlanti Szerződés tagállamai között a nukleáris információkról kötött Megállapodás 1964 óta van hatályban. A Megállapodás értelmében annak részes államai hozzáférhetnének az Amerikai Egyesült Államok által rendelkezésre bocsátott olyan, a nukleáris energiával kapcsolatos információkhoz, amelyeket az Egyesült Államok az 1. számú függeléknek megfelelően átadhatónak nyilvánított. Az Amerikai Egyesült Államok Kormánya a Megállapodásban vállalt mértékben, míg a többi tagállam az általuk szükségesnek vélt mértékig informálják a NATO szervezetét a saját eredetű atom-információikról.

Ezek az információk elsősorban a védelmi tervek fejlesztéséhez, a szakemberképzéshez, a potenciális ellenség kapacitásának felbecsüléséhez, a hordozó eszközök kifejlesztéséhez nyújthatnak jelentős segítséget a fogadó államoknak.

Az átadott információkat teljes körű biztonsági védelemben kell részesíteni, csak az arra illetékes személyekkel közölhetőek. A kormányok kizárólag a NATO küldetésük betöltéséhez szükséges mértékig, és csak meghatározott személyekre korlátozottan ismerhetik meg adott információkat. A kapott információ felhasználása és alkalmazása a fogadó fél felelősségére történik.

Az érintett szervek a Megállapodásban és a függelékeiben meghatározott feladatoknak eleget tudnak tenni, az azokban foglalt elvárásoknak megfelelnek.

RÉSZLETES INDOKOLÁS

Az 1-2. §-hoz

A törvény ezen §-ai a Megállapodás megerősítését és - a hivatalos magyar nyelvű szöveg közlésével - annak kihirdetését tartalmazzák.

A 3. §-hoz

A NATO-hoz csatlakozó új tagállamok a Megállapodás részes államává annak bejelentésével válhatnak, hogy készek magukra nézve kötelezőnek tekinteni a Megállapodás rendelkezéseit. Ez a jogi aktus két lépcsőfokot foglal magába: a Megállapodás aláírását, majd a megerősítő okirat letétbe helyezését. A Megállapodás rendelkezéseinek hatálya az új tagállamra a megerősítő okiratnak a letéteményesnél történő elhelyezése napjától terjed ki.

A törvénynek a Megállapodást magában foglaló szakasza csak a csatlakozási okirat letétbe helyezése napjával lép hatályba, erről a külügyminiszter a Magyar Közlönyben közleményt tesz közzé.

A 4. §-hoz

A nukleáris információkról szóló NATO-Megállapodás magából a Megállapodás szövegéből és két függelékből áll, amelyek a Megállapodás elválaszthatatlan részét képezik. Mivel azonban a függelékek „NATO CONFIDENTIAL”, tehát „NATO BIZALMAS” információkat is tartalmaznak, azok törvényben történő kihirdetése nem lehetséges, így 3000-es kormányhatározatban kell azokat az érintetteknek eljuttatni.