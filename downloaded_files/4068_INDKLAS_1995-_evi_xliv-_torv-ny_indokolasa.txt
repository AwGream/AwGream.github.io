1995. évi XLIV. törvény indokolása

a Magyar Köztársaság alkotmányáról szóló, többször módosított 1949. évi XX. törvény módosításáról

INDOKOLÁS

Az Országgyűlésben képviselettel rendelkező pártok képviselőcsoportjai - a kisgazdapárti frakció kivételével - annak érdekében, hogy hazánk ideiglenes jellegű alkotmányát új alkotmány váltsa fel, megállapodtak abban, hogy módosítják az Alkotmányt és a Házszabályt, továbbá felállítják az új alkotmányt előkészítő bizottságot.

Az Alkotmány módosítása arra irányul, hogy az új alkotmány előkészítésének részletes szabályait megállapító országgyűlési határozatot - amely határozat a Házszabályba beépülő rendelkezéseket tartalmazza - a képviselők jelentősebb minősített többségével kelljen elfogadni. Az Alkotmány 24. §-ának (4) bekezdése értelmében a Házszabályt a képviselők kétharmadának szavazatával fogadja el az Országgyűlés. Jelenleg a koalíciós frakcióknak ennél nagyobb többségük van, így a Házszabályt egyedül is meg tudják változtatni. A törvényjavaslat ezért az ellenzék jogainak megóvása és az alkotmányozásban való érdemi részvételük biztosítása érdekében ezt az arányt a képviselők négyötödében határozza meg.

A képviselőcsoportok megállapodása minden tekintetben a jelenlegi parlamenti erőviszonyokat veszi alapul. Ezért, továbbá mert a képviselőcsoportok szándéka szerint az új alkotmányt a jelenlegi Országgyűlés megbízatásának végéig meg kell alkotni, a törvényjavaslatban szereplő, minősített többségű döntéshozatalt előíró szabály csak a jelenlegi Országgyűlés megbízatási idejére alkalmazandó.