1994. évi XXXI. törvény indokolása

a befektetési alapokról szóló 1991. évi LXIII. törvény módosításáról

-----STARTING---POINT---ALTALANOS--- 

A kárpótlási jegy az elmúlt két év során a hazai értékpapírpiac nem elhanyagolható tényezőjévé vált. A kárpótlási jegy forgalma, értékvédelme és felhasználási lehetőségének szélesítése érdekében a javaslat lehetővé kívánja tenni, hogy a kárpótlási jegyeket a befektetési alapok is megvásárolhassák. Ez elősegítené azt, hogy a kárpótlási jegyek piacán intézményi nagybefektetők nagyobb számban lpjenek fel vásárlói pozícióban.

A hatályos törvényi szabályozás alapján a kárpótlási jegy nem tartozik az Egyes értékpapírok nyilvános forgalomba hozataláról és forgalmazásáról, valamint az értékpapírtőzsdéről szóló 1990. évi VI. törvény hatálya alá, és ennélfogva nem képezheti a befektetési alapok portfóliójának részét sem. a befektetési alapokról szóló törvényt módosítani célszerű oly módon, hogy a kárpótlási jegyeket korlátozott mértékben a befektetési alapok is megszerezhessék. Tekintettel azonban arra, hogy a befektetési alapok a kárpótlási jegyeket csak korlátozott módon tudják felhasználni, figyelemmel továbbá a kárpótlási jegyek árfolyam ingadozásából fakadó nem elhanyagolható kockázatra, a befektetési alapok portfóliójában a kárpótlási jegyek arányát szabályozni szükséges. A befektetési alapok alapelvével, azaz a befektetési kockázatok minimalizálására való törekvéssel lenne ellentétes az, ha az alapok a kárpótlási jegyeket korlátozás nélkül vásárolhatnák meg. A törvény hatályos befektetési szabályaihoz, az azokban megjelenő korlátozásokhoz konzisztensen igazodó szabályozás lenne az, ha a kárpótlási jegyek aránya az alapok portfóliójában legfeljebb 15%-ot képviselhetnek. Azokban az esetekben azonban, ahol már az alap nevében utalás történik arra, hogy az alap portfóliójában a kárpótlási jegyek jelentős részarányt fognak képviselni és ezáltal az alap az átlagosnál kockázatosabb befektetési politikát folytat, a javaslat ezt az arányt 25%-ban határozza meg.

A fenti célok eléréséhez szükséges törvénymódosítás egyúttal alkalmat nyújt arra, hogy a befektetési alapok működése során napvilágra került néhány probléma tekintetében a törvény egyéb vonatkozásban is módosításra kerüljön.

-----STARTING---POINT---RESZLETES---

Az 1. §-hoz

A törvény hatályát rendező 1. § értelmezése a gyakorlatban számos félreértés forrásává vált. A javaslat egyértelművé teszi, hogy a zártkörű befektetési alapok is a törvény hatálya alá tartoznak, egyúttal azonban meghatározza azokat a szabályokat is, amelyek speciálisan a zártkörű alapokra vonatkoznak.

A javaslat meghatározza azt a minimális tőkenagyságot, amellyel a befektetési alap racionálisan működtethető.

A 2. §-hoz

A javaslat pontosítja a hatályos törvény fogalommeghatározásait, elősegítve ezzel a jogalkalmazás egységességét.

A 3. §-hoz

A javaslat a befektetők megtévesztésének megakadályozása céljából kimondja, hogy a "befektetési alap" elnevezést kizárólag a törvénynek megfelelően alapított és működtetett szerveződések használhatják. E tilalom megszegőit pénzbírsággal fenyegeti.

A 4-5. §-hoz

E két § tartalmában a hatályos rendelkezésekhez igazodik, újraszövegezésüket a törvény egyéb szabályainak módosulása tette szükségessé.

A 6. §-hoz

A javaslat azt teszi lehetővé, hogy nyílt végű ingatlan alapok likvid eszközként a jegybankképes értékpapírok körébe tartozó kincstárjegyeket vásárolhassanak.

A 7. §-hoz

A zártkörű alapokra vonatkozó rendelkezések beiktatására azért van szükség, mert a hatályos törvény több helyütt is utal a zártkörű alapokra, azonban megalakulásuk, illetve működésük tekintetében a legminimálisabb szabályokat sem tartalmazza.A javasolt szabályozás egyfelől tiszta és egyértelmű szabályokat ad a zártkörű alapok létrehozatalának módját illetően, másfelől garanciális szabályokat tartalmaz arra nézve, hogy a zártkörűen kibocsátott befektetési jegyek a másodlagos forgalom során sem kerülhetnke ki a nyilvános értékpapír-forgalomba.

A 8. §-hoz

A javaslat lehetővé teszi, hogy a befektetési alapok felszámolása esetén a felszámoló személyét illetően az alapok felügyeletét ellátó szerv véleményt nyilváníthasson annak érdekében, hogy a felszámoló az ilyen tevékenységhez szükséges speciális szakértelemmel is rendelkezzen.

A 9. §-hoz

A jelenleg hatályos törvény nem tartalmaz szabályokat arra az esetre, amikor az alap futamidejének végén megszűnésre, végelszámolásra kerül sor. E kérdéskör szabályozása azért is sürgető, mert a már működő alapok többsége határozott időre jött létre (általában három évre), így az elkövetkező egy-két éven belül a szabályozás hiánya gyakorlati problémákat okozna. A javasolt szabályozás a befektetők érdekeit szem előtt tartva a végelszámolás viszonylag gyors lebonyolítását írja elő.

Kötelezi ugyanakkor az alapkezelőt, hogy a végelszámolás befejezésekor a befektetőket a végelszámolási jelentés keretében részletes információkkal lássa el.

A 10. §-hoz

A nettó eszközérték megállapításának és közzétételének szabályait a javaslat a hatályos törvény szövegénél részletesebben szabályozza, egyértelműbbé téve ezzel az alapkezelő és a letétkezelő kötelezettségeit.

A 11. §-hoz

A kárpótlási jegy az elmúlt két év során - már csak a kibocsátás nagyságrendje és az érintettek száma miatt is - a hazai értékpapírpiac nem elhanyagolható tényezőjévé vált. Nem utolsó sorban a kárpótlási jegy forgalma, értékvédelme, és felhasználási lehetőségének szélesítése érdekében szükségesnek tűnik annak lehetővé tétele, hogy a kárpótlási jegyeket a befektetési alapok is megvásárolhassák, tekintettel arra, hogy ezáltal a kárpótlási jegyek piacán intézményi nagybefektetők léphetnek fel vásárlói pozícióban.

Erre a hatályos törvényi szabályozás nem ad lehetőséget, mivel a kárpótlási jegy nem tartozik az Egyes értékpapírok nyilvános forgalomba hozataláról és forgalmazásáról, valamint az értékpapírtőzsdéről szóló 1990. évi VI. törvény hatálya alá, s ennélfogva nem képezheti a befektetési alapok portfóliójának részét sem. A befektetési alapokról szóló törvényt módosítani szükséges oly módon, hogy a kárpótlási jegyeket korlátozott mértékben a befektetési alapok is megszerezhessék.

A 12. §-hoz

Tekintettel arra, hogy a befektetési alapok a kárpótlási jegyeket csak korlátozott módon tudják felhasználni, figyelemmel továbbá a kárpótlási jegyek árfolyam ingadozásából fakadó nem elhanyagolható kockázatra, a befektetési alapok portfóliójában a kárpótlási jegyek arányát korlátok közé kell szorítani. A befektetési alapok alapelvével, azaz a befektetési kockázatok minimalizálására és ennek érdekében a portfólió diverzifikálására való törekvésselo lenne ellentétes az, ha az alapok a kárpótlási jegyeket korlátozás nélkül vásárolhatnák meg. A törvény hatályos befektetési szabályaihoz, az azokban megjelenő korlátozásokhoz konzisztensen igazodó szabályozás lenne az, ha a kárpótlási jegyek aránya az alapok portfóliójában maximum 15 %-ot képviselhetne. Azokban az esetekben azonban, ahol már az alap nevében utalás történik arra, hogy az alap a portfóliójában a kárpótlási jegyek jelentős részarányt fognak képviselni és ezáltal az alap az átlagosnál kockázatosabb befektetési politikát folytat, ez az arány 25 %-ra emelhető.

A 13. §-hoz

A hatályos törvény nem adott egyértelmű útmutatást abban a tekintetben, hogy az ingatlanalapok portfóliójába az ingatlanokon kívül milyen elemek kerülhetnek. A javaslat a bankbetét mellett a kincstárjegyek vásárlására is lehetőséget biztosít, lehetővé téve ezzel, hogy az alapok átmenetileg szabad eszközeiket maximális biztonság mellett a számukra megfelelő futamidőre kössék le.

A 14. §-hoz

A javaslat rendezi azt a gyakorlat által felszínre hozott problémát, hogy az ingatlanalapok nettó eszközértékének kiszámítására és közzétételére milyen időközönként, illetve milyen módon kell sort keríteni.

A 15. §-hoz

Garanciális szabály, hogy a befektetési jegyek kibocsátásakor jegyzési eljárást kell lefolytatni és a jegyek csak az alap ÁÉF általi bejegyzését követően bocsáthatók ki.

A javaslat pontosítja a hatályos törvény szövegét oly módon, hogy a más törvényekre történő hivatkozások esetében a jelenleg hatályos törvényekre utal.

A 16. §-hoz

A befektető számára fontos szempont, hogy az alap tőkenövekménye milyen arányban kerül kifizetésre, illetve újrabefektetésre, ezért az erre vonatkozó szabályokat az alapkezelési szabályzatban rögzíteni kell.

A 17. §-hoz

A javaslat tiltja, hogy az alapkezelő, vagy a forgalmazó a befektetési alap Felügyelet által jóváhagyott tájékoztatójától eltérő adatokat közöljön, illetve, hogy a hozamra, vagy a tőkenövekményre konkrét ígéretet tegyen, mivel a befektetési alapok működésének sajátosságaiból adódóan e tényezők az alap indulásakor előre nem számszerűsíthetők.

A 18. §-hoz

A javaslat rendezi azt a kérdést, hogy mi az eljárás, ha az alapkezelő végelszámolására kerül sor, illetve, ha az alapkezelő engedélyét súlyos jogsértés miatt a Felügyelet visszavonja.

A 19. §-hoz

A javaslat egyértelművé teszi, hogy a Felügyelet eljárására az alapok felügyelete során keletkező ügyekben is a Felügyelet eljárást általában szabályozó Épt. rendelkezéseit kell alkalmazni.

A 20. §-hoz

A javaslat pontosítja a hatályos rendelkezéseket, ezáltal a Felügyelet engedélyezési jogköre tételesen meghatározásra kerül.

A 21. §-hoz

A javaslat kiterjeszti a Felügyelet bírságolási jogkörét arra az esetre is, ha az alapkezelőt a Felügyelet által jóváhagyott kezelési szabályzat rendelkezéseit, illetve a törvény nettó eszközérték számításra vonatkozó rendelkezéseit sérti meg, veszélyeztetve ezzel a befektetők érdekeit.

A 22. §-hoz

A hatályos törvénynek a befektetési alapok számvitelére vonatkozó szabályai korántsem fedik le mindazon problémákat, amelyeket az alapok számviteli rendjének kialakítása során a gyakorlat a felszínre hozott. A tapasztalatok azt bizonyítják,hogy a számviteli rendet illetően jóval részletesebb szabályozás szükséges. A javasolt megoldás szerint a befektetési alapok számvitelének speciális szabályai - hasonlóan a pénzintézetekhez és az értékpapírforgalmazókhoz - külön kormányrendeletben kerülnek megállapításra.

A 23. §-hoz

A törvény hatálybalépése óta tapasztalható tendenciák szükségessé teszik a befektetési szabályok felülvizsgálatát. Az értékpapír piac és azon belül a tőzsde (különösen a tőzsdére bevezetett értékpapírok számát illetően) nem fejlődött olyan ütemben, mint ahogy az a törvény megalkotásakor feltételezhető volt, ezért az alapok működésének biztosítása érdekében szükséges az átmeneti szabályok megváltoztatása olymódon, hogy a törvényben foglalt előírásoknak történő megfelelésre a jelenleginél hosszabb átmeneti idő álljon rendelkezésre.

A 24. §-hoz

A javaslat értelmében a nyilt végű ingatlanalapok létesítésének lehetősége további két évvel elhalasztásra kerül, tekintettel arra, hogy a hazai ingatlanpiac fejlettsége, e piac intézményeinek kiépültsége még mindig nem teszi az ingatlanbefektetést bármikor pénzre váltható befektetéssé, ami ma az ingatlanalapok nyíltvégű működésének akadálya.

A 25. §-hoz

A javaslat - melléklet formájában - taxatív felsorolást ad arra nézve, hogy melyek azok a tartalmi elemek amelyeket a befektetési alapok tájékoztatójának és kezelési szabályzatának minimálisan tartalmaznia kell.

-----STARTING---POINT---VEGE---

A 26. §-hoz

A javaslat rendelkezik a törvény hatálybalépéséről és kitér a folyamatban lévő ügyekben követendő eljárásra is.