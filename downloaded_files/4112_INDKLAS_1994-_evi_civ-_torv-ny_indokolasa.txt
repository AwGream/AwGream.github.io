1994. évi CIV. törvény indokolása

a Magyar Köztársaság 1995. évi költségvetéséről

ÁLTALÁNOS INDOKOLÁS

I. A GAZDASÁGPOLITIKA 1995. ÉVI FŐBB CÉLJAI, FELADATAI,A KÖLTSÉGVETÉS MAKROGAZDASÁGI FELTÉTELEI

A már hosszú ideje alkalmazkodási válságban, majd a 80-as évek legvégétől ezzel párhuzamosan a piacgazdaságra való áttérés nehézségeinek szorításában működő magyar gazdaság az 1993-94. folyamán kritikus helyzetbe került. Ez közvetlen módon a külső és belső egyensúlyi helyzet egyszerre történő, nagymértékű romlásában ölt testet, amely mögött azonban a gazdaság súlyos - a termelés mellett a jövedelem- és pénzügyi folyamatokra is kiterjedő - strukturális feszültségei rejlenek.

A piacgazdaság intézményrendszerének kiépítésében jelentős lépések történtek, a liberalizáció hatására erőteljesen növekedett a vállalkozások száma, a vártnál lassabban és kisebb hatásfokkal, de erősödött a magántulajdonon alapuló gazdálkodás. 1992 közepéig kiegyensúlyozott volt a fizetési mérleg pozíciója, devizatartalékaink növekedtek, megállni látszott az export volumenének csökkenése, emelkedtek a lakossági megtakarítások. E kedvező momentumok azonban nem maradtak fenn, mivel nem a gazdaság minőségileg megújult szerkezetére épültek, hanem egy összehúzódó, vagyonát részben felélő és a beruházásokat, a fejlesztést mellőző gazdaságban alakultak ki.

1992. második felétől kedvezőtlen változások jelentkeztek: az export csökkenni és az import növekedni kezdett, az infláció lassulása megtorpant, a veszteséges vállalatok száma és a veszteségek mértéke nőtt, a lakosság megtakarítási hajlandósága gyengült, a mezőgazdaság egyre súlyosabb helyzetbe került.

1993-ban még csak az ipari termelés nőtt 4%-kal, az élelmiszergazdaságé ugyanannyival csökkent, 1994-ben viszont mindkét fő ágazatban 4-6%-os termelésnövekedés várható, így a GDP az 1993-as 2%-os csökkenés után idén előreláthatólag kb. 2%-kal növekszik.

A GDP belföldi felhasználása a fogyasztás és a készletek növekedésének hatására 1993-ban 7%-kal emelkedett, ami az egyensúlyi helyzet jelentős romlását okozta. A GDP belföldi felhasználása várhatóan 1994-ben is növekszik 1-3%-kal. Az import már a múlt évben is 12%-kal növekedett, miközben az export drasztikusan, 13%-kal csökkent. 1994-ben a tovább növekvő importot (10-14%) már az export kb. hasonló növekedése kíséri, de ezzel a kereskedelmi mérlegben keletkezett elnyílást 1994-ben sem sikerül visszakorrigálni.

A folyó fizetési mérlegben 1993-ban 3,5 milliárd dolláros passzívum keletkezett, 1994-ben várhatóan ennek hasonló mértékű megismétlődésével kell számolni, amit a működőtőke beáramlás (1993-ban 2,3 milliárd dollár, 1994-ben kb. 1,5 milliárd dollár) csak részben tud pótolni.

1990-93 között a GDP 20-21%-os csökkenésénél lényegesen kisebb mértékben mérséklődött a fogyasztás volumene (9-10%). A fogyasztás aránya a belföldi felhasználáson belül - a beruházás rovására - növekedett. A belföldi felhasználás volumene összességében 8-10%-kal meghaladta a GDP nagyságát. Mivel 1994-ben a GDP, a belföldi felhasználás, illetve a fogyasztás kb. hasonló, 1-3% közötti mértékben növekszik, a kialakult kedvezőtlen arányok ez évben is fennmaradnak.

Ugyancsak 1990-93 között a beruházások volumene egynegyedével csökkent, a műszaki fejlesztés háttérbe szorult és ezáltal csökkent gazdaságunk versenyképessége. Az elmúlt év közepétől a beruházások növekednek, de ennek ellenére a beruházási ráta ez évben még így is alacsony színvonalú lesz (nem éri el a 20%-ot).

A külső egyensúly megbomlásával párhuzamosan, azzal oksági összefüggésben jelentős mértékben megromlott a belső pénzügyi egyensúly.

Összehasonlítva az előző éviekkel, 1994-ben kétségkívül jelentkeztek olyan pozitív folyamatok, mint például az export növekedése, a mezőgazdasági termelés élénkülése, a beruházás/fogyasztás aránynak a beruházások javára történő eltolódása, ám az 1993-ban bekövetkezett jelentős egyensúlyromlás e folyamatok ellenére idén is megismétlődik.

Összességében gazdasági helyzetünket a következő problémák jellemzik:

- A megtermelt GDP-nél tartósan nagyobb a belföldi felhasználás, ezért rendkívül magas a fizetési mérleg hiánya, és erőteljesen nő a külső adósságállomány.

- Az államháztartási hiány magas, és a belső államadósság növekedése nagymértékű, s ez a folyamat egyre inkább öngerjesztővé válik.

- Széles gazdálkodói kör jövedelmi helyzete megrendült, a piacképes vállalkozások is alig jutnak fejlesztési forrásokhoz, a gazdasági szerkezetváltozás lassú, a versenyképesség és a kínálati aktivitás gyenge. Hiány van versenyképes exportkínálatban és megfelelő kapacitásokban. A pénzügyi szféra még ma sem elég tőkeerős, és magas költségszinten dolgozik.

- Lassan és nem kellő hatékonysággal halad a privatizáció; az állami vagyonnal való gazdálkodás - elsősorban a tulajdonosi motiváció híján, valamint a vezetés bizonytalan helyzete, perspektívátlansága miatt - sok esetben veszteséges.

Mindezek ismeretében a kormány 1995-re vonatkozóan a gazdaságpolitika alapvető feladatának azt tekinti, hogy a gazdaságot új, helyes irányú pályára vezérelje az alábbi középtávú stratégiai célok jegyében:

- A kormányprogramban megfogalmazottaknak megfelelően kiigazítást és gyorsítást kell elérni a piacgazdasági rendszer fejlesztésében.

- Az erőforrásokat a bizonytalan alapú növekedés helyett a tartós, tehát az egyensúlyi követelményeknek megfelelő növekedési pálya megalapozására kell koncentrálni.

E stratégiai céloknak megfelelően az 1995. évi gazdaságpolitika sajátossága abban van, hogy egymással párhuzamosan kell a stabilizáció és a gazdaság strukturális alkalmazkodóképessége érdekében a kormányzati intézkedéseket megtenni, úgy azonban, hogy a fő hangsúly a stabilizációra helyeződik.

Ez azt követeli meg, hogy lefékezzük a külső és belső adósságállomány növekedését, segítsük az export emelkedését, fékezzük az importnövekedést, és minden rendelkezésre álló eszközzel előmozdítsuk a gazdaság fejlődéséhez szükséges, hatékonyan működő külföldi tőke beáramlását. Szigorú, szelektív kontroll szükséges az állami költekezésben, ez ma már az államháztartás átfogó reformja, azaz elsősorban az államháztartás kiadásaiból finanszírozott intézményrendszer és ellátások alapvető felülvizsgálata, jelentős szűkítése nélkül megoldhatatlan. Emellett jelentős önmérséklet is szükséges a bérek és a fogyasztás alakításában.

A gazdaság stabilizálásának megteremtésével egyidőben olyan intézkedéseket, szabályokat szükséges bevezetni, amelyek a reálszférában a strukturális átalakulás és a modernizáció felgyorsulásához, végső soron az alkalmazkodóképesség kellő javulásához vezetnek. Ennek érdekében szükséges: a privatizáció gyorsítása és a hatékonyság-javulás szolgálatába állítása; az állam tulajdonában lévő vállalkozói vagyon hatékonyabb kezelése; a bankrendszer tartós stabilitásának megteremtése; a beruházásoknak és a befektetéseknek az adórendszeren keresztül történő preferálása; az adóskonszolidációban strukturális szelekció érvényesítése; a kis- és közepes vállalkozások hitelhez jutási garanciákkal való biztosítása; a vállalkozások versenyképességének javítása, a szükséges dereguláció megvalósítása.

A gazdasági diplomácia valamennyi lehetséges eszközét szükséges felhasználni annak érdekében, hogy több külföldi működőtőke áramoljon be az országba. Ez utóbbi megvalósulása a gazdaságpolitika mozgásterét is kedvező irányban szélesítheti.

A gazdaság hosszabb távú finanszírozhatóságának fenntartása (a pénzügyi válság elkerülése) és a tartós stabilizáció elérése a jövő évre szigorú külső és belső egyensúlyi feltételeket diktál. 1995-ben e követelmények mellett valószínűleg nem lesz lehetőség gazdasági növekedésre. Abban az esetben azonban, ha az előbbieknek megfelelő gazdaságpolitikai elvek megvalósulnak (a pénzügyi helyzet stabilizálódik és a gazdaság strukturális alkalmazkodóképessége javul), megteremtődik annak a feltétele, hogy 1996-ban a gazdaságpolitika korlátozó jellege enyhüljön.

II. A KÖLTSÉGVETÉS-POLITIKA CÉLJAI ÉS KERETEI

A központi költségvetés és az államháztartás egészének mozgásterét alapvetően meghatározzák a gazdaság teljesítményei, a korábban felhalmozódott államadósság finanszírozásának terhei, és nem utolsó sorban a költségvetés egyes területein megjelenő elkötelezettségek, amelyek egyaránt érintik az intézményi struktúra működtetését és a jórészt alanyi jogon járó juttatási rendszereket.

A költségvetés-politika célja a gazdaságpolitika megvalósításának elősegítése a költségvetés sajátos eszközeivel.

Az egyensúly javítása, az inflációs várakozások mérséklése, a vállalkozások hitelhez jutási feltételeinek javítása feltételezi a költségvetési hiány szigorú keretek között tartását. Az alapvető cél, hogy a meglévő kiadási determinációk mellett is az államháztartás GFS*-rendszerű hiányának GDP-hez viszonyított aránya 5-5,5% körüli érték legyen. A mintegy 280 milliárd forint összegű hiány van összhangban a belső jövedelmi folyamatokkal és a külföldi forrás bevonási lehetőségekkel.

* A GFS-rendszerű hiány a költségvetés nemzetközi elszámolási gyakorlatban alkalmazott, ún. finanszírozási tételektől megtisztított egyenlege, azaz a belföldi és külföldi hiteltörlesztési és értékpapír visszavásárlási kiadások nélküli hiány.

A központi költségvetés kiadási oldalát és egyensúlyi helyzetét is alapvetően az adósságszolgálati kiadások határozzák meg. A belföldi és a külföldi államadóssággal kapcsolatos folyó kiadások összege mintegy a 505 milliárd forint. Ez a kiadás az elmúlt évek legdinamikusabban növekvő kiadási tétele, egyrészt amiatt, hogy a folyó költségvetési hiányok halmozódó összege mellett az elmúlt években több esetben vállalt át az állam olyan adósságot, amely eredendően máshol keletkezett (pl. ÁFI Rt., lakáskölcsön, bank és adóskonszolidáció stb.), másrészt a belső megtakarítások egyre nagyobb hányadának megszerzése csak igen erőteljesen növekvő kamatok fizetése mellett volt lehetséges. Az államadósság egy részének külső forrásból történő finanszírozása is növekvő terheket ró a költségvetésre.

Az adósságszolgálati terhek egyensúlyi pozíciót meghatározó szerepe különösen azért is jelentős, mert a gazdaság jövedelemtermelő-képessége alig javul, s a jövedelmeken való osztozkodásban a költségvetés aránya sem változik érdemben, sőt a privatizációs bevételektől eltekintve a decentralizációs folyamat folytatódik.

A bevételek GDP-hez viszonyított aránya az 1994. évi várható 33%-ról 31,7%-ra változik. Meg kell jegyezni, hogy a bevételek, az egyensúly javítási célkitűzésnek megfelelően, 150 milliárd forint privatizációs bevételt tartalmaznak, így a költségvetés jövedelem-centralizációjának megítélésénél ezt figyelmen kívül kell hagyni. Az 1995. évi konszolidált bevételi előirányzat GDP-hez viszonyított aránya 28,7%, vagyis a központi költségvetésben centralizált folyó jövedelmek aránya mérséklődik. A kiadások GDP-hez viszonyított aránya az 1994. évi várható 40,6%-ról 39%-ra csökken.

A költségvetés-politika fő problémáját alapvetően ez jelenti, ugyanis az alig növekvő jövedelmekből a központi költségvetés részesedése csökken és ebből kell fedezni a - elsősorban az adósságszolgálati kötelezettségek miatt - jelentősen növekvő kiadásokat. Ezt az ellentmondást mégis érdemes vállalni annak érdekében, hogy a nagyobb centralizáció ne tegye lehetetlenné a vállalkozók fejlődését és ne okozzon nagyarányú lakossági fogyasztás-csökkenést.

A költségvetés bevételi oldala belső szerkezetének változása az utóbbi néhány évben azonos tendenciát mutat. A fogyasztáshoz kapcsolt adók és a lakossági befizetések aránya növekvő, míg a gazdálkodó szervezetek befizetéseinek aránya csökkenő. 1995-ben a gazdálkodó szervezetek befizetései összegszerűen is mérséklődnek az 1994. évi várható befizetésekhez képest, ami a terhek valóságos csökkenésére utal. Ezért is van különös jelentősége a költségvetési és monetáris politika határozott és összehangolt, a kamatszint mérséklésére irányuló lépéseinek.

A kiadási oldalon a költségvetési mozgástér rendkívül korlátozott. Az előirányzatok növelésére általában nincs mód. Csak néhány terület előirányzatai nőhetnek. Ezek a következők:

 a gazdálkodó szervezetek támogatásával az érintett területeken fenntartható, illetve bővíthető a foglalkoztatás. Fontos feladat a vasút működőképességének javítása, továbbá az agrárágazat stabilizálása és növekedésének megalapozása;

 a kormányzati beruházások ráfordításainak növelésével lehetőség nyílik az 1994-ben megkezdett - a korábbi évekhez viszonyítva jelentősen megnövekedett - infrastrukturális beruházások folytatására. A beruházások, rekonstrukciók elindításával, egyes programok előkészítésével megkezdődik a millecentenáriumi ünnepségek előkészítése;

 a szociálpolitikában a hosszú távú cél a piacgazdaság jövedelem-egyenlőtlenségeit rászorultság alapján kezelő rendszer kialakítása. A gazdasági lehetőségeket figyelembe véve az első lépés a méltányosabb tehermegosztás kialakítása, valamint az egyes ellátások célzottabbá, differenciáltabbá tétele, az ésszerű szelekció fokozása a leghátrányosabb helyzetű rétegek érdekében;

 az elkülönített állami pénzalapok jelentős szerepet játszanak a nemzetgazdaság fejlesztésében, az innováció elősegítésében, a foglalkoztatás bővítésében, az új munkahelyek létrehozásában, stb. Az alapok strukturális átalakításával és a közvetlenül nyújtott költségvetési támogatással el kell érni, hogy a decentralizált alapok hatékonyabban, áttekinthetőbben vegyenek részt az állami feladatok ellátásában;

 a központi költségvetési szerveknél a többletkiadás nagy részét a korábban hozott törvényekből és az új döntésekből adódó bértöbbletek jelentik. Megkezdődik az intézményi rendszer korszerűsítése, elsősorban egyes nagyobb, döntően, vagy kizárólag saját bevételből gazdálkodó intézmények átalakítása révén. Ezzel egyidejűleg sor kerül a közbeszerzések visszafogására és a felújítások keretének lényeges csökkentésével e tevékenyég korlátozására, felújítások halasztására. Az adott lehetőségekből jelentős támogatásban részesül a felsőoktatás, a közoktatás. Az agrárterületen korábbi törvények végrehajtása jár többletigénnyel. A rendvédelem körében csak egyes súlyponti feladatok korlátozott támogatására van mód. A védelem területén a működőképesség megőrzése a cél, amelyet strukturális átalakítással megalapozott haderő-reform követhet. Szigorodik a bevételek tervezése, s azok egy részét befizetés is terheli majd.

III. A KÖZPONTI KÖLTSÉGVETÉS ELŐIRÁNYZATAI

III. 1. Bevételi előirányzatok

 1.1. Gazdálkodó szervezetek befizetései

Társasági adó

A társasági adótörvény 1995. évi módosításának legfőbb jellemzője - a Kormány programjával összhangban - a fejlesztés, beruházás, befektetés ösztönzése. Ez az adókulcs csökkentésében, az osztalékként kivett és (a fejlesztésre) a vállalkozásban hagyott jövedelemre érvényesített eltérő adókulcsban (18%-os általános adókulcs és 22%-os kiegészítő adókulcs) és a minimumadó eltörlésében nyilvánul meg. E mellett a munkanélküliség mérséklésének segítése érdekében a foglalkoztatott munkanélküliek bére után fizetett társadalombiztosítási járulék teljes összegével csökkenthető az adóalap egy éven át.

Az intézkedések a vállalkozók terheit mintegy 20 milliárd forinttal mérséklik.

Az adókulcs jelentős mértékű csökkentése ellentételéül szolgál a különböző adókedvezmények megszüntetése, beleértve a külföldi részvételű társaságok 40 százalékos adókedvezményének eltörlését is.

Az 1995. évi eredményszemléletű bevétel 60 milliárd forint körülire tehető, a pénzforgalmi bevétel azonban ennél várhatóan alacsonyabb, mintegy 55 milliárd forint lesz.

Különleges helyzetek miatti befizetések

A bevételi cím 1994-ben a termelő infrastruktúra területéről származó koncessziós díj és bányajáradék befizetéseket tartalmazza. Az 1995. évi előirányzat koncessziós díjat nem irányoz elő, a bányajáradék befizetések is csökkennek - a szénhidrogén-bányászatban csökkenő járadékkulcsok miatt - így a bevételek alacsonyabbak lesznek.

Vám és import befizetések

A számítások szerint a jövő esztendőben az import forgalom kb. 10%-kal növekszik. A vámbevételek ezt a növekedési ütemet nem követik. Ezt elsődlegesen az okozza, hogy a behozatal mintegy kétharmada azon országokból származik, amelyekkel a Magyar Köztársaság szabad kereskedelmi megállapodást kötött. E megállapodások az áruk szabad áramlásának megkönnyítése érdekében a terméket terhelő adminisztratív és pénzügyi korlátok mérséklését, illetőleg hosszabb távon a teljes eltörlést tűzték ki célul.

Az ipari termékek egy részénél gyorsabb, míg másik részénél a hazai iparvédelem szempontjai alapján lassúbb a vámcsökkentés üteme. A vámcsökkentések már 1992-től, az EU-val kötött megállapodást követően életbe léptek, azonban az érdemleges mérséklések 1995-től esedékesek; a vám terhek mellett az importhoz kapcsolódó egyéb elvonások is mérséklődnek. A vámterhek tehát fokozatosan csökkennek azon országokból származó termékek esetében, amelyek kötelezettséget vállaltak a magyar export saját piacaikra történő bejutásának könnyítésére.

Ettől némileg eltérő a mezőgazdasági termékek helyzete. Itt ugyanis a GATT-megállapodás lehetőséget ad az import korlátok (engedélyezési rendszer) megszüntetésének ellensúlyozásaként a vámszint emelésére. Így az agrárpiac védelme erőteljesebben érvényesíthető. Születő iparágak esetében - átmeneti jelleggel - hasonló intézkedés alkalmazható és ezzel a lehetőséggel indokolt élni.

Ezekkel az intézkedésekkel egyidejűleg a jövő esztendőben a magyar vámjogi előírások a nemzetközi előírásokhoz is közelednek. Ennek keretében olyan jogszabályi módosítások várhatók, amelyek a befizetések következetesebb ellenőrzését, az importérték meghatározásánál a visszaélések kiszűrését eredményezik, egyszerűsítik az árumozgást az EU által is egységesen alkalmazott áruokmány bevezetésével. A nemzetközi szervezetek felé vállalt kötelezettségeknek megfelelően az statisztikai illeték 1 százalékpontos mérséklése is bekövetkezik.

A vámbevételek 1995-ben az 1994. évi várható szinthez képest a vámpolitikai intézkedések következtében csak mérsékelten emelkednek. E bevétel 132,7 milliárd forintban prognosztizálható.

Játékadó

Az eddigi évek tendenciáit és a hatályos szabályokat figyelembe véve került kialakításra a 4,5 milliárd forintos előirányzat.

Játékadó bevételek alakulása:

Millió forint

 Évek

 1991.

 1992.

 1993.

 1994.

 1995.

 Befolyt összeg

 472

 2.398

 3 021

 4.500

 4.500

A játékadó-köteles tevékenységek a piaci viszonyokhoz igazodóan nagyjából stagnálnak, ezért további adónövekedés nem valószínűsíthető.

III. 1.2. Fogyasztáshoz kapcsolt adók

A fogyasztáshoz kapcsolt adók 1995. évre előirányzott együttes összege az 1994. évi várható bevételhez mérve 125,7 milliárd forinttal emelkedik. Ezen belül a terv az általános forgalmi adóból 97 milliárd forint, a fogyasztási adóból pedig 28,7 milliárd forint bevételi többletet irányoz elő.

A törvényjavaslat 1995. évre a fogyasztáshoz kapcsolt adók fajlagos mértékének stabilitását érvényesíti. Az adótörvényeket érintő változtatások elsősorban az adóelkerülés lehetőségeit szűkítik és az adózással kapcsolatos adminisztrációt csökkentik.

Általános forgalmi adó

Az általános forgalmi adó mértéke úgy változik, (az 1994. évi pótköltségvetéssel már elfogadott módosítás szerint) hogy 1995. január 1-jétől a kedvezményes áfa-kulcs 10%-ról 12%-ra emelkedik, s a távközlési szolgáltatások a kedvezményes kulcsból a 25%-os kulcs alá kerülnek átsorolásra. A lakásépítésre-, vásárlásra- és bővítésre 1995. január 1-jével az ÁFA visszatérítés megszűnik, a folyamatban lévő építkezéseknél azonban a visszaigénylési lehetőség fennmarad. Az egyéb, az áfa-konstrukcióját érintő változtatások egyrészt az adófizetési kötelezettség, az adólevonás- és visszaigénylés szabályainak szigorításában megnyilvánuló intézkedések. Ezek elsősorban a visszaélések kiküszöbölését, a verseny semlegesség elvének következetesebb érvényesülését szolgálják. A korrekciók másrészt az adózásbeli kedvezményeket, adminisztratív egyszerűsítéseket jelentenek a kisvállalkozások számára, s egyben csökkentik az adóigazgatás költségeit.

1995. január 1-től az alanyi adómentesség értékhatára egységesen 1 millió forint. Ezzel a vállalkozások nagy részénél az értékhatár megduplázódik.

Az adózók ezen körében csökkennek az adózással kapcsolatos adminisztrációs terhek, ezzel együtt az adóigazgatásban az erőforrások a súlyponti kérdésekre csoportosíthatók át.

A kereskedelmi szálláshely adóknál az átalányadózás értékhatára a jelenlegi 1,5 millió forintról 2 millió forintra változik.

Egységessé válik a külföldi és belföldi befektetések áfa fizetési kötelezettsége azon keresztül, hogy megszűnik a külföldről származó apportként, induló vállalkozáshoz adott eszközök áfa-mentes behozatala.

Fogyasztási adó

A fogyasztási adó mértékeket illetően az előirányzatok szerint 1995. évben - az 1994. évi pótköltségvetésben elfogadott, az átlagosan 15%-os adótétel valorizáció áthúzódó hatásán kívül - további adóemelésre nem kerül sor.

A fogyasztási adót érintő 1995. évi módosítások kizárólagos célja, hogy a rendelkezések a jogalkalmazók részére világosabbá, egyértelműbbé váljanak, s ezzel egyidejűleg - a kormányprogramban foglaltakkal összhangban - javuljanak az adózás ellenőrizhetőségének, a biztonságosabb adóbeszedésnek a feltételei.

III. 1.3. A lakosság befizetései

Személyi jövedelemadó

A személyi jövedelemadó rendszer korrekciójánál olyan változtatások kerülnek végrehajtásra, amelyek az átlagosan kismértékben növekvő adóterhelést elsősorban a magasabb jövedelműekre irányuló eloszlásban, a rászoruló rétegek helyzetének enyhítésével oldják meg. Ennek érdekében, változatlan adótábla mellett az összjövedelem-csökkentő kedvezményeket az adópolitikai célokhoz igazodó, differenciált mértékű adókedvezmények váltják fel, kiegészítve az átlagos (évi 480 000 Ft), vagy annál kisebb összjövedelmű magánszemély esetében évi 7.200 forint adójóváírással, ami az átlagosnál magasabb jövedelműeket nem érinti. Mindezek hatásaként az átlagos adóterhelés kis mértékben, de differenciáltan nő a kis jövedelműeknél csökken, a középrétegnél alig változik, s a nagy jövedelműeknél nő.

Megszűnnek a jelenlegi úgynevezett befektetési kedvezmények, ugyanakkor a magánszemély tőkefelhalmozásának ösztönzése a hozamok adóterheinek mérséklésével, a hosszú távú megtakarításokat eredményező, a befektetések állományának növelésére ösztönző eszközökkel valósul meg.

Az adóztatás egyszerűsítésére, az egyéni vállalkozók adminisztrációs terheinek csökkentése érdekében bevezetésre kerül az átalányadó.

A hivatali gépjármű magán célú használatának következetes, az adóelkerülést lényegében kizáró megadóztatása szintén kis mértékű adónövekedést eredményez.

A leírtak alapján a tervezett reálbér csökkenés figyelembe vételével a teljes személyi jövedelemadó összege 377 milliárd forint. Az adóbevételnek a központi költségvetés és az önkormányzatok közötti 65-35%-os arányú felosztására, valamint az önkormányzatok további SzJA kiegészítése forrásainak biztosítására való tekintettel a központi költségvetést illető 1995. évi személyi jövedelem-adóbevétel előirányzata 283,5 milliárd forint.

Az adóigazgatási feladatok között az adótartozások behajtása az utóbbi években kapott különös jelentőséget, ugyanis a lezajlott jelentős társadalmi és gazdasági változások, és a folyamatosan változó jogszabályi háttér felszínre hozta a gazdaság gyenge teljesítőképességét. A romló fizetési készségen túl hozzájárult a kintlevőségek növekedéséhez az is, hogy számos vállalkozás került a fizetőképtelenség határára, tömegesen indultak a csőd- és felszámolási eljárások.

A kialakult kintlevőség állományának összetétele - a behajthatóság szempontjából - rendkívül kedvezőtlen. Jelentős arányt képviselnek ugyanis a többéves, nem mobilizálható tartozások, amelyek jelentős része, 47 milliárd forint a felszámolási eljárás alatt álló vállalkozásoknál képződött.

Az adóbehajtás gyakorlatának felülvizsgálatára, a kintlévőségek csökkentésére és a nagyösszegű tartozások kialakulásának megakadályozására konkrét munkaprogram készült. Ennek végrehajtása révén sor kerülhet az adótartozások további növekedésének megállítására a már korábban kialakult adótartozások behajtásának gyorsítására.

Lakossági illetékek

Az illetékekről szóló 1990. évi XCIII. törvényt - hatályba lépése óta - 1993-ban átfogóan módosították. Az inflációs folyamatok miatt azonban az egyes államigazgatási eljárások tételes illetékei elértéktelenedtek, időszerű a valorizálásuk, emellett a központi költségvetés helyzete is szükségessé teszi az illetéktörvény felülvizsgálatát.

1995. január 1-től az illetékek rendszere új illetéknemmel, az okirati illetékkel egészül ki, melynek tárgykörébe kizárólag a polgári jogviszonyban keletkező okiratok tartoznak.

A vagyonarányos teherviselés elvének erőteljesebb érvényesítése érdekében a vagyonszerzési illetékek körében a lineáris elvonást sávosan progresszív elvonás váltja fel. A szerzés jogcímének tartalmi különbsége miatt az ajándékozási illeték mértéke jobban növekszik, mint az öröklés utáni illeték. A visszterhes vagyonátruházási illeték általános kulcsa - bizonyos értékhatár felett - szintén emelkedik.

Szűkül a túlhaladottá vált államigazgatás eljárási illetékmentesség köre is, továbbá emelkedik az általános tételű eljárási illeték összege, az útlevél illetéke. Emelkednek az építéshatósági eljárás, valamint a vállalkozói igazolvány kiadása iránti eljárás illetékei is.

Az 1995. évi illeték-bevételi előirányzat a tervezett intézkedések eredményeként 22,5 milliárd forint. A bevétel-növekedés tényezői: az 1994. január 1-től hatályos kulcsnövekedések kihatása 2,5 milliárd forint, az 1995. január 1-től tervezett változások hatására a vagyonszerzési illetékből 1,5 milliárd forint, az okirati illetékből és egyes államigazgatási eljárási illetékekből pedig 2 milliárd forint többletbevétel várható. Az 1994. évi várható bevételhez képest tehát mintegy 6,0 milliárd forint illeték-bevételi többletre lehet számítani.

III. 1.4. A központi költségvetési szervektől származó befizetések

A központi költségvetési szervek terhére előírt 6,0 milliárd forintos befizetésből kisebb hányadot tesznek ki a szokásos jogcímek, vagyis a kincstári vagyonkezeléssel, hasznosítással kapcsolatos bevételek (2,0 milliárd forint), valamint a zárszámadáskor sorra kerülő pénzmaradvány felülvizsgálat révén visszafizetésre kerülő (pl. feladatelmaradással összefüggő) támogatási összegek (0,4 milliárd forint).

Az 1995. évi költségvetés egyensúlyi helyzete szükségessé teszi, hogy a központi költségvetési szervek meghatározott bevételeik után 13%-os mértékű befizetést teljesítsenek. Ezáltal a támogatás nélkül gazdálkodó intézmények mintegy térítenek a költségvetési forrásból is létrejött kapacitásaik igénybevételéért, s hasonlóan a költségvetési támogatásban részesülő intézmények is a kapacitásaik hasznosításával saját bevételt hozó tevékenységeik után.

A befizetési kötelezettség a törvényben konkrétan meghatározott bevételi fajtákra terjed ki. A kötelezettség nem terheli az alapvető funkciók ellátásáért fizetett térítési díjakat, illetékeket. A bevételi előirányzat 3,6 milliárd forint.

III. 1.5. A helyi önkormányzatok befizetései

A helyi önkormányzatok normatív állami támogatásainak elszámolása során a tervezettől eltérően alakuló mutatószámokhoz kötődő normatív állami támogatások összegének elszámolási különbözeteiből - amely részben állami támogatás-többlet igénybevételét, részben az önkormányzatot megilletőnél alacsonyabb összegű támogatás igénybevételét jelenti - az elmúlt évek tapasztalati adatai alapján 0,2 milliárd forint költségvetési befizetés várható.

III. 1.6. Nemzetközi pénzügyi kapcsolatokból eredő bevételek

A nemzetközi pénzügyi kapcsolatokból 1995-ben a tervek szerint 44,5 milliárd forint bevétele származik a költségvetésnek.

A korábbi esztendőkben Magyarország által a fejlődő, illetve a volt szocialista országoknak nyújtott kormányhitelek egy része 1995-ben törlesztésre kerül. Az adós országok többségének labilis gazdasági és pénzügyi helyzete nehezíti a hitelek behajtását. Több esetben csak átütemezések és a tartozások egy részének elengedése árán juthat Magyarország a kintlévőségeihez. A legnagyobb adóssal, Oroszországgal többirányú tárgyalások is folynak az adósság rendezéséről. Ezen tárgyalások 1995-ben várhatóan még csak korlátozott mértékű eredményre vezetnek.

A nemzetközi pénzügyi szervezetek az ország fejlődésének elősegítése érdekében várhatóan 20,4 milliárd forint értékű hitelt nyújtanak, amelyek konkrét programok megvalósítására, a hazai bankrendszeren keresztül jutnak a belföldi felhasználókhoz. A Világbanktól, az EIB-től és az EBRD-től felvett hiteleket az állam haladéktalanul továbbkölcsönzi a belföldi kedvezményezetteknek. A korábbi években felvett és továbbkölcsönzött hitelek után a felhasználók törlesztést és kamatot fizetnek az államnak. Ezen törlesztések és kamatok részbeni forrását képezik a Világbanknak, EIB-nek és EBRD-nek átutalandó törlesztéseknek és kamatoknak.

A külföldi hitelkínálatot bővítette a német KfW, amely a Budapest-Hegyeshalom vasútvonal korszerűsítéséhez biztosít hitelt, melynek 1995-ös részlete meghaladja a 7 milliárd forintot.

Magyarország a hitelek mellett külföldi segélyekben is részesül. Ezek közül legjelentősebb a PHARE segély, mely főként szaktanácsadást és továbbképzéseket finanszíroz, de kisebb részben beruházások megvalósításához is hozzájárul.

III. 1.7. Pénzintézetek társasági adója és osztaléka

Az 1995. évi előirányzat 28,0 milliárd forint. Az összegben az MNB befizetésein kívül a kereskedelmi bankok befizetése is szerepel, melyek gazdálkodásánál feltételeztük, hogy a bankkonszolidáció következtében 1995-ben működésük az előző éveknél eredményesebb lesz.

1995-ben azzal lehet számolni, hogy marad az 1994. év végére némileg beszűkült kamatrés, amely abból adódik, hogy a betétek kamatai relatíve magasabbak, mint a hiteleké. A betétekkel kapcsolatos kamatköltségek gyorsabban nőnek, mint a hitelekkel kapcsolatos kamatbevételek, a bankok piaci aktivitása várhatóan mérsékeltebb lesz, a kissé növekvő céltartalék-állomány következtében az adóalap csak mérsékelten emelkedik. Ennek következtében 1995-ben - eredményszemléletben - a költségvetést megillető adó is kismértékben nő. A pénzforgalmi befizetés azonban az évek közötti kiegyenlítettebb korrekció miatt jelentősen emelkedik. Osztalék befizetésre 1995-ben nem lehet számítani.

III. 1.8. Egyéb bevételek

A költségvetés egyéb költségvetési bevételek címen - a korábbi évek tervezési és teljesítési adatait is figyelembe véve - 1995. évre 3 milliárd forint előirányzattal számol. A bevételeknek majdnem fele az előző évek költségvetési kiadásainak visszatérüléséből (felszámolások, kártérítések, garanciák, stb.) származik. Ezen a jogcímen kerülnek elszámolásra még az évközben keletkező - előre nem tervezhető - költségvetést megillető bevételek is.

III. 1.9. A költségvetés belföldi adósságával kapcsolatos bevételek

A belföldi államadóssággal kapcsolatos bevételek alapvetően a központi költségvetés követeléseiből származó törlesztési és kamatbevételeket, továbbá az állami vagyonnal kapcsolatos tőkebefizetéseket és osztalékot foglalja magában. A fejezet 1995. évi előirányzata 190,5 milliárd forint. Ez mintegy 94 milliárd forinttal több az 1994. évi várható bevételek összegénél.

Az előirányzott bevételek közel 80%-a a privatizációs bevételek költségvetést megillető részéből származik. A 150 milliárd forint összegű privatizációs bevétel mellett az állami vagyont terhelő osztalék befizetési kötelezettség még további 10 milliárd forint, amely az állami tulajdonban lévő társaságoktól származó osztalék befizetésből ered.

A belföldi adósságból származó bevételek további jelentős tételét az állami követelésekből származó bevételek alkotják, amelyek együttes összege 29 milliárd forint. Ezek nagyobbik részét az államadósságot csökkentő bevételek teszik ki, amelyeknek a meghatározó eleme a jamburgi gázszállításból származó árbevétel 15 milliárd forintos előirányzata. Az állam által nyújtott hitelek kamata 4,5 milliárd forint, amely alapvetően a bankkonszolidáció keretében nyújtott alárendelt kölcsöntőke után fizetett kamatból származik.

III. 2. Kiadási előirányzatok

III. 2.1. Gazdálkodó szervezetek támogatása

1995-ben mintegy 13%-kal több támogatásban részesülnek a gazdálkodó szervezetek, mint 1994-ben. A támogatások három fő területre koncentrálódnak: az élelmiszergazdasági, a bányászati, és a közlekedési szférára. Jelentős pénzügyi forrással támogatja még az állam a gazdaság különböző szektoraiban foglalkoztatott megváltozott munkaképességű dolgozókat alkalmazó gazdálkodó szervezeteket is.

A költségvetés-politika az agrárgazdaság adottságainak, nemzetgazdasági szerepének megfelelően kiemelt figyelmet fordít az ágazat helyzetének stabilizálására, a növekedés megalapozására. Az ágazatban megindult kedvező folyamatok fenntartása érdekében ezért az agrárágazatok számára az ez évit meghaladó összegű költségvetési támogatás kerül előirányzatra. A támogatások szerkezetének és konstrukciójának a változtatása pedig a rendszer hatásfokát javítja.

A költségvetési törvény lehetőséget ad arra, hogy a piaci, a termelési és reorganizációs támogatás között a pénzügyminiszter az ágazati miniszterrel egyetértésben a folyamatok alakulásának függvényében átcsoportosíthasson azzal a céllal, hogy a törvényben e célokra jóváhagyott 63 milliárd forint előirányzat ne kerüljön túllépésre.

Az agrárgazdaság támogatását szolgáló források a következő jogcímenként állnak rendelkezésre:

Milliárd forint

 Támogatás megnevezése

 1994

 1995

 Mezőgazdasági és élelmiszeripari exporttámogatás

 34,6

 35,0

 Agrárpiaci támogatás, állami felvásárlás

 7,0

 7,5

 Piacra jutást segítő támogatás

 41,6

 42,0

 Reorganizációs támogatás

 5,0

 6,5

 Agrártermelés költségeit csökkentő támogatás

 11,0

 14,0

 Erdőkárosodás megszüntetése

 0,2

 0,2

 Mezőgazdasági katasztrófa elhárítás

 0,2

 0,2

 Ö s s z e s e n

 58,0

 63,4

A vállalkozások folyó támogatása keretében a vasúti közlekedés egyedi termelési árkiegészítés és dotáció címen történő támogatási összegének az 1994. évhez viszonyított mintegy 50%-os megemelését a vasúti pálya működtetéséhez szükséges állami hozzájárulás, valamint a MÁV Rt. utóbbi időszakban kialakult egyre súlyosbodó likviditási helyzete teszi indokolttá.

III. 2.2. A fogyasztói árkiegészítés

A fogyasztói árkiegészítés 1995. évi 5 milliárd forintos növekedését alapvetően a személyszállítási tarifáknak a prognózisok szerinti 20%-os emelése indokolja. Az előirányzat ezen kívül sem a kedvezmények fajlagos mértékének növekedésével, sem a kedvezményezettek körének bővülésével nem számol.

Változatlanok maradnak a fogyasztói árkiegészítésben részesülő személyszállítási szolgáltatások. A kedvezményes utazások fajlagos támogatása 1995. évben is az 1994. évi szinten alakul.

III. 2.3. Felhalmozási kiadások

Központi beruházások költségvetési fedezete

A felhalmozási kiadások 1995. évi előirányzata 15-16%-kal haladja meg az 1994. évit. Ez a növekedési ütem sokkal szerényebb az előző évi növekedésnél. Éppen ezért zömmel csak a megkezdett kormányzati beruházások folytatására van lehetőség.

A kormányzati beruházások 1995. évi előirányzata 51 milliárd forint lehet, ebből a következő főbb fejlesztések valósulnak meg:

 A termelő infrastrukturális beruházások között kiemelt feladatként szerepel a Lágymányosi Duna-híd építése, a Budapest - Győr-Hegyeshalom vasútvonal korszerűsítése, a dunai tájrehabilitációs munkák folytatása, a légi közlekedés, a kombinált fuvarozás, a postahivatali hálózat, a vízminőség védelem, a vízkár elhárítás, a kiemelt városok szennyvíz kezelése és a regionális vízközmű hálózat beruházásai.

  A VOLÁN vállalatok autóbusz állományának rekonstrukcióját a költségvetés 1995-ben is 1 milliárd forinttal támogatja.

 Az oktatás területén elsősorban a közoktatási és a felsőoktatási törvényekkel összefüggésben az intézményhálózat rekonstrukciójára, illetve bővítésére lesz lehetőség.

 Az egészségügy területén az 1994. évi előirányzat szintjén kerülhet sor a kórház-rekonstrukciók folytatására, valamint a szívsebészeti, pszichiátriai, művese programok továbbvitelére és a klinikai rekonstrukciók folytatására, illetve a mentőszolgálat járműparkjának és állomásainak további megújítására.

 A védelem és közbiztonság területén a kecskeméti katonai repülőtér fejlesztésére, az informatikai rendszerek bővítésére, telepítésére, valamint a határátkelőhelyek bővítésére és rekonstrukciójára nyílik lehetőség, főként a keleti határrészeken.

Az állam lakáskiadásai

A szociális piacgazdaság körülményei között jól működő lakásfinanszírozási rendszert csak fokozatosan lehet kialakítani. Az ehhez szükséges lépések egy része az elmúlt években már megtörtént, most folytatása, illetőleg belátható időn belüli befejezése van soron. Az állam feladata elsősorban azoknak a kereteknek a létrehozása, amelyek lehetővé teszik, hogy a családok a lakhatással kapcsolatos igényeiket kielégítsék, továbbá segítséget kell nyújtson azoknak, akik - szociális körülményeik következtében - még a társadalom által elfogadott minimális szinten sem képesek lakhatásukat önerőből megoldani.

Az évente épített lakások száma mélypontra esett. Az életkörülmények javulása, valamint a gazdaság élénkülése szempontjából egyaránt fontos, hogy a lakásépítési kedv növelése.

Ennek megfelelően - az előző évekhez képest - növekedik az önkormányzatok lakásépítési támogatásához adott összeg, valamint jelentős mértékben emelkedik a szociálpolitikai támogatás.

Az állam a következő főbb jogcímeken támogatja a fenti célokat:

Milliárd forintban

 Megnevezés

 1993. évitény

 1994. évi várható

 1995. évielőirányzat

 Magánerős lakásépítés támogatása

  32,7

 27,5

 40,0

 Önkormányzatok számára a lakásépítések támogatásához

 7,0

 7,0

 9,0

 Önkormányzatok részére a lakásfenntartás támogatásához

 3,0

 3,0

 3,0

 Fegyveres testületek lakásépítése

 1,3

 1,6

 1,7

 Belföldi államadósságok között teljesített kiadások

 25,7

 36,7

 38,7

 Összesen:

 69,7

 75,8

 92,4

A magánerős lakásépítés támogatása önmagában is sok összetevőből álló jogcím. Rendszere lényegében két csoportra osztható. Az első csoport különféle szociálpolitikai kedvezmények együttese, a második pedig a törlesztési- és kamat-támogatások csoportja. A szociálpolitikai kedvezmény helyét - 1994 végén - elfoglaló lakásépítési kedvezmény esetenkénti átlagos összege közel négyszerese lesz az előző évinek.

Az elmúlt év egyik fontos változása az volt, hogy 1994. január 1-jével megszűnt a törlesztési támogatások rendszere, helyébe az állami kamattámogatás rendszere lépett (az addig felvett hitelek természetesen az addigi szabályok szerint futnak le).

Az 1995. évi előirányzat összességében azon alapul, hogy az 1994-ben enyhén növekedik a lakásépítések száma.

Az önkormányzatok számára a lakásépítések támogatásához nyújtott összeg a településen élő 20 és 30 év közötti korosztály arányában illeti meg az önkormányzatokat és arra szolgál, hogy az első lakáshoz jutó fiatal házasokat vagy szociálisan rászorulókat segítse - akár a lakásépítésben, akár a vásárlásban.

Az önkormányzatok részére a lakásfenntartás támogatásához adott összeg a kamatemelések terheit viselni nem képes, rászoruló családok támogatására szolgál. Ennek kereteit a szociális ellátásokról szóló törvény lakásfenntartási támogatása teremti meg.

Mind a lakásépítési, mind a lakásfenntartási támogatás az önkormányzatok normatív támogatási rendszerébe épül bele.

A fegyveres testületek lakásépítése címén előirányzott összeg kétféleképpen használható fel. Egyrészt maguk a testületek finanszírozhatják ebből szolgálati lakások építését, másrészt e testületek tagjainak lakásépítéséhez vagy vásárlásához adhatnak támogatást.

A belföldi államadósságok között teljesített kiadások szintén többféle jogcímből tevődnek össze. Ezek közül a legjelentősebb az ún. régi - az 1988. december 31-ét megelőzően nyújtott - lakáshitelekhez kapcsolódó államkötvények tőketörlesztése és kamata, valamint a törvényi kamatozású lakáshitelek kamat-kiegészítése.

Az új lakások építését szolgálja az a kamat-támogatás, amelyet az eladás céljára épülő lakások forgóeszközhiteleinek kamatához nyújt az állam.

III. 2.4. Garancia és hozzájárulás a társadalombiztosításhoz

1995-ben a központi költségvetés és a társadalombiztosítási alapok kapcsolata átalakul. Ezt az un. profiltisztítás befejezése eredményezi. A mezőgazdasági járadékoknak a központi költségvetés finanszírozásába történő átkerülésével minden - korábbi országgyűlési határozat alapján a társadalombiztosítás által átmenetileg finanszírozottnak minősített - szociális ellátás a központi költségvetést terheli. Az ellátások folyósítása továbbra is a társadalombiztosítási szerveknél valósul meg, megállapodásos rendszerben.

A társadalombiztosítási alapok 1995. évre tervezett költségvetésének együttes egyenlegét olyan intézkedésekkel kell egyensúlyba hozni, amelyek a kiadások növekedésének dinamikáját tartósan mérséklik, és a bevételek bővítését eredményezik, egyben megkezdik az ellátási rendszerek átalakítását. Ez a helyzet lehetőséget ad az állami forgóalaphoz kapcsolt megelőlegezési számlának a társadalombiztosítási alapok részéről történő szinte korlátlan igénybevételi lehetőségének megszüntetésére.

A társadalombiztosítási alapok számláit 1995-től a kereskedelmi bank vezeti, amelyet a Pénzügyminisztérium és társadalombiztosítási önkormányzatok együttesen választanak ki. Az Alapok likviditási problémáit tehát a számlavezető bank kezeli.

III. 2.5. A TB közreműködésével folyósított ellátások

Az államháztartási reform egyik legkényesebb pontja a szociális ellátórendszerek hatékonysága emelésének és egyben szűkítésének követelménye. S miközben ez egy fő feladat, a központi költségvetésben továbbra is jelentős kiadást tesznek ki (a társadalombiztosítás közreműködésével folyósított ellátások együttes összege megközelíti a 200 milliárd forintot) a szociális kiadások. Ennek alapvetően három oka van: egyik az, hogy a központi költségvetés a társadalombiztosítás reformjának gyorsítása céljából profiltisztításként számos ellátást vállalt magára; a másik, hogy a munkanélküliség kezelése az államháztartásban új feladatként jelentkezett; s végül a "szerzett jogok" determinációja csak fokozatos átállítást tesz lehetővé.

Stratégiai alapelv, hogy hosszú távon is fenntartható, a piacgazdaság jövedelem-egyenlőtlenségeit méltányosan kezelő szociális ellátó rendszer jöjjön létre. Ezirányú eredmény az 1993. márciusában hatályba lépett szociális törvény, amely a szelektív szociálpolitikai eszközrendszerét bővítette. Ennek ellenére a mai helyzet az, hogy a szociális ellátásokra fordított kiadások évről-évre bővülő ellátási formák mellett erőn felül növekednek és a tényleges rászorulókhoz mégsem jut el a kellő segítség.

Az eddigi gyakorlat - a kialakult gazdasági helyzetben - tovább nem folytatható, s már 1995-től konkrét lépéseket kell tenni a jelenlegi szociális ellátások felülvizsgálatában, a jogosultsági feltételeknek szelektív, célzott irányú átalakításában. Ennek keretében a szükséges plusz forrásokat döntően belső átcsoportosítással kell megteremteni.

A köz-gyógyellátásnak egyre nagyobb szerepet kell adni a gyógyszerárak reális, illetve racionális fogyasztást kikényszerítő szintre emelése miatt. A jövő évi gyógyszertámogatás számottevő csökkentése mellett a köz-gyógyellátás ráfordításai az idei 3 milliárd forintról 6 milliárd forintra növekedhetnek.

III. 2.6. A központi költségvetési szervek támogatása

Központi költségvetési szervek

A központi költségvetési szervek 1995. évi támogatásának kialakítását azok a gazdaságpolitikai feltételek határolják be, amelyek a GDP felhasználásán belül a fogyasztás arányának csökkentésére, a vásárlóerő kiáramlásának visszafogására, az államadósság törlesztésére fordítható összeg növelésére irányulnak. A központi költségvetés hiányának lehetséges mértéke azt a követelményt támasztja a központi költségvetési szervek támogatásának alakulásával szemben, hogy az összességében ne, vagy csak a legszükségesebb mértékben haladja meg az 1994. évi pótköltségvetésben elfogadott előirányzatokat. Ilyen többletet jelentenek mindenekelőtt a bérpolitikai intézkedések. Emellett gondoskodni kell azoknak a feladatoknak a folyamatos támogatásáról is, amelyek normatív alapon automatizmusszerű finanszírozást igényelnek (a nem állami intézmények, a mozgáskorlátozottak közlekedési támogatása, továbbá a felsőoktatási intézmények hallgatóinak pénzbeli juttatása). A tárca költségvetésében lévő egyes előirányzatokat ki kellett emelni, bizonyos feladatok egyszeri jellegére, elhagyhatóságára tekintettel.

A pótköltségvetésen alapuló tervezés kemény kiindulási szintet jelent, hiszen az ott előírt megtakarítási kötelezettség összességében mintegy 8 milliárd forinttal csökkentette a központi költségvetési szervek működési célú támogatását. Ennek felét kitevő összeg azonban csak egyszeri jelleggel volt törölhető a pótköltségvetésben. Erre, továbbá az említett determinizmusokra; az új feladatvállalások, kötelezettségek miatti kényszerű kiadásnövekedésre figyelemmel a támogatások szintentartására csak úgy lehetett törekedni, hogy a meglévő előirányzatok is felülvizsgálatra és csökkentésre kerültek,

Külön is figyelmet érdemel, hogy a fejezetek közel teljes körében erőteljesen, 40%-kal mérséklődtek a felújítási előirányzatok, korrigálva a pótköltségvetés felújítást terhelő elvonásaival. Az ily módon elért megtakarítás összege mintegy 4 milliárd forint. A támogatásnövekedést részben ellensúlyozó intézkedésként - további mintegy 4 milliárd forint hatással - meghatározott intézményi bevételek után befizetést volt szükséges előírni.

Összességében a központi költségvetési szervek támogatása 363 milliárd forint, amely az 1994. évi pótköltségvetés előirányzataihoz képest 30,0 milliárd forinttal nő. A többletből a bérpolitikai intézkedések kereken 14,0 milliárd forintot kötnek le. A további 16,0 milliárd forint többlettámogatás, valamint az előirányzatok felülvizsgálatával és csökkentésével képzett 6,6 milliárd forintos forrástöbblet a szakmai ágazatpolitikai célokban csak szerény mértékű előrelépést alapozhat meg. Néhány esetben egyedi működési, üzemeltetési gondokat, kisebb kihatású aktuális feladatokat lehet megoldani. A költségvetés jelentős bérpolitikai terhe, az automatikus kiadásnövekedések miatt az intézményüzemeltetés, működtetés feltételeinek javítására központi eszközökből azonban általánosan nincs mód.

A forrásbővülés egynegyede a Művelődési és Közoktatási Minisztériumnál kerül felhasználásra. A többlettámogatásból 3 milliárd forint a felsőoktatásra jut, azonban a költségvetés összeállításánál még nincs mód a tervezett - strukturális átalakításokat is célzó - fejlesztési programra támaszkodni. Ezért az előirányzatokban jórészt a korábban kialakult elhatározások, folyamatok hatása tükröződik. Az I. éves felvételek elmúlt években történt gyorsütemű növekedése következtében - az 1995. évi felvételektől függetlenül is - a hallgatók összlétszáma tovább nő, ezzel összefüggésben a hallgatók pénzbeli juttatásaira és képzési többletére 1,5 milliárd forint szolgál. Új létesítmények és műszerek üzemeltetési kiadásait 0,4 milliárd forint növeli.

A közoktatás részére tervezett 1,3 milliárd forintból a közoktatás fejlesztésének képzési, kutatási programjaira 400 millió forint többlet jut. A közoktatási tankönyv-program folytatására, a tankönyvpiac áremelkedéseinek részbeni kompenzálására 600 millió forint szolgál. Az egyházi, alapítványi iskolák támogatásának normatívái nem emelkednek.

A kultúrában a 450 millió forint többlet a film, a könyv, a színházi és a zenei területen használható fel, különféle egyedi, aktuális igények kielégítésére. A honfoglalás 1100 éves évfordulója ünnepségeinek előkészítését - a nagy múzeumok rekonstrukcióján kívül - 0,5 milliárd forinttal nagyobb összeg szolgálja, a központi rendezvények, kiállítások előkészítésére. Ugyancsak 0,5 milliárd forinttal nő az egyházak támogatása, elsősorban az oktatásban vállalt többletfeladataikra tekintettel.

A Magyar Televízió támogatási többlete 3 milliárd forintot tesz ki, elsősorban a díjfizetés alól mentesítettek helyetti teljesítésre és állami szponzorálásra. Ez az összeg szolgál a szükséges jelentős szervezeti- és működési átalakításra, az ezzel járó létszámcsökkentés egyszeri többletterhének ellensúlyozására. Ez a feltétele annak, hogy a televízió a központi költségvetésből, a díjfizető lakósságtól és más megrendelőktől származó reálisan számításba vehető bevételeinek keretei között működhessék. A Magyar Televízió állami forrásjuttatása ezen a szinten a jövőben nem tartható, ezért a működés gazdaságosságát fokozó intézkedések sürgetőek.

A Hungária Televízió Alapítvány támogatása 2,5 milliárd forint, hasonló az elmúlt évi várhatóhoz. Ennek döntő része az önálló működéstől függetlenül jelentkező jogdíj és sugárzási költség; a saját gyártás keretei és egyéb költségek terén azonban visszafogásra van szükség.

Az Országos Testnevelési és Sporthivatal 150 millió forintos többlettámogatása az Universiade megrendezésére, az olimpiai játékokon való részvétel előkészületeire, az európai sportkonferencia megrendezésére, a Nemzetközi Olimpiai Bizottság 100 éves jubileumának megünneplésére szolgál.

A nemzeti és etnikai kisebbségi feladatokra fordítható támogatás összege mindent egybevéve közel 3,7 milliárd forintot tesz ki. Ebből az óvodai és iskolai kisebbségi oktatás többletköltségeinek előirányzata mintegy 1,9 milliárd forint, lényegében változatlan. Az egyéb - a központi fejezeteknél megjelenő előirányzatok viszont több mint két és félszeresükre emelkednek az 1994. évben ténylegesen felhasználható összeghez képest. Ebben elsősorban a kisebbségi törvény hatása mutatkozik meg (Kisebbségi Közalapítvány, kisebbségi kompenzációs keret, országos kisebbségi önkormányzatok támogatása).

 A Népjóléti Minisztériumnál több, mint 1 milliárd forint-többlettámogatás áll rendelkezésre egészségügyi szakmai programokra, Világbanki megállapodásban vállalt kötelezettségek teljesítésére.

A Pénzügyminisztérium intézményei és feladatai körében az államháztartási reformot szolgálja a Kincstár kialakítása, ami mintegy 360,0 millió forinttal növeli az előirányzatot. A köztartozások hatékonyabb beszedése céljából a Vám- és Pénzügyőrséget terhelő többletfeladatokra 700 millió forint, az Adó- és Pénzügyi Ellenőrző Hivatal növekvő feladataira, valamint világbanki hiteltörlesztésre csaknem 740 millió forint áll rendelkezésre.

A Földművelésügyi Minisztériumnál 1 milliárd forint többlettámogatás áll rendelkezésre a az állategészségügyi és növény-egészségügyi feladatokra, az állattenyésztési törvény végrehajtására, a kárpótlással és a részarány-földtulajdon rendezéssel összefüggő feladatokra és a szakoktatásra, valamint az erdészeti közfeladatok fejlesztésére.

A Közlekedési, Hírközlési és Vízügyi Minisztériumnál az árvízi és belvízi védekezések egész évben folyamatosan jelentkező feladatainak finanszírozására 600 millió forint elkülönített keret áll rendelkezésre. Az összeg lehetőséget biztosít a védművek legszükségesebb fenntartási munkálataira, csökkenti az esetleges kár bekövetkezésének kockázatát.

A Külügyminisztériumnál a forintleértékelések miatti többletkiadásokra, a Bős-Nagymarossal kapcsolatos nemzetközi per költségeire, a székház-rekonstrukcióval összefüggő működési többletkiadásokra 0,6 milliárd forinttal nő a támogatás. A külkereskedelmi hálózatnál ugyancsak biztosítható az eddigi forintleértékelés kompenzálása, szükséges a korábbi eseti forrásjuttatásokat részben beépíteni a költségvetésbe, de a - külügyi hálózattal együttes - szervezetracionalizálás a forrásbővítés ellenére sem kerülhető el. A nemzetközi tagdíjakat a jövőben - a hozzájuk áttelepített előirányzatokból - az érintett tárcák fizetik.

A védelem és rendvédelem 1995. évi keretszámaiban egyes részelemeiben már fellelhetők azok a változások, amelyek a Kormány cselekvési programjában az állami feladatvállalás tekintetében megfogalmazódtak.

A megkezdődő haderőreform lényeges eleme a létszámcsökkentés, a hatékonyabb, rugalmasabb szervezeti struktúra kialakítása. A felszabadítható kapacitásokat, forrásokat a legégetőbb gondokkal küzdő területekre kell átcsoportosítani. A kellően nem hasznosítható ingatlanokat és eszközöket értékesíteni kell. A működési feladatok megoldásához 2 milliárd forint többlettámogatást nyújt a központi költségvetés, ezáltal is mintegy kikényszerítve, ösztönözve a gyorsabb átszervezést, a reális védelmi szükségleten alapuló vagyonhasználatban a racionalizálást. A korlátozott forrásokra tekintettel lassított ütemben folytatódhat a "békepartnerség" keretén belüli együttműködés.

A közbiztonság, rendvédelem területén kisebb belső arányeltolódásokat alapoznak meg a költségvetési keretek. Lehetőleg fokozni, de legalább szinten kell tartani a közrendvédelemben elért eredményeket. E szempontok alapján áll 2,1 milliárd forint többletforrás a gazdasági bűncselekményeket felderítők, a megelőzést elősegítő titkos információgyűjtés, a migráció veszélyeit visszaszorító testületek rendelkezésére, s lehetőség nyílik szűk körben az elhasználódott eszközpark cseréjére, pótlására is. Az előbbieken túl az állami tűzoltóságnál fecskendők beszerzésére, valamint a rendőrségnél az országház védelmének megerősítésére és 5 határvadász század felállítására tartalmaz többlet-előirányzatot a központi költségvetés.

Az intézményi kör működése és gazdálkodása számára az előzőekben meghatározott követelmények, a támogatás-elvonások - a többletforrások mellett is - összességében szigorító feltételt jelentenek. Jórészt a további belső megtakarításokból, bizonyos körben pedig saját bevételekkel kell előteremteni az ÁFA kulcs növelés, energia- és egyéb áremelkedések, elkötelezettségek és többletfeladatok fedezetét. Ez erősíthető azzal, hogy forrásokat a feladatok rangsorolásához igazodóan adott fejezeten belül felszabadítanak, átcsoportosítanak.

A továbbra is időszerű követelmények teljesítése és az új feladatok fedezetének előteremtése céljából fel kell gyorsítani az intézményrendszer működésében rejlő tartalékok mozgósítását eredményező munkálatokat, ezen belül folytatni kell az intézmények szervezet- és feladatstruktúrájának, a bérrel, a létszámmal és az ingatlanokkal való gazdálkodásának felülvizsgálatát, a közbeszerzéseknél, a bevételek tervezésénél, a különféle díjtételek emelésénél a szükséges változások megalapozását. A hagyományos takarékossági intézkedésekkel kellő eredmény már nem érhető el.

Az intézményi körben a korábbi években megkezdett intézmény-felülvizsgálati program keretében 1995. évben már időszerű egyes nagyobb, zömében saját bevételből működő intézmények átalakítása, pl. a Magyar Rádió, a Magyar Televízió, a Magyar Távirati Iroda, Tartalékgazdálkodási Igazgatóság, a Magyar Szabványügyi Hivatal gazdasági társasággá (részvénytársasággá, közhasznú társasággá), vagy közalapítvánnyá alakítása, továbbá egyes intézmények megszüntetése, az intézményhálózat racionalizálása, belső átszervezések megvalósítása. Ezek alátámasztják az állami finanszírozású létszám és más kapacitások körének szűkítését, a működőképesség megőrzését, a tevékenység jellegének megfelelő működési és gazdálkodási forma érvényesítését.

 A központi igazgatás korszerűsítése körében a már meghozott alapvető, az előirányzatokban részben már tükröződő strukturális döntések mellett, további vizsgálatokkal és intézkedésekkel ki kell szűrni és meg kell szüntetni az indokolatlanul párhuzamos tevékenységeket, kapacitásokat.

Az átszervezések körébe tartozik a felsőoktatás támogatási rendjének módosítása azzal, hogy a felsőoktatási törvénynek megfelelően az intézményhálózat - a Honvédelmi, illetve a Belügyminisztériumhoz tartozó intézmények kivételével - a Művelődési és Közoktatási Minisztérium fejezetébe kerül. A szakmai és pénzügyi igazgatási funkciók ugyanazon tárcánál való gyakorlása lehetővé teszi a felsőoktatás összehangolt fejlesztését, a támogatások meghatározásakor azonos követelmények érvényesítését, a következő években a pénzügyi rendszer korszerűsítése egységes szempontok szerinti megvalósulását.

A pénzügyi eszközrendszer mellett nélkülözhetetlen az állami kötelezettségvállalás szűkítése meghatározásakor a feladatok szakmai szempontú áttekintése, rangsorolása, elhagyása, továbbá a tevékenység személyi és más feltételeinek, szabályainak szigorítása.

A központi költségvetési szervek feladatainak módosulása, a létszám várható csökkenése eredményeként azzal lehet számolni, hogy erősödni fog az ingatlanok bérbeadási, elidegenítési tendenciája, de emellett megjelennek új igények is. Törekedni kell az ingatlanok fenntartásához tartozó kiadások minél nagyobb hányadának a külső bérlőkre történő áthárítására. A tervezés során indokolt volt figyelembe venni a bérbeadások "hasznából" az állam, a kincstár részesedését. A törvényszövegben emellett pontosításra kerültek az elidegenítéshez kapcsolódó normatív előírások, a fejezeteknek pedig intézkedniük kell a tényleges ingatlanhasználati igények fölött szükségtelen kapacitások eredményes hasznosításáról, és indokolt esetben a valós ingatlangazdálkodást akadályozó jogszabály módosításra is javaslatot kell tenni.

Az 1995. évi tervezés során az intézményi költségvetések - az új részletezettségű dokumentáció révén - megfelelő mélységű betekintést engednek a dologi kiadások struktúrájába is. Ez olyan megalapozó munkálatokat is lehetővé tesz, amely az e szférában megvalósuló beszerzések célszerűbb, hatékonyabb megvalósítását és finanszírozását szolgálja. A különböző területek beszerzési struktúrája azonban igen széles sávot fog át, ezért 1995-ben alapvetően azzal lehet számolni, hogy csak a jellegzetesen sok intézmény által használt áruk körében lehetséges az ésszerűsítés. E folyamatban lényeges ezen áruk körének és lehetőség szerint minőségi paramétereinek meghatározása is. Összhangban a dologi kiadások túllépésének elkerülésére irányuló egyéb intézkedésekkel, a fejezetek felügyeletét ellátó szerveknek kell gondoskodniuk az intézményeik által használt eszközök körének lehetséges szűkítéséről és különböző területeken beszerzési korlátozások bevezetéséről. Így fontos a gépkocsi-, irodabútor-, iroda-felszerelési cikkek beszerzésének naturáliákban történő korlátozása.

A felújítási források jelentős mérséklése e tevékenységet eleve korlátozza. Az ésszerűség azt kívánja, hogy mindenekelőtt a már megkezdett felújításokat folytassák, javítsák a munkák előkészítését, ezen belül előnyben részesítsék az adott évben megvalósíthatóakat, a következő évben determinációt nem jelentőeket. Természetesen a nagyobb volumenű - élet- és vagyonbiztonság miatt szükséges - felújításokat a fejezetek felülvizsgálati felelőssége mellett ez nem akadályozhatja.

A költségvetés előkészítése során intézkedés történt a bevételek megalapozottabb tervezésére. Ez az előirányzati kör a korábbi években a költségvetési viták fontos eleme volt az alátervezés miatt. A bérpolitikai intézkedésből az intézményekre háruló kötelezettséggel, az áremelésekkel összefüggően növekvő kiadásokkal, a kialakult teljesítési szinttel összhangban emelni szükséges az előirányzatokat, esetenként az állami feladatok díjtételeinek, térítési díjainak összegét, de az egyéb bevételeket is.

A bevételek növelését indokolja az is, hogy a központi költségvetés terheinek mérséklésére a központi költségvetési szerveknek egyes bevételek után befizetési kötelezettséget kell teljesíteniük.

A központi költségvetési szervek feladataik 1995. évi ellátásához, működőképességük fenntartásához több, mint 185 milliárd forint bevételt terveztek, közel 47 milliárd forinttal, az 1994. évi eredeti előirányzatuk egyharmadával emelték bevételi tervüket.

Az 1995. évi előirányzatok kidolgozásában előrehaladást jelent, hogy a bevételek és kiadások tervezése lényegesen közelebb került a valós ráfordításokhoz és igénybe vehető saját forrásokhoz, mint az előző években. Ezt támasztja alá az is, hogy az 1995. évi tervezett bevétel mintegy 11, illetve 12 milliárd forinttal marad el csak az - idő közben történt szervezeti átalakítások (pl. Tartalékgazdálkodási Igazgatóság, vízügyi intézmények) és az Útalaptól átvett pénzeszközök hatásával korrigált - 1994. évi várható, illetve az 1993. évi tényleges bevételtől. Ez az eltérés kisebb, mint az 1993. évben ténylegesen és az 1994. évben várhatóan igénybe vett pénzmaradvány és vállalkozási tartalék összege. A tervezett bevétel a tárcák egy részénél nem éri az 1993. évi tényleges bevételük szintjét, jellemzően a pénzmaradvány igénybevétel és a nehezen tervezhető átvett pénzeszközök (állami pénzalapoktól, önkormányzatoktól, fejezetektől, államháztartáson kívülről) csökkenése miatt.

A fejezetek összes 1995. évi bevételi előirányzata megfelel az 1993. évi tényleges teljesítésnek, figyelembe véve az említett átalakuló intézmények miatti 31,6 milliárd forint bevétel "csökkenést", valamint a közút felújításra, beruházásra az Útalaptól átvett pénzeszközök 7,2 milliárd forint összeggel alacsonyabb 1995. évi tervét. Az 1993. évi tényleges bevételek szintjét a tárcák egy része nem érte el, jellemzően a nehezen tervezhető - elkülönített állami pénzalapoktól, önkormányzatoktól, államháztartáson kívülről - átvett pénzeszközök, valamint a pótköltségvetésben érvényesített támogatás-elvonás pénzmaradvány csökkentő hatása miatt.

Az 1995. évi tervezett bevétel - döntően a pénzmaradvány és vállalkozási tartalék tervezett igénybevételének csökkenése, és az átvett pénzeszközök mérséklődése miatt - mintegy 13 milliárd forinttal marad el az 1994. évi várható, korrigált, mintegy 200 milliárd forint bevételtől. Korrekcióként az előbbiekben említett szervezeti átalakulások, az Útalaptól nagyrészt hitelből történt többletpénz átvétel, valamint a Légiforgalmi és Repülőtéri Igazgatóság egyszeri kötvény és értékpapír értékesítése kihatását figyelembe vettük.

Az 1995. évi költségvetésben az intézményeknél foglalkoztatottak illetményemelésére összességében 22,0 milliárd forint az előirányzat. Ebből a központi költségvetési szervekre 14,0 milliárd forint jut, az önkormányzati terület 8 milliárd forintot kap.

A közalkalmazottak esetében az illetmény-előmeneteli táblázat első fizetési osztály első fizetési fokozatának (A1) mértéke 1995. évben is 8 000 forint. Ennek emelésére forrás hiányában - a több tízmilliárd forintos kihatására tekintettel - 1995. évben nincs lehetőség. A nem közalkalmazotti munkaviszony beszámítását azonban a közalkalmazottak jogállásáról szóló törvény 1995. január 1-jétől lehetővé teszi. Ennek hatására a közalkalmazottak egy részének besorolása módosul. E változás többletkihatását mind a központi, mind pedig az önkormányzati intézményeknél - együttesen 7,4 milliárd forint - a költségvetés megfinanszírozza. Ezen túlmenően illetményemelésre többlet központi forrás nem áll rendelkezésre, az intézményeknek azonban módjuk van létszámcsökkentésből és egyéb személyi megtakarításból a béreket emelni.

Az 1995. I. félévi béralakulás, illetve a gazdasági folyamatok függvényében lesz mód visszatérni arra, hogy a közalkalmazottak illetmény-előmeneteli rendszerében az "A" fizetési osztály első fizetési fokozata 9 000 forintra emelhető-e 1995. szeptember 1-jével. Ez az illetményrendszer változtatásával járna együtt oly módon, hogy az illetménytábla szorzói - az osztályonkénti első fokozat kivételével - egyidejűleg fix összegre módosulnának.

A köztisztviselőkre vonatkozó illetmény-előmeneteli rendszer 1995. január 1-jétől kötelezővé válik. Az alapilletmény mértéke azonban itt sem nőhet 1995. évben. Az előirányzatok 18 000 forinttal számolva kerültek kialakításra. A törvényben előirt mértékű illetmények eléréséhez az illetménybeállási szint 90 százalékos mértékéig a többletet - a központi intézményeknél 6,3 milliárd forintot, az önkormányzati területen forrás-arányosan 1,5 milliárd forintot - a központi költségvetés, az e fölötti 10 százalékos hányadot pedig az adott intézmény finanszírozza. Ez utóbbi forrása létszámcsökkentéssel, illetve dologi előirányzatból való átcsoportosítással biztosítható.

A bírák, az ügyészek, a bírósági és az ügyészségi dolgozók előmeneteléről és javadalmazásáról szóló törvény hatálya alá tartozók illetményére az előző évi előirányzat áll rendelkezésre. A törvény a mindenkori köztisztviselői alapilletményhez köti díjazásukat, így annak ismételten 18 000 forintban történő meghatározása miatt a rendszeres személyi juttatások összességében nem növekednek. Többletet jelent (150 millió forint) ugyanakkor az ügyészségekről szóló szolgálati törvény által megállapítandó juttatási rendszer, amely egyező a bíróságokról szóló törvény által korábban megállapított juttatásokkal.

A fegyveres erőknél és rendvédelmi szerveknél (Belügyminisztérium, Honvédelmi Minisztérium, IM Büntetésvégrehajtás, PM Vám- és Pénzügyőrség, polgári biztonsági szolgálatok) szolgálatot teljesítő hivatásos állománynál 10 százalékos illetményemelés központi forrásból valósul meg, melynek költségkihatása 6,7 milliárd forint. Tekintettel arra, hogy a közszolgálat e területén a jogalkotás lemaradásban van, nem az egyes besorolási osztályok beállási szintjéhez kell forrást rendelkezésre bocsátani, hanem továbbra is a "bázis-szemléletű" százalékos keretnövelést lehet támogatással ellentételezni.

Mód nyílik továbbá arra, hogy az Akadémia rendes és levelező tagjai részére - az Akadémiáról szóló törvény szerint, az eddigi egyösszegű juttatás megbontásával egyidejűleg, a jelenlegit összességében meghaladó díjazást lehetővé téve - tiszteletdíj megállapítására kerüljön sor.

Az ésszerű foglalkoztatásnak, az illetményalapok emelésének, sőt számos intézménynél a működés-fenntartás feltételei megteremtésének nincs reális esélye, ha a felügyeleti szervek, az intézmények saját hatáskörben nem intézkednek a foglalkoztatottak létszámának mérsékléséről, a feladatok ellátásának veszélyét elkerülve, akár év közben is. Ehhez a kormány jogszabályi hátteret biztosítja.

III. 2.7. Helyi önkormányzatok támogatása

A helyi önkormányzatok 1995. évi költségvetési kapcsolataiban az állami támogatás és az átengedett személyi jövedelemadó szoros összefüggésben alakul.

Az 1995. évi állami hozzájárulás és támogatás a következőképpen alakul ki (milliárd forintban): 

 Az 1994. évi bázis előirányzat: tartalmazza az 1994. évben a Kjt. végrehajtása miatt az önkormányzatok által - a Kormány garanciája és visszafizetési kötelezettsége mellett - felvett hitel állami támogatással történő kiváltását is.

 307,1 

 Növelő tényezők:

  a közalkalmazottaknak az 1992. év előtti nem közalkalmazotti munkaviszony beszámításához a köztisztviselők illetményalapjának bevezetéséhez támogatás az áfa visszaigénylés megszűnése miatt a lakásgazdálkodási normatíva emelésére  a gyermeknevelési támogatás emelésére önhibájukon kívül hátrányos helyzetben lévő önkormányzatok helyzetének enyhítésére, címzett és céltámogatásokra, új színházakkal, színházi rekonstrukciókkal kapcsolatos működési kiadásokra, kényszerlakás bérletek felszámolásával kapcsolatos önkormányzati kiadások megtérítésére, hivatásos tűzoltóságok működtetésének átadása a városok részére egyéb kiadásokra

 6,51,52,01,82,40,60,20,12,30,2

 Csökkentő tényezők:

  az eddig állami támogatásból finanszírozott SzJA kiegészítés átcsoportosítása az SzJA előirányzatba, munkanélküliek jövedelempótló támogatása folyósításának átcsoportosítása: 50%-a az SzJA előirányzatba, 50%-a a Szolidaritási Alapba

 - 6,5- 14,5

 Együttesen:

 303,7

Az önkormányzati szabályozás változtatása már indokolt lenne annak érdekében, hogy a jelenlegi - túlzottan decentralizált és rendkívül gazdaságtalanul működtethető - feladatstruktúra átalakuljon. Ez utóbbi a közigazgatási, illetve az államháztartási reform függvénye, ezért 1995-re a szabályozás rendszere alapvetően még nem változhat. Így tovább funkcionálnak a normatívák is, amelyek fajlagos mértéke 1995-re sem változik a lakásgazdálkodási, valamint a szociális normatíva kivételével, összhangban az előzőekben említett állami támogatás emeléssel, illetve a munkanélküliek jövedelempótló támogatásának átcsoportosításával.

Változtatni szükséges az önhibájukon kívül hátrányos helyzetű önkormányzatok támogatási konstrukcióján. A forráshiány miatt működésképtelenné váló önkormányzatok támogatási feltételei szigorodnak, az igénylésre jogosult önkormányzatok köre szűkül. E szabályozás is ösztönözni kíván a társulásra, a körzeti feladatok megyei önkormányzatokhoz történő koncentrálására. A tapasztalatok azt mutatják, hogy sürgető feladat a tartósan fizetésképtelenné váló önkormányzatok helyzetének feloldását szolgáló jogi szabályozás kialakítása. Ez elsősorban nem pénzügyi kérdés, mivel a képviselőtestületek, a közigazgatási hivatalok, a Kormány, az Állami Számvevőszék, a bíróságok stb. ezzel kapcsolatos feladat- és hatáskörét is meg kell határozni. Az ilyen helyzetbe kerülő önkormányzatok "szanálására" 1 milliárd forint irányozható elő.

A címzett és céltámogatások forrása 33,6 milliárd forint. A folyamatban lévő beruházások ebből lekötnek 27 milliárd forintot, így 1995-re a szabad keret 6,6 milliárd forint. Ebből 1 milliárd forint az új induló címzett támogatásokra fordítható. A céltámogatásokra rendelkezésre álló 5,6 milliárd forint keretre 32 milliárd forint támogatási igényt nyújtottak be az önkormányzatok új induló beruházásokhoz. (Ez utóbbi jelzi a változatlanul nagy beruházás éhséget. Sajnos az esetek jelentős részénél később derül ki, hogy az önkormányzatok a saját erőt tekintve vagy túlvállalnak, vagy azzal nem is rendelkeznek, s az államtól várják a segítséget.) 1995-ben is elkerülhetetlenné válik a címzett és céltámogatási törvényben támogatásra megjelölt célok erőteljes szűkítése és rangsorolása a következők szerint:

 községek egészséges ivóvíz ellátása,

 az életveszélyessé vált általános iskolai tantermek kiváltása,

 a sérülékeny vízbázisú területeken szennyvíztisztító telep építése, de csak a 2000 fő lakost meghaladó településeken,

 a működő egészségügyi intézmények gép-műszer beszerzése.

A személyi jövedelemadó önkormányzatokat megillető hányada 30%-ról 35%-ra nő. (Az átengedés a korábbi években kialakultaknak megfelelően az 1993. évre településre bevallott adóra épül. ) Ezért az előző évihez képest 25,8 milliárd forinttal több forrás képződik az önkormányzatoknál. (A növekménynek több mint a fele származik az 5%-pontos emelésből.) Ebből 11 milliárd forint a munkanélküliek jövedelempótló támogatása 50%-ának a fedezetét szolgálja, ezért az ilyen összegű SzJA allokációját a 6 hónapnál régebbi munkanélküli járadékosok, valamint a munkanélküliek jövedelempótló támogatásában részesülők együttes száma alapján kell kialakítani.

Annak ellenére, hogy egyébként nem részesülnek az SzJA-ból, a növekményből indokolt minimális többletforrást juttatni a megyei önkormányzatoknak is. Ennek mértéke lakosonként 80 Ft/fő. Ez segít megoldani azokat a többletfeladatokat, amelyek főként a települések által a megyék részére átadott, illetve 1995-ben várhatóan - az önkormányzati törvény legutóbbi módosítása alapján - jelentős számban átadandó térségi egészségügyi és közoktatási intézmények fenntartásából adódnak.

Az állami támogatásból SzJA-ba átcsoportosuló 6,5 milliárd forinton felül, 1,3 milliárd forint SzJA-t kell fordítani a jövedelemhiányos önkormányzatok felzárkóztatására. Ez azt jelenti, hogy minden község hozzájut legalább lakosonként 4 828 forinthoz, (ez a vidéki átlag 3/4-e) és minden város lakosonként 6 623 forinthoz, az utóbbiaknál a következő megszorításokkal.

A kisvárosok nagyságához, feladatához igazodóan állapítja meg a törvény a maximálisan elérhető kiegészítést, így a 10 ezer fő alatti lakosú városok legfeljebb 25 millió forint, a 10 és 35 ezer fő közötti lakosú városok legfeljebb 40 millió forint kiegészítést kapnak. A 35 ezer fő lakost meghaladói lakosú városoknál a korlátozás nem érvényesül. (Így az utóbbi körben a 47 ezer lakosú Ózd 118,1 millió forint SzJA kiegészítést kaphat, oldva ezzel forráshiányos helyzetét. Más városok esetében is hasonló hatás várható az új korlátok alkalmazásával.)

Az önkormányzatok a munkanélküliek jövedelempótló támogatásának a másik 50%-át 1995-ben már a Szolidaritási Alap fedezi. Az együttesen erre a célra rendelkezésre álló összeg (22 milliárd forint) 7,5 milliárd forinttal több, mint a 1994. évi, mely az ellátottak számának várható növekedéséből, valamint a támogatás összegének emelkedéséből adódik.

A közoktatással kapcsolatos egyes feladatokra (fogyatékos gyermekek oktatása, az általános iskolai oktatás terén intézményfenntartó társulás kialakítása, iskolabusz vásárlása, közoktatási képzési kötelezettség teljesítése, intézményátvétellel járó pénzügyi feszültségek kezelése) 1,2 milliárd forint előirányzat szolgál.

Az önkormányzatok összes forrásai 751 milliárd forint tesznek ki (ez az 1994. évi várható teljesítésnél 8,3%-kal magasabb), amelyből

 a saját (folyó és felhalmozási) bevételek 25%

 az átengedett bevételek 13%

 az állami támogatások és hozzájárulások  40%

 az Egészségbiztosítási Alaptól átvett pénzeszközök  13%

 a hitel  4%

 az egyéb bevételek (átvett pénzeszközök, visszatérülések) 5%

A forrásstruktúra kissé megváltozik, az állami támogatások aránya csökken, míg a saját és az átengedett források részesedése megnő.

A nemzetgazdaság helyzetéből fakadóan a központi költségvetési források relatív szűkössége megköveteli valamennyi önkormányzattól a helyi források maximális feltárását. Várhatóan tovább növekszik a helyi adók súlya. Az illetékbevétel emelkedése központi intézkedés következtében is várható, az előlegrendszer bevezetése, valamint az illetékkulcsok (további) növelése révén.

A forrásszabályozás alapján a már újjáválasztott önkormányzatok döntenek az 1995. évi kiadási előirányzataikról.

Előreláthatóan az összes felhasználás megoszlása:

 folyó (működési kiadások): 73%

 felhalmozási és tőke jellegű kiadások: 16%

 lakossági juttatások: 6%

 hitel visszafizetés: 2%

 egyéb kiadások ,támogatások : 3%

Az önkormányzati területen a közalkalmazottak jogállásáról szóló törvény alapján az 1992. július 1-je előtti, nem közalkalmazotti munkaviszony beszámításához biztosított központi költségvetési támogatás révén javítható a közalkalmazotti bérszínvonal. A köztisztviselői előmenetelhez és az illetményrendszer bevezetéséhez a Köztisztviselői Érdekegyeztető Fórum véleménye alapján Kormány döntéssel elosztható - 1,5 milliárd forint - támogatás áll rendelkezésre a központosított előirányzatok között. Ebből a felzárkózáshoz szükséges összeg egy részét lehet állami támogatással fedezni. Ezen túlmenően a munkavállalók béremelésére csak akkor nyilat mód, ha az ahhoz szükséges forrásokat létszám- megtakarításból teremtik meg.

III. 2.8. Elkülönített állami pénzalapok támogatása

Az elmúlt esztendők tapasztalataiból kiindulva a Kormány az elkülönített állami pénzalapok törvényi szabályozásának felülvizsgálatáról döntött. Ezen felülvizsgálat első lépéseként, az államháztartás reformjához kapcsolódóan, az 1995. évi költségvetési törvényjavaslat több elkülönített állami pénzalap szabályozásában változtatásokat tartalmaz.

A reform munkálatok első fázisában a gazdaságfejlesztés, az agrárszféra rendelkezésére álló pénzeszközök hatékonyabb felhasználása érdekében egyes alapok összevonásával új alapok jönnek létre. Itt nem egyszerű összevonásról van szó, hanem a feladatok, a rendelkezésre álló pénzeszközök és az ágazatpolitikai célok ismételt átgondolásáról. A Kereskedelemfejlesztési és a Befektetés-ösztönzési Alapok összevonásaként létrejövő Gazdaságfejlesztési Alap 1995. évben a Központi Műszaki Fejlesztési Alap részére - amely 1995-ben központi költségvetési támogatásban nem részesül - pénzeszközöket a rendelkezésre álló 5,3 milliárd forintból átadhat. Az új alap a gazdaság teljes fejlődési folyamatának, a projektek megvalósulásának különböző, egymást követő fázisában vehető igénybe. Az összetett célrendszerből adódóan támogatást nyújt a befektetés-ösztönzéstől (infrastruktúra fejlesztéstől) a szerkezet-átalakításon keresztül egészen a termékek bel- és külpiaci elhelyezéséig.

Az agrárszféra elkülönített pénzalapjai 1995-től egy egységes Mezőgazdasági Alapba integrálódnak. Ez azt jelenti, hogy a korábbi hat földművelésügyi alap (az Állattenyésztési-, Földvédelmi-, Halgazdálkodási-, Mezőgazdasági Fejlesztési-, Országos Erdészeti-, és a Vadgazdálkodási Alap) feladatait az új Alap veszi át. Az egységes alapról szóló szabályozás alapelvének megfelelően a korábbi támogatási célok felülvizsgálatra, ésszerűsítésre kerültek.

A foglalkoztatás-politika egységes kezelése, a rendelkezésre álló pénzeszközök hatékonyabb felhasználása érdekében a jövő esztendőtől a Foglalkoztatási és a Szolidaritási Alap közötti pénzügyi átjárhatóságot meg kell teremteni.

Azok az alapok amelyek a költségvetési forrásokon kívül jelentős saját bevétellel is rendelkeznek, továbbra is önállóan gazdálkodnak. Ez az önállóság azonban nem ad mentességet a szabályozás felülvizsgálata alól. Az 1994. évben még meglevő többcsatornás támogatási gyakorlatot egy olyan profiltisztításnak kell felváltania, amelynek eredményeként el kell érni, hogy egy célt csak egy alapból lehessen finanszírozni.

1995-ben az elkülönített állami pénzalapok költségvetési támogatása összességében 50 milliárd forint, ebből 24 milliárd forint a foglalkoztatás-politika céljait hivatott elősegíteni, az agrárszféra az előirányzat szerint 9 milliárd forint felett rendelkezhet, a gazdaságfejlesztésére 5,3 milliárd forint, a területfejlesztésre 5 milliárd forint fog rendelkezésre állni.

A törvényi előírásoknak megfelelően - ha eltérő mértékben is - valamennyi alap saját bevétellel is rendelkezik. A legjelentősebb saját bevétellel rendelkező a Szolidaritási Alap, de jelentős bevételt mondhat magáénak az Útalap, a Szakképzési Alap, a Vízügyi Alap, s a Környezetvédelmi Alap is. E bevételek jellegük szerint eltérnek egymástól. Dominánsak a bérekhez, a foglalkoztatáshoz kapcsolódó adójellegű befizetési kötelezettségek (szolidaritási járulék, szakképzési hozzájárulás), de emellett a tulajdonra kivetett adók (gépjárműadó), a belföldi áruk és szolgáltatások adói (idegenforgalmi adó), a különböző járulékok, s nem utolsó sorban a termékadók (üzemanyagok árába beépített díjak).

A kiadási struktúrát tekintve az alapok a vállalkozások ösztönzésére 26 milliárd forintot, a lakosság támogatására 81 milliárd forintot kívánnak fordítani. Alaponként vizsgálva a Gazdaságfejlesztési-, a Mezőgazdasági-, a Kisvállalkozói Garancia Alap vállalkozásélénkítésben betöltendő szerepe kiemelendő. A vállalkozásoknál és a szakképző intézményeknél folyó képzéshez nyújt segítséget a szakképzési hozzájárulásból működő Szakképzési Alap, míg a felsőoktatás képzési programjainak, infrastruktúrájának kialakításához nyújt támogatást a Felzárkózás az Európai Felsőoktatáshoz Alap. A tőke kiadásokon belül kiemelendő a vállalkozások, a lakosság beruházásaihoz nyújtandó támogatásokból a területfejlesztést, környezetvédelmet, az infrastruktúra fejlesztését elősegítők (pl.: gázvezeték építés, csatornahálózati fejlesztés).

Az országos úthálózat fejlesztése a jövő esztendőben is folytatódik, ez az Útalap kiadásainak kb.: 20%-át teszi ki.

Az egyes alapok bevételeit, kiadásait részleteiben a fejezeti indoklások tartalmazzák.

III. 2.9. A nemzetközi pénzügyi kapcsolatokból eredő kiadások

A nemzetközi pénzügyi kapcsolatokból 50,7 milliárd forint kiadás származik.

Korábbi államközi szerződés alapján új kormányhitel nyújtásra kerül sor Indiának. A magyar cégek indiai exportját elősegítő hitel 1995-ben esedékes részlete várhatóan 6,9 milliárd forint.

A Világbanktól, az EIB-től, az EBRD-től és a KfW-től felvett hitelekből összesen 28,7 milliárd forint kerül belföldi kihelyezésre. A korábban felvett hitelek után fizetendő kamat és rendelkezésre-tartási jutalék összege 8,1 milliárd forint.

A Magyar Állam nemzetközi szerepvállalásából következően különböző tagdíjfizetési kötelezettségek terhelik az országot. A tagdíjakon kívül a vegyes kiadásokat terheli a kapott segélyek továbbadása is, így e cím kiadásai összességükben meghaladják a 6,9 milliárd forintot.

III. 2.10. A költségvetés belföldi adósságával kapcsolatos folyó kiadások

Az elnevezés a belföldi államadósságból származó kamatfizetési és egyéb kiadásokat tartalmazza, amelyek együttes összege 1995-ben 454,0 milliárd forint, amely, mintegy 161 milliárd forinttal haladja meg az 1994. évi várható összeget (292,7 milliárd forint). A kiugró mértékű növekedés alapvetően három okra vezethető vissza.

Egyfelől az adósság jelentős mértékű bővülésére, amely 1994-ben várhatóan mintegy 280 milliárd forinttal haladja meg az előző évit. E növekedés csak részben vezethető vissza a központi költségvetés hiányára, részben azon kívüli tényezők miatt következik be. Ilyen tényező volt 1994-ben a bankkonszolidáció újabb lépése, amelynek keretében 50 milliárd forint összegű, 20 éves lejáratú, változó kamatozású államkötvény kibocsátására került sor, a világkiállításhoz kapcsolódó beruházások finanszírozása, amely miatt 3 milliárd forint összegben került sor egy 3 éves, fix 25%-os kamatozású államkötvény értékesítésére, továbbá a Magyar Nemzeti Bankról szóló törvény módosítása, amely alapján az MNB-vel szemben fennálló kamatmentes, lejárat nélküli adósságállomány 1993. évi összegének 5%-át, azaz 59,1 milliárd forintot piaci kamatozású államkötvénnyé kellett átalakítani.

A kiugró mértékű növekedés másik fontos oka az adósság szerkezetének átalakulása, amelynek során a kedvezményes, illetve alacsony kamatozású tartozások lejáró részét a jelenlegi helyzetben lényegesen magasabb kamatozású állami értékpapírokkal kell helyettesíteni. Így például az MNB-vel szemben fennálló kamatozó tartozásból 15 milliárd forintot vissza kell törleszteni, és így a 8,7%-os kamatozású hitelt 25-30% közötti kamatozású értékpapírral kell pótolni. Ez a folyamat az adósság növekedésnél nagyobb mértékben emeli a kamatterheket.

A harmadik ok az új kibocsátások azon sajátosságával kapcsolatos, hogy 1994. évtől kezdve az államkötvényeknél a korábban általános éves kamatfizetés helyett át kellett térni a féléves kamatfizetésre. Ez annyit jelent, hogy az 1995. év I. félévében kibocsátandó kötvények után a II. félévben már kamatot kell fizetni, amelynek összege 190 milliárd forintra becsülhető.

A fejezet összes kiadásának túlnyomó részét a kamat kiadások teszik ki, amelyek együttes összege 436 milliárd forint. Ennek legnagyobb tétele az államkötvényekre fordított kamat, amely 1995-ben 274 milliárd forintra becsülhető.

Az államkötvény kamatkiadások a kibocsátási célok szerinti csoportosításban kerültek az 1995. évi költségvetésben felsorolásra. Ennek alapján a legjelentősebb elem a hiányt finanszírozó kötvények kamata, amelyre 123,1 milliárd forintot fordít a költségvetés. További kiugró tétel a konszolidációval kapcsolatos kötvények kamata, amely közel 90 milliárd forintos kifizetési kötelezettséget teremt a következő évre. Ugyancsak jelentős kiadási igényt támasztanak a lakással kapcsolatos, továbbá a lejárat nélküli, kamatmentes adósságállomány átalakításával keletkezett államkötvények, amelyekre 24-24 milliárd forint körüli összeget kell fordítani 1995-ben.

Az államkötvényekre fordított kamatkiadásokhoz hasonlóan, önmagához képest szintén jelentős mértékben bővülnek a kincstárjegyek kamatai. A közel 44,5 milliárd forintos növekedés részben az 1994-ben bekövetkezett jelentős mértékű állomány gyarapodás, részben a kincstárjegyek magas kamatszintje miatt következik be.

Az 1994. évi várhatóhoz képest kis mértékben csökken az MNB-vel szembeni hiteltartozásokra fordított kamatkiadások összege. A 73,9 milliárd forintos előirányzat a jegybanki alapkamat 1994. év folyamán bekövetkezett emelkedése ellenére azért marad el az előző évitől, mert az állomány részben a költségvetés hiteltörlesztése, részben az egzisztencia-hitelek nyújtása miatti tartozás leírás következtében jelentősen csökken.

Az egyéb kamat-, költség- és jutalékfizetések közül az egyéb jutalékokra fordított kiadások bővülnek a legnagyobb mértékben. Ez a növekedés részben az új állampapír kibocsátások jelentős összegéből fakad, részben azonban abból az elszámolási változtatásból, hogy az egyéb címeken, ill. alcímeken elszámolt jutalékokat a jövőben ezen egyetlen alcímen kívánjuk megjeleníteni.

III. 2.11. Egyéb kiadások

A költségvetés 1995. évre egyéb költségvetési kiadások címén 5,8 milliárd forint előirányzatot tartalmaz, amely 2 milliárd forinttal magasabb az 1994. évi előirányzatnál.

A növekmény alapvetően a felszámolásokkal kapcsolatos nagy összegű (2,5 milliárd forint) kifizetésekkel függ össze.

Jelentősebb tétel még (1,5 milliárd forint) az állatkárokkal kapcsolatos közületi kártérítés, valamint a külföldön létesítendő intézetek és képviseletek részére biztosított 300 millió forint, és az ehhez kapcsolódó 600 millió forint, a forintleértékelések kompenzálására, s az előre nem tervezhető kiadásokra tartalékolt forrás.

III. 2.12. Az általános tartalék előirányzata

A központi költségvetés általános tartalékának 19,1 milliárd forintos előirányzata az államháztartásról szóló 1992. évi XXXVIII. törvény 26. §-ában meghatározott százalékos mérték minimumát éri el. Ez az év során előre nem látható (és így nem tervezhető) váratlanul felmerülő kiadásokra és az esetleg elmaradó bevételek pótlására használható fel.

III. 2.13. Kormányzati rendkívüli kiadások

A kormányzati rendkívüli kiadások előirányzata 13,4 milliárd forint. Ebből az egyházi ingatlanokkal kapcsolatos kárpótlásokra 4 milliárd forint fordítható. Ez nem biztosítja az igények teljes kielégítését, ezért az idevonatkozó törvényi szabályozás módosítása indokolt.

Az ez évben alakult Export-Import Bank Rt-től és a Magyar Exporthitel Biztosító Rt-től a Kormány elsődlegesen azt várja, hogy tevékenységével segítse elő és ösztönözze a magyar termékek exportját. Az Export-Import Bank Rt. tevékenységében 1995-ben az exportügyletekhez kötődő hitel és garancianyújtás fog dominálni. Ezen kívül, a szükséges feltételek megteremtését követően az Export-Import Bank Rt. átveszi a költségvetéstől az energiaimporthoz kapcsolódó garanciavállalást.

Az Exporthitel Biztosító Rt. elsődleges feladata, hogy az exportőröket a politikai kockázatok ellen biztosítsa. E mellett, saját kockázatra tevékenységét kiterjeszti a kereskedelmi kockázatok elleni biztosításra is.

Az 1995. évi gazdaságpolitikai program alapján az export 10,5 milliárd USD körüli alakulása várható. A két intézmény tevékenységével együttesen az éves export 12-13%-ának teljesülését segítheti elő. Ehhez azonban az Export-Import Bank Rt. alaptőkéjét 5 milliárd forintra, az Exporthitel Biztosító Rt. alaptőkéjét pedig 2 milliárd forintra szükséges feltölteni. (Jelenleg 1-1 milliárd forint az alaptőkéjük.)

A büntetőeljárásról szóló törvény alapján megállapított kártalanításokra az 1994. évivel azonos összegű (100 millió forint) az előirányzat.

A Honfoglalás 1100 éves évfordulója 1996-ban esedékes megünneplésének előkészítésével kapcsolatban egyes központi múzeumok rekonstrukciójára - kormányhatározatok alapján - 1,8 milliárd forint az előirányzat.

A kárpótlási jegyek életjáradékra történő átváltása fedezetét 1995-ben a korábbi évek társadalombiztosítási alapokhoz kihelyezett összegének maradványán (várhatóan 2-2,5 milliárd forint) túl 2,5 milliárd forintos előirányzat biztosítja.

III. 2.14. Állami kezességvállalás, állami kezesség érvényesítése

Az éves költségvetési törvényekben kapott felhatalmazások alapján a Kormány által elvállalt egyedi kezességek közül még érvényben van 47 darab, amelyek együttes összege közel 185 milliárd forint. Ezek egy része azonban még szerződéssel alá nem támasztott, csupán kormányhatározat okán jelent elkötelezettséget. Más részük viszont már kezességi szerződésben is testet öltött, közel 152 milliárd forint összegben. Ebből 9 milliárd forintot már 1994. előtt törleszteni kellett, 16,4 milliárd forint az idén, 12,8 milliárd forint pedig 1995-ben válik esedékessé. A fennmaradó mintegy 104,5 milliárd forint 1996. és 2016. között jelenik majd meg fizetési kötelezettségként. További 9 milliárd forint kezességvállalás pedig nem ütemezhető.

Az 1995-ben esedékes kötelezettség a következő tételekből adódik: a MÁV egyes hiteleinek törlesztése, valamint az 1994. évi búzafelvásárlásnak hitelből történő finanszírozása; a kereskedelmi bankok ún. "örökölt" kétes kintlevőségeinek még meglévő állományához kapcsolódó kezesség; egyes elkülönített állami alapok Távközlési Alapból felvett hiteleinek törlesztése; a beregszászi kórház befejezése. Az egyes vállalatok által különféle célokra felvett - állami kezességgel biztosított - hitelek közül is többnek (Magyar Suzuki Rt., Diósgyőri Nemesacélművek, Vetőmag Kereskedőház, Kiskunhalasi Baromfifeldolgozó V., IKARUS Rt., Gördülőcsapágy Művek, Békéscsabai Hűtőipari Vállalat) a törlesztése aktuális 1995-ben.

A nehéz gazdasági körülmények miatt több érintett szervezet várhatóan nem fogja tudni hitelét törleszteni, illetve annak kamatát megfizetni, ezért az állami kezesség érvényesítése iránti igények növekedésével kell számolni. Az állam fizetési kötelezettsége azonban - az esetek többségében - nemcsak a hitel összegének visszafizetésére, hanem a járulékos költségek megtérítésére is kiterjed, a devizában nyújtott hiteléknél pedig az árfolyamváltozás is növeli a kötelezettség forint összegét. Mindezt figyelembe véve a nyilvántartott kezességeknek - átlagos feltételekkel - mintegy 29,5 milliárd forint az 1995. évi "bruttósított" üteme. Az ebből adódó esetleges költségvetési kiadásokra - az állami kezesség érvényesítése jogcímen belül - 15,5 milliárd forint került elkülönítésre. Ezt az előirányzatot terhelik továbbá a jogszabályi kezességek ( takarékbetét, kötvény) miatt szükséges kifizetések is.

Az 1995-ben újonnan elvállalható egyedi kezességek értékhatárának megállapítása új módon kerül szabályozásra, ami egyfelől azzal indokolható, hogy ez a szabályozási mód egyszerűbb és ellenőrizhetőbb a korábbinál. Másfelől - a már bemutatott nagyösszegű elkötelezettségre és a növekvő érvényesítési igényre is tekintettel - célszerűnek látszik az egyedi kezességvállalások mérséklése. Ezt elősegíti az export-finanszírozás és exporthitel-biztosítás új intézményi rendszerének kialakulása, amely egyben új költségvetési tehervállalást is jelent.

A Kormány megbízásából és készfizető kezessége mellett vállalható garanciaügyletek kerete 1995-ben 10 milliárd forint. Kezdetben az Export-Import Bank Rt. elsősorban tender- előleg- és jóteljesítési garanciát fog vállalni. A garanciabeváltásból keletkező költségvetési fizetési kötelezettség várhatóan 1 milliárd forintot tesz ki.

Az EB Rt által vállalható politikai kockázatok elleni biztosítási kötelezettség összegének felső határa 1995. december 31-ig (az áthúzódó állományokat is beleértve) 80 milliárd forint. Az állomány lejárati struktúráját úgy kell kialakítani, hogy az ne tartalmazzon túlzott aránytalanságokat a költségvetés jövőbeni elkötelezettségei szempontjából. Az 1995. évi kárfizetésekre 3,5 milliárd forint irányozható elő.

IV. A HIÁNY FINANSZÍROZÁSA

A központi költségvetés 1995. évi hiánya 282,7 milliárd forint, amelyet állami értékpapír kibocsátással finanszíroz a Pénzügyminisztérium. Azt, hogy ebből az összegből mekkora lesz a kötvényekkel és mekkora a kincstárjegyekkel biztosított rész, a tőkepiac jövőbeni alakulása fogja majd meghatározni.

Az új kibocsátásoknál természetesen két alapvető célt szükséges megvalósítani, egyfelől a lejárati szerkezet optimalizálását, másfelől a kamatszint lehetőségekhez képesti csökkentését. E célok érdekében elsődleges cél az államkötvény értékesítés növelése, és a legrövidebb lejáratú diszkont kincstárjegyek állományának lefaragása. Ez az intézkedés nemcsak a lejárati szerkezeten javít, hanem egyúttal mérsékli is az 1995. évi kamatkiadásokat.

A folyó költségvetési hiány finanszírozása mellett a 141,0 milliárd forintos lejáró belföldi költségvetési adósságot is meg kell újítani. Az 1995. évi törlesztési, visszafizetési szükséglet túlnyomó többségét az államkötvények lejárata jelenti, amelynek összege 125,9 milliárd forint. A hosszú lejáratú MNB által nyújtott hitelekre 1995-ben 14,7 milliárd forintot törleszt a költségvetés. A jelentős összegű kötvénylejárat megújítása nehéz feladatot jelent.

A folyó költségvetési hiány finanszírozása és a hosszabb lejáratú tartozások esedékes visszafizetését fedező új kibocsátások egységes stratégia alapján kerülnek értékesítésre, amelyben az előbb vázolt optimális lejárati és kamat célokat kell megvalósítani. Az összesített bruttó finanszírozási igény az 1995. évben mindezek alapján 423,7 milliárd forint, amelyből a nettó szükségletet a már említett 282,7 milliárd forintos költségvetési hiányt jelenti.

V. A KÖZPONTI KÖLTSÉGVETÉS ADÓSSÁGTÖRLESZTÉSE

Ez a fejezet a központi költségvetés adósságának törlesztési kiadásait foglalja magában. A fejezet alapvetően két részre tagolódik, egyfelől a belfölddel szembeni tartozások, másfelől a külfölddel szembeni tartozások megfelelő részének visszafizetésével kapcsolatos kifizetéseket tartalmazza.

A belföldi költségvetési adósság törlesztésére 141,0 milliárd forintot fordít a költségvetés 1995-ben. Ennek meghatározó része, 125,9 milliárd forint az államkötvény adósság lejárata, amelyből 118,9 milliárd forintot a hiányt finanszírozó, 6,1 milliárd forintot a lakással kapcsolatos és 0,9 milliárd forintot a pénzintézeti alapjuttatást fedező államkötvények törlesztésére kell fordítani.

A Magyar Nemzeti Bankkal szembeni, hosszú lejáratú hitelek törlesztése 15,1 milliárd forint, amelynek több, mint a felét a költségvetési hiányt finanszírozó hitelek részbeni visszafizetése teszi ki. További jelentős tétel az Állami Fejlesztési Intézettől 1991-ben átvett refinanszírozási hitelállomány 4,1 milliárd forintos, valamint a vállalati adósságrendezési hitel 2,1 milliárd forintos törlesztési szükséglete.

A költségvetés külföldi adósságainak törlesztésére 23,4 milliárd forintot fordít. A kormányhitelek közül már csak az egykori NDK-val szembeni adósságot kell törleszteni. A Németországgal kötött államközi megállapodás értelmében az adósság rendezése az 1995-ben esedékes 14,3 milliárd forintnak megfelelő DM összeg kifizetésével befejeződik.

A Világbanknak, az EIB-nek és az EBRD-nek összesen több mint 9 milliárd forinttal egyenértékű devizaösszeget kell 1995-ben törlesztésként átutalni. Ennek döntő hányada a Világbankot illeti. A korábban felvett és jövő évben törlesztendő hiteleket, többek között az ipari szerkezetkiigazítás, az energiaracionalizálás, a közlekedés feltételeinek javítása és az M0-ás autópálya építése során használták fel.

A német KfW által a Budapest - Hegyeshalom vasútvonal korszerűsítésére nyújtott kölcsönt 1995-ben még nem kell törleszteni.

* * *

RÉSZLETES INDOKLÁS

ELSŐ RÉSZA MAGYAR KÖZTÁRSASÁG 1995. ÉVI KÖZPONTIKÖLTSÉGVETÉSE

ELSŐ FEJEZETA KÖZPONTI KÖLTSÉGVETÉSKIADÁSAINAK ÉS BEVÉTELEINEK FŐÖSSZEGE,A HIÁNY MÉRTÉKE ÉS FINANSZÍROZÁSÁNAK MÓDJA

1-3. §-hoz

A törvény és mellékletei tartalmazzák a főösszegeket, a hiányt, a kiadások és a bevételek fejezetek, címek, alcímek, előirányzat-csoportok és kiemelt előirányzatok szerinti bontását, továbbá a hiány finanszírozási forrásait.

A GFS rendszerű elszámolásra való áttérés miatt az 1. § szerinti kiadások és a hiány nem tartalmazzák a központi költségvetés bel- és külföldi adósságállományának szerződés szerinti esedékes törlesztését, illetőleg az államkötvények visszavásárlási összegét. Ezeket a 2. § szabályozza és külön költségvetési fejezet tartalmazza.

A hiány finanszírozási forrásaként - keretjelleggel - értékpapír-kibocsátás és hitelfelvételi lehetőség szerepel, az értékpapírok fajtái és azok mennyisége a pénz- és tőkepiaci helyzettől függ. Az ehhez való rugalmas alkalmazkodást szolgálja, hogy - a 2. §-ban, illetőleg a XXXII. A költségvetés törlesztései fejezetben foglaltakon kívül - a pénzügyminiszter részére biztosítva van a további értékpapír-visszavásárlási és hiteltörlesztési lehetőség, valamint ezek esetleges pótlólagos finanszírozásának lehetősége.

A hiány finanszírozása mellett, a költségvetés folyamatos likviditásának fenntartásához, elengedhetetlen az ún. likviditási kincstárjegyek kibocsátása is.

A Magyar Nemzeti Bankról szóló, módosított 1991. évi LX. törvény 19. § (3) bekezdésének előírásával összhangban, szabályozni kell a jegybankra háruló finanszírozási teher maximumát.

4. §-hoz

A törvényjavaslat 4. §-a a pénzügyminiszter felhatalmazására tesz javaslatot az Országgyűlésnek, hogy az 1995. évi költségvetési hiány, a költségvetési adósság, valamint a költségvetés likviditásának finanszírozását értékpapír kibocsátásával vagy hitel felvételével biztosítsa. Emellett összegszerűen meghatározza, hogy - az MNB-ről szóló törvényben foglalt arány alapján - mekkora összeggel növekedjen az MNB által vásárolt, hiányt finanszírozó hitel- és értékpapír-állomány. Erre az előírásra a finanszírozás zavartalanságának biztosítása és a megfelelő kamatszint megvalósítása miatt van szükség.

A kibocsátási felhatalmazás csak általában szól a kibocsátandó értékpapírokról, illetve felveendő hitelekről, és nem határoz meg konkrét arányokat arra vonatkozóan, hogy mennyi államkötvény, kincstárjegy és hitel legyen a forrás. E változtatást az indokolta, hogy a korábbi években egyszer sem sikerült az eredeti kötvény-kibocsátási keretet kihasználni, hanem annál csak lényegesen kisebb összeget lehetett értékesíteni az adott költségvetési évben. Ezt a gyakorlatot minden esetben kiegészítő rendelkezés legalizálta az éves költségvetési törvényekben, amely éppen a tőkepiaci viszonyokra hivatkozva lehetővé tette azt, hogy a ki nem bocsátott államkötvények helyett kincstárjegyek finanszírozzák a deficitet.

A gyakorlatban tehát végül is mindig a tőkepiaci viszonyok döntik el, hogy milyen megosztás érhető el az államkötvények és a kincstárjegyek között. Az itt javasolt rendelkezés végső soron csak ezt a gyakorlatot kodifikálja, de ugyanakkor természetesen a szükséges törvényi rendezést is biztosítja az adott időpontban.

Az MNB külföldi pénznemben fennálló követeléseinek és tartozásainak a - forint hivatalos árfolyamának változásából eredő - különbözete az államadósságot növeli, illetve csökkenti. Erre a tartozásra a Magyar Nemzeti Bank nulla kamatozású, lejárat nélküli hitelt nyújt. A Magyar Nemzeti Bankról szóló, többször módosított 1991. évi LX. törvény 22. §-a alapján az állam ezt a hitelt, 5%-os hányadban, folyamatosan kötvénnyé váltja át, akkor is, ha a nettó adósságállomány nem csökken.

A javaslat az államadósság terheinek csökkentése érdekében 1995-re ezt az automatikus átváltást felfüggeszti. Az MNB 1995. évi monetáris politikáját a felfüggesztés nem érinti.

A gazdasági kamarák működésének beindításához célszerűnek látszik az első félévi tagdíjuknak az állami forgóalap terhére történő megelőlegezése, december 10-i visszafizetési kötelezettség mellett.

MÁSODIK FEJEZETA KÖZPONTI KÖLTSÉGVETÉS ÉS AZ ÁLLAMHÁZTARTÁSMÁS ALRENDSZEREI EGYES ELŐIRÁNYZATAINAK MEGÁLLAPÍTÁSÁVAL, TELJESÍTÉSÉVEL, ILLETŐLEG FELHASZNÁLÁSÁVAL KAPCSOLATOS RENDELKEZÉSEK

A központi költségvetés tartalék-előirányzatai

Általános tartalék

5. §-hoz

Az ÁHT 25. § (2) bekezdése alapján általános tartalék címén olyan előirányzatot kell tervezni, amely az előre nem tervezhető kiadások és az elmaradt bevételek fedezetéül szolgál. Ennek mértéke az ÁHT 26. §-a alapján el kell, hogy érje a központi költségvetés kiadási főösszegének 1%-át, s nem haladhatja meg annak 3%-át. E követelménynek megfelelően a tervezett általános tartalék az 1995. évi központi költségvetési törvényjavaslat 1. § a) pontjában szereplő kiadási főösszeg 1%-a.

6-7. §-hoz

A törvény céltartalékot képez a központi költségvetés és a helyi önkormányzatok intézményeiben foglalkoztatott közalkalmazottak illetmény- növelésére. Az A/1 fizetési fokozat 8500 Ft-ra történő felemelésének ellentételezése 16400 millió forint bérpolitikai kerettel történik.

Az energiaár-emelés lakossági és intézményi részleges kompenzációjára 9000 millió Ft előirányzatot tervez.

Rendkívüli kiadások és bevételek

8. §-hoz

Az ÁHT 16. §-a értelmében a tervezés és beszámolás során meg kell különböztetni a nem állandó jellegű, meghatározott rendeltetéssel bíró ún. rendkívüli kiadásokat és bevételeket. A törvényjavaslat ezen szakasza számbaveszi az egyszeri, illetve az esetleges néhány éven keresztül felmerülő olyan kiadásokat és bevételeket, amelyek az államháztartás rendes, hosszú távú vitelének nem képezik részét.

Az állam vagyonával és a kormányzati beruházásokkal kapcsolatos rendelkezések

9. §-hoz

Az állam, mint tulajdonos, elvonja a tulajdonosi jogosítvánnyal felruházott szervezet kezelésében lévő kereskedelmi bankokban és más pénzintézetekben, valamint vállalkozásokban lévő állami részesedést, illetve az állami vagyont megtestesítő részvények után az 1995. évben kifizetésre kerülő osztalékot és az állami vagyon más hozadékát.

A privatizáció során keletkezett készpénzes bevételekből 150 000 millió forint a belföldi államadósság csökkentésére szolgál, amit a tulajdonosi jogosítvánnyal felruházott szervezet a központi költségvetésbe fizet be.

10. §-hoz

A központi költségvetést illeti meg mindazon bevétel, amely a Kincstári Vagyonkezelő Szervezet által kezelt állami vagyon értékesítéséből, átmeneti vagy tartós hasznosításából származik, ha törvény másként nem rendelkezik.

11-12. §-hoz

Az államháztartásról szóló törvény 108. és 109. §-ai értelmében a költségvetési törvényben értékhatárokat kell megállapítani az elfogadási jogosultságra az állam javára lemondott vagyon esetében, a versenytárgyalási kötelezettségre a vagyon elidegenítésénél, továbbá a használati, illetve hasznosítási jog átengedésénél.

A törvényhely nemcsak az ÁHT által támasztott követelményt elégíti ki, hanem - a kincstári vagyon törvényi szabályozása híján - a központi költségvetési szervek működésükhöz nem szükséges vagyonának hasznosításával kapcsolatos jogosítványokat is értékhatárhoz köti.

A központi költségvetési szervek gazdasági pozíciójának változása, az állami feladatok ellátása, az azzal kapcsolatos módosuló feltételek szabad ingatlan kapacitásokat hoznak létre. Ezek értékesítése csökkenti a működési kiadásokat, és egyúttal lehetőséget ad a szorító gondok, az esetlegesen meg nem fizetett köztartozások teljesítésére is. Általános szabályozás mellett módot kell adni az íly módon keletkezett többletbevételek szükségletnek megfelelő struktúrájú felhasználására a Kormány egyedi mérlegelési körében /(1)-(7) bekezdés/.

A (8) bekezdést illetően Kormányrendelet kiadását az indokolja, hogy a központi költségvetési szervek a jelenlegi jogszabályokban meghatározott értékhatár alatti, ugyanazon árura, szolgáltatásra irányuló beszerzései csak megfelelő, külön - az együttes lebonyolítást is biztosító - eljárással emelhetők a versenyeztetés körébe. Csak így érhető el a költségvetés számára olcsóbb árszínvonalú vásárlás, a piaci résztvevők és a nyilvánosság számára is áttekinthető beszerzési folyamat. A szabályozás alkalmazásának viszonylag gyors anyagi előnyök elérését, s az intézmények és áruk meghatározott körében egységes ellátás célszerű kialakítását is szolgálnia kell.

13. §-hoz

Az államháztartási törvény előírásainak megfelelően az országgyűlés dönt a kiemelt jelentőségű kormányzati beruházásokról. Az első bekezdésben felsorolásra kerülnek azok a projectek, amelyek - az ÁHT-ban jóváhagyott értékhatárnak megfelelően - kiemelt jelentőségű kormányzati beruházásnak minősülnek.

A kormányzati beruházási célprogramok azon állami feladatok ellátását tartalmazzák, amelyek nem köthetők alapvetően egy-egy régióhoz, illetve felhasználásukat, hasznosításukat nemcsak az adott település lakossága veszi, illetve veheti igénybe.

A javaslatban szereplő értékhatárok - amelyek az általános forgalmi adót is tartalmazzák - megegyeznek az 1994. évivel /(3) bekezdés/. A versenyeztetés azt szolgálja, hogy a költségvetési intézmények egy-egy project megvalósításánál a költségek minimalizálását érjék el. ezáltal lehetővé válik a költségvetési pénzeszközök hatékony felhasználása.

A védelmi illetve közbiztonságot szolgáló szerveknél illetve szervezeteknél a versenytárgyalási kötelezettség a beruházások nemzetbiztonsági szempontok figyelembe vétele miatt nem kötelezők /(4) bekezdés/.

A központi költségvetési szervek befizetési kötelezettsége

14. §-hoz

A központi költségvetési szervek vállalkozási tevékenységének eredményét terhelő befizetési kötelezettség szabályai és mértéke - igazodóan a társasági adó 1995. évre javasolt mértékéhez - 18%-ban kerül megállapításra. E befizetési kötelezettséget nem kell a vállalkozási tevékenységből származó eredmény azon része után teljesíteni, amely az alaptevékenység ellátását segíti.

15. §-hoz

E paragrafus kijelöli azokat a tételeket, amelyek a költségvetési pénzmaradvány-elszámolás keretében, jogszabályban meghatározott módon önrevíziós eljárással megállapítandó, a központi költségvetést megillető pénzmaradványt képezik, s egyúttal rögzíti a pénzmaradvány-jóváhagyás jogosultjait, tekintettel arra, hogy azokról az ÁHT nem rendelkezett.

16. §-hoz

E paragrafus befizetési kötelezettséget ír elő a központi költségvetési szervek meghatározott bevételei után. Ily módon a támogatás nélkül gazdálkodó költségvetési szervek is hozzájárulnak a központi költségvetés egyensúlyának javításához. Indokolt az is, hogy a költségvetési támogatás igénybevételével működő, költségvetési forrásból létrejött kapacitásokat hasznosító intézmények ezután a használat utáni bevételükből térítsenek a költségvetés javára. A befizetési kötelezettség alapjának meghatározása a bevételek struktúrájának, illetve a kiadások finanszírozásában betöltött szerepének figyelembe vételével történt. Befizetési kötelezettség így az alaptevékenységgel összefüggő áru- és készletértékesítéssel és szolgáltatásokkal, a bérbeadással, a vállalkozási tevékenységgel, a pénzügyi befektetésekkel, letétbe helyezéssel kapcsolatos kamatokra és árfolyamnyereségre terjed ki. A kötelezettség nem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, illetékjellegű bevételekre, az állami hatósági feladatok díjaira, az átvett pénzeszközökre (állami megbízások és feladat-megrendelések, társadalombiztosítással összefüggő pénzeszköz-átvétel, adományok stb).

A Légiforgalmi és Repülőtéri Igazgatóság költségvetési támogatás nélkül saját bevételből finanszírozza a repülésirányítással, a repülőtér fenntartásával és fejlesztésével kapcsolatos állami feladatokat. A fejlesztési előirányzat mintegy 5,5 milliárd forint, melyből 2 milliárd forint EIB-hitelből és 3,5 milliárd forint az LRI saját bevételéből kerül finanszírozásra. Ez utóbbi magába foglalja a korábbi 1 milliárd forintos költségvetési kötelezettségvállalás összegét is. Mindezek figyelembevételével szükséges a befizetési kötelezettség mértékének korlátozása.

A média intézményeinek mentesítését várható átszervezésük, korszerűsítési feladataik, valamint döntő részben önfinanszírozóvá alakításuk indokolja.

Egyes pénzbeli juttatások folyósítása

17. §-hoz

A felsőoktatási intézmények nappali tagozatos hallgatói pénzbeli juttatásának normatívája az 1994. évihez képest nem változik. Törvényi rögzítése azért szükséges, hogy a hallgatólétszám tervezettől eltérő alakulása esetén az előirányzat külön törvényi módosítás nélkül változhasson meg.

A felsőoktatásról szóló törvény alapján folyó egyetemi doktori képzésben résztvevők támogatási normatívája - ösztöndíj - ugyancsak a hallgatói előirányzat része. E normatíva összege - 1995. évre első ízben - 18 000 Ft/fő/hó (216 000 Ft/fő/év) mértékkel kerül meghatározásra (e képzési forma egyéb költségei külön kerülnek előirányzásra.).

HARMADIK FEJEZETA KÖZPONTI KÖLTSÉGVETÉSÉS AZ ÁLLAMHÁZTARTÁS TÖBBI ALRENDSZERÉNEK KAPCSOLATA

A) A helyi önkormányzatok és a központi költségvetés kapcsolatrendszere

18-28. §-hoz

A törvényjavaslat ezen szakaszai a helyi önkormányzatokról szóló módosított 1990. évi LXV. törvény előírásainak megfelelően rögzítik a helyi önkormányzatokat felhasználási kötöttség nélkül megillető állami hozzájárulásokat (16. § és 3. számú melléklet) és kiegészítő támogatásokat (18. § és 6. számú melléklet), továbbá a felhasználási kötöttséggel járó állami támogatásokat (17. § és 4-5. számú mellékletek). Ezek azt tükrözik, hogy az önkormányzati szabályozás alapjaiban az 1995. évben nem változik.

A helyi önkormányzatonként, azon belül támogatási jogcímenként részletezett adatokat - az önkormányzatok e törvény jóváhagyása előtti, központilag szervezett adatszolgáltatásának felhasználásával - a 3. számú mellékletben meghatározott fajlagos összegek alapján a pénzügyminiszter és a belügyminiszter együttes rendelettel teszi közzé.

Az önkormányzati fenntartású színházak 1995. évi támogatásának összegét helyi önkormányzatonként a 4. számú melléklet részletezi.

A címzett és céltámogatások jogcímeit, igénybevételének szabályait a helyi önkormányzatok címzett és céltámogatási rendszeréről szóló 1992. évi LXXXIX. törvény és végrehajtási rendeletei állapítják meg. A hivatkozott törvény 8. § (2) bekezdése értelmében a költségvetés helyzetétől függően az új induló céltámogatási igényekre vonatkozóan az Országgyűlés az éves költségvetési törvényben szűkítheti, rangsorolhatja a célokat. Az 1995. évben céltámogatásban részesíthető új induló beruházások körének szűkítését és rangsorolását a 17. § szabályozza. Rendelkezik a törvény az 1993-95. évben céltámogatott olyan műszakilag összetartozó, szennyvízelvezetést és -tisztítást szolgáló beruházások felmérésére, amelyek a céltámogatási kör szűkítése miatt csak részben valósulhattak meg, és meghatározza az ezek befejezését szolgáló beruházási igények 1996. évi prioritását.

Az ÁHT 64. § (3) bekezdése alapján a normatív állami hozzájárulások, a címzett és céltámogatások, a felhasználási kötöttséggel járó egyéb támogatások jogosulatlan igénybevételét, a visszafizetések, illetve azok határidejének elmulasztását, s hasonlóképp a központi költségvetés mulasztását, kamatfizetés terheli. A kamat 1995. évi javasolt mértéke továbbra is a jegybanki alapkamat kétszerese, azonban - főként a kistelepülések esetleges indokolatlan szankcionálását elkerülendő - a jegybanki alapkamattal azonos mérték érvényesül 500 ezer forint túllépés alatt. Viszonossági alapon ez érvényesül a központi költségvetés kötelezettségére is.

A helyi önkormányzatok feladat- és hatásköréről szóló törvény alapján sor kerül a városi tűzoltóságok előirányzatának központosítására a központi költségvetésből az érintett önkormányzatok költségvetésébe 1994. július 1-jei hatállyal. Ezt a rendelkezést a törvény 17. § (1) bekezdés d) pontja és a (6) bekezdése, az előirányzatot önkormányzatonként a 10. számú melléklet tartalmazza.

A helyi önkormányzatokról szóló, módosított 1990. évi LXV. törvény alapján törvényben kell rendelkezni az önkormányzatok költségvetése és a központi költségvetés között megosztandó adó- és más bevételekről, illetve egyéb átengedett bevételekről.

A személyi jövedelemadóból a központi költségvetés az előző évinél nagyobb hányadot enged át a helyi önkormányzatoknak, egyrészt a részesedés kulcsának növelésével, másrészt a korábban személyi jövedelemadó-kiegészítést célzó állami hozzájárulás kiváltására is adóátengedés történik. A megnövelt átengedett személyi jövedelemadó egy része a fedezet az érintett önkormányzatok által a munkanélküliek jövedelempótló támogatására teljesített kifizetés 50%-ára. Ezen kiadások másik 50%-át a Szolidaritási Alap téríti meg a önkormányzatoknak.

A feladat és a forráseloszlás összhangját javítja az előző évinél nagyobb mértékű személyi jövedelemadó kiegészítés a községek és a városok esetében, a meghatározott felső korlátok alkalmazásával. A megnövekvő feladatokra tekintettel a lakosságszám arányában - kis mértékben - a megyei önkormányzatok is részesednek a személyi jövedelemadóból.

A javasolt megosztási mértékek az illetékek esetében megegyeznek az 1994. évivel. Az önkormányzatok által beszedett illetékek fele-fele arányban az önkormányzatok, illetve a központi költségvetés bevételét képezik. Az önkormányzatokat megillető hányad belső elosztása és az illetékhivatalok működtetésének költségviselési rendje 1995-ben nem módosul.

A törvényjavaslat 26. §-a költségvetési befizetési kötelezettséget állapít meg a helyi önkormányzatok és intézményeik vállalkozási tevékenységének eredménye után. A társasági adóról szóló törvény hatálya nem terjed ki a költségvetési szervekre, amelyek vállalkozási tevékenységének és ezzel összefüggő befizetési kötelezettségének szabályozását kormányrendeletek tartalmazzák.

B) A társadalombiztosítás és a központi költségvetés kapcsolata

Az állami forgóalaphoz kapcsolt megelőlegezési számláról igénybevett összeg rendezése és a központi költségvetés hozzájárulása a társadalombiztosítási alapokhoz

29-30. §-hoz

A Társadalombiztosítási Alapok 1995. évi egyensúlyi helyzete és a profiltisztítás befejezése megteremti a lehetőségét az állami forgóalaphoz kapcsolt megelőlegezési számla hitel-jellegű igénybevétele megszüntetésének. Az Alapok 1995-től kezdődően nem járhatnak be a központi forgóalapba, hanem e helyett - a korábbi hiányok finanszírozását rendező jövőbeni megállapodást követően - önállóan kell megoldaniuk a finanszírozásukat. Likviditási gondjaikat kereskedelmi banki hitel útján kell rendezniük. Ennek érdekében az Alapok számláinak vezetése 1995-től az MNB-től átkerül a kiválasztásra kerülő kereskedelmi bankba.

A "nem biztosítottak" egészségügyi ellátásának biztosítására az állami átalányszerű hozzájárulást fizet. A hozzájárulás az előző évihez képest 40%-kal emelkedik.

C) A központi költségvetés és az elkülönített állami pénzalapok kapcsolata

31. §-hoz

Az ÁHT rendelkezései szerint az elkülönített állami pénzalapok bevételeit és kiadásait tartalmazó mérleget az Országgyűlés részére tájékoztatásul kell bemutatni.

32. §-hoz

A költségvetési szervek, valamint a normatív állami támogatásban részesülő nem állami szociális és oktatási-nevelési intézményeknél foglalkoztatottak bérét terhelő munkaadói járulék mértékét 12 000 millió forint átalányösszegben indokolt meghatározni.

NEGYEDIK FEJEZETA KÖZPONTI KÖLTSÉGVETÉSÉS AZ ÁLLAMHÁZTARTÁSON KÍVÜLI SZERVEZETEK KAPCSOLATA

Társadalmi önszerveződések támogatása

33-35. §-hoz

A társadalmi önszerveződések és egyes magánvállalkozások szociális és oktatás-nevelési közfeladatainak ellátásához a központi költségvetés normatív állami hozzájárulást nyújt. A 8. számú melléklet tartalmazza a normatívák mértékét, amelyek - a felsőoktatás kivételével - az 1994. évihez képest nem változnak, és megegyeznek az önkormányzati normatívákkal. A felsőoktatási nappali hallgatók normatívája 80 000 forint/főre csökken, mert a felsőoktatási törvény szerint 1995-től ezen hallgatók után is folyósítják a pénzbeli juttatási normatívát.

A Javaslat ismerteti azokat a címzett támogatásokat, amelyek elosztását jogszabály (a pártok működéséről és gazdálkodásáról szóló többször módosított 1989. évi XXXIII. törvény), illetve maga az Országgyűlés (kisebbségi önkormányzatok és szervezetek, társadalmi szervezetek, egyházak tekintetében) határozza meg.

A Javaslat - az előző évekhez hasonlóan - biztosítja, hogy a fejezetek költségvetésében címzetten megjelenő támogatásokon felül az egyházak, az alapítványok, a társadalmi szervezetek - a közfeladatok ellátásában való közreműködésüket honorálva - a költségvetés általános tartalékából, az ágazati és szakmai célfeladatokra tervezett előirányzatokból, továbbá az elkülönített állami pénzalapokból is támogatásban részesülhessenek.

ÖTÖDIK FEJEZETKEZESSÉGVÁLLALÁS ÉS KEZESI HELYTÁLLÁS

36-39. §-hoz

A javaslat az ÁHT-ban és az 1994. évi XLII. törvényben foglaltak alapján meghatározza egyfelől a Kormány által vállalható kezesség mértékét, másfelől a Magyar Export-Import Bank és a Magyar Exporthitel Biztosító Rt. által a központi költségvetés terhére vállalható kötelezettségek felső határát. Rendelkezik továbbá a keretek esetleges túllépéséről, a kereten kívül vállalható kezességekről, valamint a kezesség érvényesítéseként kifizetett összeg elszámolásáról és behajtásáról.

HATODIK FEJEZETA KÖZPONTI KÖLTSÉGVETÉS VÉGREHAJTÁSÁVAL KAPCSOLATOS RENDELKEZÉSEK

Az Országgyűlés kizárólagos hatásköre

40. §-hoz

Az Országgyűlés hatáskörében megváltoztatható előirányzatok, normatív támogatási jogcímek és fajlagos összegek, továbbá adók és más bevételek megosztási arányainak megállapítása, valamint a fejezetek között átcsoportosítható előirányzatok köre e §-ban kerül rögzítésre.

A központi költségvetés előirányzat-módosítási kötelezettségnélkül teljesülő kiadásai és bevételei

41. §-hoz

Az ÁHT 40. §-ában foglaltak alapján a törvényjavaslat nevesíti azon kiadási és bevételi előirányzatokat, amelyeknél a teljesülés előirányzat-módosítási kötelezettség nélkül szükségszerűen eltér. Az előirányzat sem bevételi minimumot, sem kiadási korlátot nem jelent, mivel a bevétel beérkezése, kiadás teljesülése jogszabályon alapul és számos egyéb körülménytől függ. A felsorolt előirányzatoknál az eltérés - a 41. § (2) bekezdésében meghatározott kiegészítő szabály figyelembevételével - nem jár együtt előirányzat-módosítási kötelezettséggel.

A Kormány, a pénzügyminiszter és a fejezetért felelős szervekvezetőinek különleges jogosítványai

42. §-hoz

A törvényjavaslat a költségvetés végrehajtásához hatásköri rendelkezéseket is tartalmaz. Ennek részeként a 6. § (1) bekezdés a)-c) pontjaiban meghatározott kormányzati rendkívüli kiadások előirányzataira, továbbá a helyi önkormányzatok által felhasználható központosított előirányzatokra, a működésképtelenné vált helyi önkormányzatok támogatási előirányzataira vonatkozóan az átcsoportosítás jogát a Kormány, illetve a pénzügyminiszter és a belügyminiszter hatáskörébe utalja /(1) (2) bekezdés/.

A kisebbségi törvény 62. § (2) bekezdése értelmében a kisebbségek országos önkormányzatai részére épületvagyont kell juttatni, azok székháza kialakítása céljából. Az országos és - amennyiben erre szükség mutatkozik - a helyi kisebbségi önkormányzatok elhelyezésével kapcsolatban az adott települési önkormányzatot ért igazolható veszteségek szerinti kártalanítást szolgálja az előirányzott keret. A kompenzációs igények elbírálására a Nemzeti és Etnikai Kisebbségi Hivatal elnökének vezetésével bizottság alakul. Tekintettel arra, hogy a forrás a központi költségvetésben kerül előirányzásra szükséges, hogy az egyházi ingatlanok visszaadásával kapcsolatos eljáráshoz hasonlóan az egyes támogatások konkrét összegeit és a kedvezményezetteket a Kormány állapítsa meg /(3) bekezdés/.

43. §-hoz

Az alaptevékenység ellátásához közvetlenül kapcsolódó, a 13. § (2) bekezdésében felsorolt bevételek és az azzal összefüggő kiadások előirányzatának módosítási joga a fejezetért felelős szervet illeti meg. A módosítási jog felügyeleti szervhez rendelését az indokolja, hogy e bevételek módosított előirányzatot meghaladó többletét a központi költségvetésbe be kell fizetni. A többletbevétel utáni előirányzat-módosítás így csak a felügyeleti szerv által elfogadott indokolt mértékben történhet. Az alaptevékenységgel összefüggő bevételnek minősülő tételek előirányzatának csökkentését a pénzügyminiszter hatáskörébe utalja, mivel e bevételek közvetlenül összefüggenek a támogatásigénnyel, illetve a feladatok ellátásával, vagy megszűnésével.

44. §-hoz

A Biztonsági Szolgálatok, valamint a Központi Ellenőrzési Iroda a VII. Miniszterelnökség, az Országos Testnevelési és Sporthivatal pedig a VIII. Belügyminisztérium fejezetben jelennek meg. Sajátos jogállásukra tekintettel a felügyeleti szerv vezetőjének feladatait a Biztonsági szolgálatnál a tárca nélküli miniszter, az Országos Testnevelési és Sporthivatalnál és a Központi Ellenőrzési Irodánál pedig e szervezetek vezetője látja el..

A (3) bekezdés b) pontja a pénzügyminiszter részére jogot ad, hogy az agrárgazdasági támogatások egyes céljai között az adott szükségleteknek megfelelően csoportosíthassa át az előirányzatokat.

HETEDIK FEJEZETA KÖZPONTI KÖLTSÉGVETÉSSEL KAPCSOLATOS VEGYES ÉS ÁTMENETI RENDELKEZÉSEK

45-46. §-hoz

E §-okban az Országgyűlés felhatalmazza a pénzügyminisztert egyrészt a központi költségvetés bevételeinek beszedésére és kiadásainak teljesítésére, másrészt a helyi önkormányzatok részére, a következő költségvetési év gazdálkodásának megkezdéséhez, előleg folyósítására.

47. §-hoz

A központi költségvetés - kiadásait és bevételeit összegező - mérleg-mellékletének jóváhagyását tartalmazza.

48. §-hoz

Az 1995. évi költségvetés megvalósításának biztonsága érdekében át kell alakítani az államháztartás pénzügyi, finanszírozási rendszerét. A jelenlegi pénzellátási rendszerben az állami forgóalapból a központi költségvetési fejezetek és központi költségvetési szervek havi támogatásukat előre megkapják, még akkor is, ha a tényleges kiadás jelentős késéssel valósul is meg. Ez a finanszírozási rend többletkamat-kiadást okoz, miközben az előre átutalt , még fel nem használt támogatások a Magyar Nemzeti Banknál vezetett nem kamatozó számlákon vannak. Ezt a felesleges kamatkiadást csökkenti a Magyar Nemzeti Bank egyetértésével az államháztartás bankszámla-vezetési rendjéről szóló 140/1993. számú Korm. rendeletnek a 121/1994. számú Korm. rendelettel történt módosítása. Szükséges az állami forgóalap eddig kormányrendelet szintű szabályozásának törvényi szintre emelése, mivel a vonatkozó számlákat vezető jegybankra kormányrendelet nem állapíthat meg kötelező rendelkezést.

49. §-hoz

(1) A MÁV Rt. nehéz gazdasági helyzete, működésének stabilizálása szükségessé tette, hogy a társaság bankokkal szembeni tartozásait az állam kiegyenlítse 1993. évben. A konszolidálás értéke 16,2 milliárd forint volt.

Ezt az állammal szembeni tartozást a MÁV Rt. drasztikusan megromlott gazdasági helyzete miatt nem tudja kifizetni. Ezért szükségessé válik az állammal szembeni tartozás elengedése annak érdekében, hogy a MÁV Rt. hatékony gazdálkodási feltételei kialakíthatók legyenek.

(2) A MÁV Rt. 1989. és 1990. években állami alapjuttatásban részesült a szűkös fejlesztési forrásainak kiegészítése céljából.

A MÁV Rt. gazdálkodásának stabilizálásához szükségesé vált az állammal szemben még fennálló 2738 millió forint tartozás elengedése valamint az elengedés időpontjáig felszámított kamatfizetési kötelezettség törlése. Ez az intézkedés is része a MÁV Rt. középtávon elérhető gazdálkodási stabilizációjának.

50. §-hoz

A Kisvállalkozói Garancia Alap 1000 millió forintnyi költségvetési támogatásának 500-500 millió forintban történő megosztása az Alap feladatainak 1994. évi változásait, a feladatok bővülését veszi figyelembe. Az 1994. évi XXII. törvényben foglaltak szerint az Alapból kamattámogatás nyújtható olyan belföldi pénzintézet által nyújtott hitelekhez, amelyeknél felszámolási eljárás alatt álló gazdálkodó szervezetek vagyonának megvásárlását kezdeményezi kis- vagy középvállalkozás. Ez a pénzügyi konstrukció a felszámolási eljárás során a hasznosítható eszközök értékesítését segíti elő. A kamattámogatások eredményeként a kis- és középvállalkozások fejlesztési hitelhez jutása könnyebbé válik.

51. §-hoz

(1) Az 1993-94. években kibocsátott 6 000 millió forint értékű, a budapesti felsőoktatás fejlesztés céljaira kibocsátott kötvény első kamatfizetései 1994. évben voltak, amelyek - változatlan feltételekkel - 1995-ben is lesznek.

(2) A javaslat a hivatkozott törvényhely pontosítása.

52. §-hoz

A köztisztviselők jogállásáról szóló 1992. évi XXIII. törvény előírja, hogy az illetményalap mértékét a költségvetési törvényben kell meghatározni. A rendelkezés ennek a követelménynek tesz eleget.

53. §-hoz

A közalkalmazottak jogállásáról szóló 1992. évi XXXII. törvény előírja, hogy a költségvetési törvényben kell meghatározni az illetmény-előmeneteli rendszer "A" fizetési osztály első fizetési fokozatának összegét. A rendelkezés ennek a követelménynek tesz eleget.

54. §-hoz

Rehabilitációs hozzájárulást azok a gazdálkodó szervezetek kötelesek fizetni, amelyeknél a megváltozott munkaképességűek foglalkoztatási aránya nem éri el a tárgyévi statisztikai állományi létszám 5%-át. A hozzájárulás összege - a létszám-különbségre vetítetten - 5000 Ft/év. A törvényjavaslat ezt az összeget kívánja 1000 forinttal megemelni. Az emelés a megváltozott munkaképességűek foglalkoztatottságának biztonságát szolgálja.

55. §-hoz

A Világkiállítás lemondásával összefüggő költségvetést terhelő kötelezettségek egy részét kell az elkülönített számláról finanszírozni, zömmel az Ipari és Kereskedelmi Minisztérium hatáskörébe tartozó tételeket - így pl. a kártalanítást; a terület-előkészítés, a felvonulás a közművezetékek és tartozékaik; egyes utak, térburkolatok, zöldfelületek, közlekedési műtárgyak; telekommunikáció, informatika.

56. §-hoz

A Kormány 1090/1994. (IX.29.), valamint 3274/94. sz. határozataiban rendelkezett a volt Szovjetunióval szemben transzferábilis rubelben keletkezett, Oroszország által átvállalt követelések érvényesítésének feltételeiről és eljárási rendjéről. Meghatározta - egyebek mellett - azt is, hogy a fegyveres erők és testületek részére történő szállítások értéke - a magyar álláspont szerint - maximum 150 millió USD lehet. Tekintettel arra hogy az adósság rendezéséről konkrét megállapodás nem történt, az esetleges szállítások mértékét, tartalmát, időpontját, egyéb feltételrendszereit a most megalakult tárcaközi bizottság, valamint a kormány-meghatalmazott(ak) fogják a tárgyalásokon rögzíteni, így az e témakört érintő költségvetési előirányzatok jelenleg nem alakíthatók ki. A korábbi haditechnikaitermék-szállítások elszámolása alapján a Kormány hatáskörében történő pénzforgalmi elszámolás, megjelenítés az Országgyűlés hatáskörét nem sérti, s a Kormány az 1995. évi költségvetés végrehajtásáról szóló törvényjavaslatban számol be a végleges elszámolásokról.

57-59. §-hoz

Felhatalmazást kap a Kormány, hogy a főváros és a megyei jogú városok szennyvíztisztításához nyújtandó támogatást, az agrárgazdasági támogatások szabályait, a családok egyszeri támogatásának részletes feltételeit és az energiaár-emelés részleges kompenzációjának részletszabályait külön rendeletben állapítsa meg.

MÁSODIK RÉSZA KÖZPONTI KÖLTSÉGVETÉS ELŐIRÁNYZATAINAK MEGALAPOZÁSÁT SZOLGÁLÓ RENDELKEZÉSEK ÉS TÖRVÉNYMÓDOSÍTÁSOK

Az üzemanyagok környezetvédelmi termékdíjáról szóló1992. évi XVIII. törvény módosítása

60-61. §-hoz

A termékdíj mértékét korábban Ft/tonnában kellett meghatározni. Az 1994. évi pótköltségvetési törvényjavaslat zárójelben megadta a Ft/tonna értékhez tartozó Ft/literben kifejezett termékdíj mértékét is, ezzel feloldotta a korábbi átszámítási problémát. A csak Ft/literre történő áttérés továbbra is átszámítási nehézségeket okozna, ezért szükséges a Ft/literben történő meghatározás mellett a jövedéki szabályozásról szóló 1993. évi LVIII. törvény 43. § (1) bekezdésében meghatározott átszámítási mód megadása is. Ezáltal lehetővé válik az üzemanyag termékdíj számításának összehangolása a fogyasztási adó számításával, így az állam számára hatékonyabb ellenőrzés, az adózó számára pedig költségtakarékosabb nyilvántartás valósítható meg. A Központi Környezetvédelmi Alap (a továbbiakban: Alap) szabályozásának egységesítése következtében az Alap egyik fő bevételi forrásának, az üzemanyagok környezetvédelmi termékdíjának módosítása is szükségessé vált. Az összehangolás elsősorban a kötött és általános felhasználású bevételek megkülönböztetését jelenti a termékdíjból történő felhasználás tekintetében is. Az egységesítést szolgálja az Alapban már szabályozott rendelkezések hatályon kívül helyezése is.

Az kárpótlási jegyek életjáradékra változtatásánál az életjáradék összege

62. §-hoz

A törvényjavaslat az életjáradék összegének növelését 1995. március elsejével az 1994. évivel azonos módon indítványozza megemelni.

A bányászatról szóló 1993. évi XLVIII. törvény módosítása

63. §-hoz

A bányatörvény előírásai szerinti elkülönített alapra hárított feladatok finanszírozásához a központi költségvetés is támogatást nyújt a szénbányászat és az uránbányászat területén (bányabezárás, tájrendezés, meddőhányó-rekultiváció) a gazdálkodó szervezetek támogatási címén belül, ezért célszerű a források átmeneti megosztása. Indokolja továbbá az elkülönített alapba utalt rész csökkentését az is, hogy az 1994-ben átutalt összeg meghaladja a 2 milliárd forintot - 1995. végéig a 3 milliárd forintot -, és annak felhasználására csak 1995 első negyedévétől lehet számítani.

Az agrárpiaci rendtartásról szóló1993. évi VI. törvény módosítása

64. §-hoz

A javasolt módosítások a garantált áron történő felvásárlás feltételeit pontosítják, illetve forrásait az állami garancia melletti hitelfelvételi lehetőséggel bővítik. Ezzel lehetővé válik, hogy az előre meg nem határozható időszakra vonatkozóan (a felvásárlástól az értékesítésig) a más célokra is felhasználható költségvetési előirányzat ne terhelődjön.

A társasági adóról szóló 1991. évi LXXXVI. törvény módosítása

65. §-hoz

Adókedvezmény illeti meg az 1995. évben Magyarországon első ízben üzembehelyezett gépek üzembehelyezőjét abban az esetben, ha az a munkanélküliség szempontjából kiemelt térségben történik. Az adókedvezmény mértéke 6 %.

A magánszemélyek jövedelemadójáról szóló 1991. évi XC. törvény módosítása

66. §-hoz

A módosítás nyomán személyi jövedelemadó fizetésére kötelezett az is, aki személygépkocsit kölcsönöz, bérel vagy lizingbe vesz.

A felsőoktatásról szóló1993. évi LXXX. törvény módosítása

67-69. §-hoz

A felsőoktatásról szóló törvény 1995. január 1-jétől a Művelődési és Közoktatási Minisztérium fejezetbe rendeli a felsőoktatás állami támogatási előirányzatát, amely 1994-ben még 5 fejezetben található. Ezek közül a Honvédelmi Minisztérium és a Belügyminisztérium felügyelete alatt működő felsőoktatási intézmények átrendezésére vonatkozó előírás felülvizsgálatra került, ezért ezen intézmények előirányzatai az eddigi gyakorlat szerint, a Honvédelmi Minisztérium és a Belügyminisztérium fejezetben jelennek meg. E miniszterek felsőoktatással kapcsolatos feladatai kiegészítendők továbbá a művelődési és közoktatási miniszter költségvetéssel összefüggő teendőinek megfelelően.

A felsőoktatás pénzügyi rendszerével és támogatásával foglalkozó 9.§ (6)-(7) bekezdése a képzési előirányzat megállapításához új tartalmi követelményeket ír elő, és a létesítmény-fenntartás feltételeitől való elkülönítéssel számol. Ezek kidolgozásához a törvény megjelenése óta kellő idő nem állt rendelkezésre, továbbá a módszertan kialakítását követően - az előzetes értékelések szerint - az intézmények közötti forrásátrendezésre több év szükséges.

A felsőoktatási fejlesztési tervre vonatkozó törvényjavaslat a Kormány, illetve a Parlament jogalkotási tervébe nem volt beilleszthető. Ezért átütemezés vált szükségessé olyan időponttal, amely még lehetővé teszi az 1996. évi költségvetéssel való kellő összhang biztosítását.

A közoktatásról szóló1993. évi LXXIX. törvény módosítása

70. §-hoz

A törvénynek azon előírása, hogy a költségvetési hozzájárulás biztosítsa a pedagógusok és egyéb közalkalmazottak részére a közalkalmazotti törvény szerinti illetményt, pótlékot és ezek járulékait, a technikai előkészítés elhúzódása miatt csak 1996. január 1-jétől alkalmazható.

A hadigondozásról szóló1994. évi XLV. törvény módosítása

71. §-hoz

A költségvetés helyzetére tekintettel elkerülhetetlenek olyan lépések is, amelyek bizonyos korábbi, törvényben biztosított juttatások folyósításának határidejét későbbi időpontra halasztják. Ez a hadigondozásról szóló törvény esetében a volt hadiárvák egyösszegű térítése eredetileg 1995. január 1-jétől tervezett folyósításának 1996. január 1-jére való halasztását jelenti.

A gazdasági kamarákról szóló1994. évi XVI. törvény módosítása

72-73. §-hoz

A gazdasági kamarákról szóló 1994. XVI. törvény 77. § (1) bekezdése értelmében a kamarák a megalakulásukkal és az 1995. évi működésükkel összefüggő költségek fedezésére a központi költségvetésből támogatásban részesülnek. A kormány döntése értelmében a kamarák csak a megalakulásukkal összefüggő költségek finanszírozásához kaphatnak támogatást a költségvetésből, ezért a törvény hivatkozott rendelkezését módosítani szükséges (154. §).

A kamarák 1995. I. félévi működésében a kötelező tagdíjfizetés időpontjának a 156. §-ban javasolt módosítása (1996. január 1-jéről 1995. január 1-jére történő előrehozása) miatt várható finanszírozási feszültségek enyhítésére pedig a törvényjavaslat 4. § (6) bekezdése az 1995. I. félévre esedékes tagdíjnak az állami forgóalap terhére történő megelőlegezésére ad felhatalmazást a kormánynak.

A kamarai törvény 77. § (3) bekezdésében foglaltak szerint a gazdasági kamarákat a kincstári vagyonból el kell látni a működésük megkezdéséhez szükséges ingatlanokkal, a tulajdonjog 1995. január 1-jével történő ingyenes átruházásával. A kormány ezzel kapcsolatos döntése szerint a gazdasági kamarák részére a Magyar Állam tulajdonában lévő vagyonból kell használati díj ellenében átmeneti időtartamra ingatlanokat felajánlani, mely ingatlanok jegyzékét és a használatba adás feltételeit kormányrendeletben kell meghatározni.

A törvényjavaslat 155. §-a a kamarai törvény 77. § (3) bekezdését a kormány döntésének megfelelően módosítja.

A államháztartásról szóló1992. évi XXXVIII. törvény módosítása

74-81. §-hoz

Az elmúlt évtizedek során többszáz millió USD értékű, illetve klíringvalutában keletkezett kormányzati kintlévőségünk alakult ki, ezek részben áruszállítási többletből, részben kormányhitelnyújtásból keletkeztek. Egyes viszonylatokban kintlévőségeink már jelentős részben lejártak, azok mobilizálására gyakran csak jelentős mértékű diszázsió mellett van lehetőség.

A kintlévőségek egy részének elengedése, illetve diszázsió melletti értékesítése teszi szükségessé az ÁHT. jelzett paragrafus szerinti módosítását.

A kormányzati kintlévőségek állományáról, mobilizálásuk módjairól, feltételeiről kormány-előterjesztés is készül.

A költségvetési intézmények költségvetésének új szerkezeti rendje külön béralap előirányzatot nem tartalmaz, ezért bővebb tartalmú személyi kiadások körében kell a tervezést és a gazdálkodást - ugyancsak kiemelt jelleggel - szabályozni.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

82-83. §-hoz

A törvény bevezeti a Munkanélküliek Szolidaritási Alapját, amelynek javára a munkaadó a munkaviszonyból származó bruttó kereset 4,2 %-át köteles munkaadói járulékként fizetni.

A Magyar Köztársaság 1994. évi költségvetéséről szóló 1993. évi CXI. törvény módosítása

84. §-hoz

A központi költségvetési szerveknél a létszámleépítésekkel összefüggő többletkiadás a céltartalékként jóváhagyott előirányzatot azok módosítása nélkül is meghaladhatja.

A nemzeti és etnikai kisebbségek jogairól szóló 1993. évi LXXVII. törvény módosítása

85. §-hoz

A törvény összhangot teremt az 1995-ben létrejövő országos és helyi kisebbségi önkormányzatok által működtetendő intézmények, illetve az állami- és önkormányzati intézmények normatívái között.

Az Országos Játék Alapról szóló 1993. évi XXVII. törvény módosítása

86. §-hoz

1995-ben az Országos Játék Alap 100 millió forintot utal át a Nemzeti Kulturális Alapba, a közoktatási intézmények könyvtárainak könyvvásárlására.

Az Útalapról szóló 1992. évi XXX. törvény módosítása

87. §-hoz

A törvény az Útalapba történő befizetést motorbenzinek és gázolaj után literenként 9,5 Ft-ban, üzemanyagként szolgáló sűrített földgáz után köbméterenként 9,5 Ft-ban, üzemanyagcéljára szolgáló propán-bután gáz után köbméterenként 12,5 Ft-ban állapította meg.

ZÁRÓ RENDELKEZÉSEK

88-95. §-hoz

Az 1994. évi költségvetésről szóló CXI. számú törvény 65. § (2) bekezdése értelmében 1994. január 1-jétől az idegenforgalmi hozzájárulás fizetésére kötelezettek köre kiterjesztésre került a valutabeváltási tevékenység árrésére. Annak definícióját pontosan meghatározni nem lehet (a pénzintézetek a valuta beváltásából származó marge-t nem tudják elkülöníteni), ezért indokolt a befizetési kötelezettség előírásának - visszamenőleges hatályú - megszüntetése.

A helyi önkormányzatok költségvetésére vonatkozó egyes határidők módosítása

96. §-hoz

A helyi önkormányzatok költségvetési rendelettervezetét e törvény kihirdetését követő 60 napon belül kell benyújtani, és 3 hónapon belül kell elfogadni.