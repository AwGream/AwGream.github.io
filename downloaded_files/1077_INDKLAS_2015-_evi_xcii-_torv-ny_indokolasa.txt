2015. évi XCII. törvény indokolása

az Európa Tanácsnak a gyermekek szexuális kizsákmányolás és szexuális zaklatás elleni védelméről szóló Egyezménye kihirdetéséről, valamint ezzel összefüggésben egyes törvények módosításáról

Általános indokolás

Az Európa Tanács Miniszterek Bizottsága 2007. július 13-án fogadta el a gyermekek szexuális kizsákmányolás és szexuális zaklatás elleni védelméről szóló egyezményt (a továbbiakban: Egyezmény). Az Egyezményt az európai igazságügyi miniszterek 2007. október 25-26-án, Lanzarotéban tartott konferenciáján nyitották meg aláírásra, és 2010. július 1-én lépett hatályba. Magyarország 2010. november 29-én csatlakozott az aláíró államok sorához.

Az elmúlt évek jogalkotási eredményei hozzájárultak ahhoz, hogy hazánk jogrendszere megfeleljen az Egyezmény által támasztott követelményeknek.

Az Egyezmény rendelkezéseinek a hazai jogszabályokkal való összhangja a Büntető Törvénykönyvről szóló 2012. évi C. törvény (a továbbiakban: Btk.) elfogadásával megteremtésre került. A Btk. foglalkoztatástól eltiltásra (Btk. 52-54. §), a nemi élet szabadsága és a nemi erkölcs elleni bűncselekményekre (Btk. XIX. Fejezet), valamint a gyermekek érdekét sértő és család elleni bűncselekményekre (Btk. XX. Fejezet) vonatkozó rendelkezései az Egyezmény rendelkezéseinek megfelelnek, valamennyi, az Egyezményben jelzett cselekményt büntetni rendelnek - a 4. §-ban jelzett fenntartás figyelembevétele mellett.

A Btk. lehetővé teszi a nemi szabadság elleni bűncselekmény elkövetőjének az eltiltását olyan foglalkozás gyakorlásától vagy egyéb tevékenységtől, amelynek keretében gyermekkorú vagy fiatalkorú személy nevelését, felügyeletét, gondozását, gyógykezelését végzi, illetve gyermekkorú vagy fiatalkorú személlyel egyéb hatalmi vagy befolyási viszonyban áll. Ezen túlmenően a hatalmi vagy befolyási viszonnyal visszaélés az egyes nemi élet szabadsága és a nemi erkölcs elleni bűncselekmények vonatkozásában minősített esetként kerül meghatározásra a törvényben.

Az egyes törvényeknek a gyermekek védelme érdekében történő módosításáról szóló 2013. évi CCXLV. törvény tette fokozottan ellenőrizhetővé a Btk.-beli szabályozást. Ennek érdekében több törvény módosítása is megvalósult: a munka törvénykönyvéről szóló 2012. évi I. törvény, a közalkalmazottak jogállásáról szóló 1992. évi XXXIII. törvény, a közszolgálati tisztviselőkről szóló 2011. évi CXCIX. törvény, a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), az elektronikus hírközlésről szóló 2003. évi C. törvény, és a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) szigorítása.

Az egyes jogállási törvényekben szigorításra kerültek a foglalkoztatási feltétek, kizárva a tizennyolcadik életévét be nem töltött személy nevelését, felügyeletét, gondozását, gyógykezelését végző munkáltatóknál való jogviszony létesítését a törvények által felsorolt bűncselekmények elkövetői számára. E szigorítást az új szabályok hatálybalépése előtti, már jogerősen megállapított bűncselekmények elkövetőire is kiterjesztette a módosítás.

A Btk. nemi élet szabadsága és nemi erkölcs elleni bűncselekményekről szóló XIX. Fejezetében meghatározott, ötévi szabadságvesztésnél súlyosabban büntetendő bűncselekményeknek el nem évülő bűncselekményeknek minősülnek, ha a bűncselekmény sértettje a bűncselekmény elkövetésekor a tizennyolcadik életévét nem töltötte be [Btk. 26. § (3) bek. c) pont]. Ezt kiegészíti a Btk. azon rendelkezése, miszerint ha az erős felindulásban elkövetett emberölés, a háromévi szabadságvesztésnél súlyosabban büntetendő szándékos súlyos testi sértés, az emberrablás, az emberkereskedelem, a személyi szabadság megsértése, illetve - a 26. § (3) bekezdés c) pontjában foglalt kivétellel - a nemi élet szabadsága és a nemi erkölcs elleni bűncselekmény sértettje a bűncselekmény elkövetésekor a tizennyolcadik életévét még nem töltötte be, az elévülés határidejébe nem számít be az az időtartam, amíg a tizennyolcadik életévét be nem tölti vagy be nem töltötte volna. [Btk. 28. § (1a) bek.]

A büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.) 132. §-a rendezi az elítélt felmérésének és részére megfelelő program felajánlásának az állam részéről fennálló kötelezettségét, ezt kiegészíti a Bv. tv. 186. §-a által biztosított reintegrációs programokon való részvétel kötelezettsége, illetve lehetősége is.

Az Egyezmény adatgyűjtésre és tárolásra vonatkozó szabályainak való megfelelést a Bnytv., a nemzetközi együttműködésre vonatkozó rendelkezéseknek való megfelelést a nemzetközi bűnügyi jogsegélyről szóló 1996. évi XXXVIII. törvény biztosítja.

Az Egyezmény emellett számos büntetőjogon kívüli, főként gyermekvédelmi kérdést is érint.

A gyermekvédelmi ágazatban az Egyezmény rendelkezéseinek való megfelelés érdekében a gyermekek védelméről és a gyámügyi igazgatásról szóló 1997. évi XXXI. törvénynek és egyes kapcsolódó törvényeknek a nevelőszülői jogviszony és a speciális ellátás átalakításával összefüggő módosításáról szóló 2013. évi CCV. törvénnyel megtörtént a Gyvt. módosítása. Az Egyezménnyel való összhang megteremtését szolgálják a Gyvt. 17. § (2a) bekezdésében és 130/A. § (2) bekezdésében foglalt azon rendelkezések, amelyek értelmében a gyermek bántalmazása, elhanyagolása miatt jelzést tevő intézmény, személy adatai zártan kezelendők, elősegítendő a gyermekvédelmi jelzőrendszer hatékonyabb működését, a gyermekbántalmazási esetek megelőzését, illetve minél hamarabb történő felismerését, az azonnali beavatkozást jelentő intézkedések megtételét.

Garanciális jelentőséggel bír, hogy a Gyvt.-ben biztosított gyermeki jogok szabályozása kiegészült azzal a rendelkezéssel, mely szerint a gyermeknek joga van ahhoz, hogy a védelme érdekében eljáró szakemberek - különösen a gyermek bántalmazásának felismerése és megszüntetése érdekében - egységes elvek és módszertan alkalmazásával járjanak el [Gyvt. 6. § (5a) bekezdés, 11. § (1a) bekezdés], az emberi erőforrások minisztere által jóváhagyott és közzétett módszertani útmutató alapján.

A Gyvt. 6-9. §-ában foglalt gyermeki jogok érvényesítését valamennyi gyermek esetében biztosítani szükséges és a gyermekvédelmi szakellátásban nevelkedő valamennyi gyermeket - ellátási szükségletének megfelelő - különleges védelem illet meg. Ily módon a Gyvt. hatályos szabályozása megfelel az pszicho-szociális támogatás biztosítására vonatkozó rendelkezéseknek is.

Az új Btk. és a jelzett jogszabály-módosítások hatálybalépésével tehát elmondható, hogy hazánk eleget tesz az Egyezményben rögzített nemzetközi követelményeknek, így az Egyezmény kötelező hatálya elismerésének nincs akadálya.

Részletes indokolás

Az 1. §-hoz

Az Egyezmény a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 2. § a) pontja szerinti nemzetközi szerződésnek minősül, arra ennek megfelelően az Nsztv. előírásai vonatkoznak.

Az Nsztv. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad.

Az Egyezmény aláírása, azaz a végleges szövegének megállapítása 2010. november 29-én megtörtént. A Kormány így az Egyezmény végleges szövegének megállapítását követően a törvényjavaslatot benyújtja az Országgyűlésnek az Egyezmény kötelező hatályának elismerése céljából.

A 2. §-hoz

Az Egyezményt az Nsztv. 9. § (1) bekezdése értelmében - mivel az az állampolgárok jogait és kötelezettségeit közvetlenül érinti, és így törvényhozási tárgykörbe tartozik, amely alapján az Egyezmény az Országgyűlés feladat- és hatáskörébe tartozó szerződésnek minősül - törvénnyel szükséges kihirdetni.

A 3. §-hoz

Az Egyezmény hiteles angol nyelvű szövegét és annak magyar nyelvű fordítását tartalmazza.

Az Egyezmény célja a gyermekek szexuális kizsákmányolásának és szexuális zaklatásának megelőzése és leküzdése, a gyermekkorú áldozatok jogainak védelme, valamint az e téren előírt kötelezettségek teljesítésének figyelemmel kísérése érdekében ellenőrző mechanizmus kialakítása.

Az Egyezmény meghatározza a különböző visszaélések fogalmát, a nyújtandó megelőző és áldozatsegítő szolgáltatások elemeit, a szükséges intervenciós programokra és intézkedésekre vonatkozó szabályokat. Rögzíti az állami és a civil szféra felelősségét, előírja a nyilvánosság ösztönzését arra, hogy megtegyék a szükséges intézkedéseket, ha a gyermek veszélyeztetettségét észlelik. Az Egyezmény értelmében a gyermekekkel foglalkozó személyek képzésébe, alkalmazási követelményeibe be kell építeni olyan megelőző mechanizmusokat, amelyek segítségével kiszűrhetők a potenciális bántalmazó személyek a gyermekekkel foglalkozó szakmákból.

Az Egyezmény VI-VII. Fejezete tartalmazza a büntető anyagi jogi szabályokat, valamint az érintett bűncselekményekre vonatkozó nyomozási, vádemelési és eljárási szabályokat, így különösen az eljárás megindítására, az elévülésre, a nyomozásra, a gyermek meghallgatására vonatkozó rendelkezéseket. Az Egyezmény emellett rendelkezik az érintett bűncselekményekre vonatkozó adatgyűjtésről és adattovábbításról, továbbá az e téren folytatandó nemzetközi együttműködésről is.

Az Egyezmény alkalmazásának figyelemmel kísérésére külön ellenőrzési mechanizmust alakít ki.

A 4. §-hoz

Az Egyezmény 20. cikk (3) bekezdése első gondolatjeléhez tett fenntartást tartalmazza, tekintettel arra, hogy a magyar büntetőjogi szabályok értelmében a képregényekben, animációs rajzfilmekben élethűen ábrázolt nem létező gyermekek nem tartoznak a büntetőjog által védendő személyek körébe, a Btk. a valóságos, élő gyermekek mindenek felett álló érdekeinek védelmét szolgálja.

Tartalmazza továbbá az Egyezmény 20. cikk (4) bekezdése szerinti fenntartást, mivel az információs és kommunikációs technológiákon keresztüli tudatos hozzáférés büntethetősége a jelenlegi bírói gyakorlatnak megfelelően annyiban áll fenn, ha az szándékos megszerzést (letöltést) és tartást is magába foglal.

Emellett tartalmazza az Egyezmény 25. cikk (3) bekezdése szerinti fenntartást, figyelembe véve azt, hogy a magyar szabályozás a szokásos tartózkodási helyen alapuló területi elv alkalmazhatóságát nem ismeri, és ez alapján nem teszi lehetővé a magyar állam büntetőhatalmának érvényesítését.

Az 5. §-hoz

Az Egyezmény 37. cikk 1. bekezdésével való összhang biztosítása érdekében, az Egyezmény 18. cikk 1. bekezdés a. és b. pontjával, valamint 19. cikk 1. bekezdés a. pontjával összefüggésben a 24. cikk 1. bekezdésében, továbbá a 22. cikkben meghatározott tényállásoknak megfelelően kiegészíti a Bnytv.-nek a büntetőeljárás alá vont személy DNS-profiljának nyilvántartását előíró rendelkezését a Btk. azon tényállásaival, amelyek büntetési tétele csak a háromévi szabadságvesztést éri el, jellegükből fakadóan azonban szükséges, hogy az Egyezményben írt kötelezettségek hatálya alá tartozzanak.

A 6. §-hoz

A Btk. eddig is lehetővé tette a tizennyolcadik életévét be nem töltött személy sérelmére elkövetett nemi szabadság elleni bűncselekmény elkövetőjének az eltiltását olyan foglalkozás gyakorlásától vagy egyéb tevékenységtől, amelynek keretében gyermekkorú vagy fiatalkorú személy nevelését, felügyeletét, gondozását, gyógykezelését végzi, illetve gyermekkorú vagy fiatalkorú személlyel egyéb hatalmi vagy befolyási viszonyban áll.

E szabályt az Egyezménynek való maradéktalan megfelelés érdekében kiterjeszti a kiskorú veszélyeztetése bűncselekményre is. Ennek következtében a foglalkozástól eltiltás alkalmazható lesz olyan esetekben is, amikor az Egyezmény szóhasználatával élve egy gyermeket szexuális zaklatás vagy szexuális tevékenységek végignézésére kényszerítenek, anélkül, hogy ezekben részt kellene vennie, továbbá alkalmazható lesz minden olyan esetben is, amikor az elkövető a gyermek testi, értelmi, erkölcsi vagy érzelmi fejlődését veszélyezteti.

A 7. §-hoz

A törvény a kihirdetését követő napon lép hatályba, azzal a kivétellel, hogy az Egyezmény kihirdetéséről rendelkező szakasz, az Egyezmény szövegét tartalmazó rendelkezés és az Egyezmény átültetéshez szükséges jogszabály-módosítások csak akkor lépnek hatályba, ha a külpolitikáért felelős miniszter megállapítja, hogy letelt az Egyezmény kötelező hatályának elismeréséről szóló magyar értesítés letétbe helyezését követő három hónapos időszak.