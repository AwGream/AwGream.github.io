1996. évi LXXVIII. törvény indokolása

a Magyar Köztársaság 1996. évi költségvetéséről szóló 1995. évi CXXI. törvény módosításáról

-----STARTING---POINT---ALTALANOS---

ÁLTALÁNOS INDOKOLÁS

I. AZ 1996. ÉVI KÖLTSÉGVETÉSI TÖRVÉNY MÓDOSÍTÁSÁNAK SZÜKSÉGESSÉGE

A Magyar Köztársaság 1996. évi költségvetéséről szóló 1995. évi CXXI. törvény elfogadása óta jelentős változások történtek mind az állami feladatvállalást meghatározó törvényi keretek, mind a központi költségvetés várható pénzügyi pozícióját illetően.

Mivel a pénzügyi folyamatok jelzett változásai alapján az eredetileg jóváhagyott államháztartási hiány az ellentétes folyamatok eredőjeként nem változik, így a Magyar Köztársaság 1996. évi költségvetéséről szóló 1995. évi CXXI. törvénynek a módosítására kerül sor. A jelenlegi módosítás nem az 1992. évi XXXVIII. törvény (Áht.), 1995. évi CV. törvénnyel módosított 41. § (1), illetve (2) bekezdésben meghatározott körülmények miatt vált szükségessé, ezért a Kormány nem pótköltségvetés megtárgyalására és elfogadására tesz javaslatot az Országgyűlésnek.

A költségvetés többletkiadásai (az év során hozott törvényekből és törvénymódosításokból, valamint a Kormány ez évi kötelezettségvállalásaiból) a többletbevételekből, illetve megtakarításokból (vám- és importbefizetések, társasági adó és egyéb bevételek, illetve a kamatkiadásoknál keletkező megtakarítások) fedezhetők.

II. A KÖLTSÉGVETÉSI TÖRVÉNY JÓVÁHAGYÁSA UTÁN ELFOGADOTT EGYES TÖRVÉNYEK, ILLETVE TÖRVÉNYMÓDOSÍTÁSOK MIATT SZÜKSÉGESSÉ VÁLÓ VÁLTOZTATÁSOK

1. Médiatörvénnyel kapcsolatos kérdések

a) A médiatörvény elrendeli a költségvetési törvény módosítását annak érdekében, hogy a Magyar Rádió és a Magyar Televízió költségvetési támogatásának folyósításában a részvénytársasággá való átalakulás következtében fennakadás ne történjék. Ezért a részvénytársaságok megalakulásával azonos időpontban a még fel nem használt támogatási előirányzatokat át kell csoportosítani a megfelelő média-közalapítvány előirányzatához. Mivel a Magyar Rádió - előrehozás következtében - teljes támogatását már felhasználta, az átcsoportosítás csak a Magyar Televíziót érinti.

b) Ugyancsak a médiatörvény rendelkezései értelmében intézkedni szükséges az előfizetésidíj-bevétel újraosztásáról oly módon, hogy az fedezze az ORTT, az MR, az MTV és a Hungária TV Közalapítványok működési költségeit, továbbá többletforráshoz juttassa a Duna Televíziót.

A Magyar Rádió és a Magyar Televízió költségvetési intézmények jelentős összegű köztartozásokat és sugárzásidíj-tartozásokat halmoztak fel az elmúlt évek során és 1996-ban. Intézkedni szükséges arról, hogy amennyiben ezeket a részvénytársasággá alakulás időpontjáig nem sikerül kiegyenlíteniük, és a tulajdonos közalapítványok sem vállalják át ezeket a terheket, a tartozások az MR, illetve az MTV ingatlanvagyona terhére kerüljenek kiegyenlítésre.

c) Az érvényes szabályozások egy viszonylag széles körnek - szociális okokból - az előfizetési díj megfizetése alóli mentességet biztosítanak, ami éves szinten jelentős bevételkiesést jelent. Mivel a gazdálkodó szervezetek esetében - és a Magyar Rádió Rt., illetve a Magyar Televízió ilyenek - a Kormány nem rendelheti el, hogy lemondjanak bevételük egy részéről, a költségvetésnek vállalnia kell a felmentettek be nem folyt előfizetési díjaiból származó bevételkiesés átalány formájában való megtérítését. Ez nem a közszolgálati médiák többlettámogatása, hanem a szociálisan rászorulóké.

2. 1996. május 1-jétől módosult a szociális igazgatásról és a szociális ellátásról szóló 1993. évi III. törvény közgyógyellátási jogosultságot szabályozó része. A módosítás a normatív közgyógyellátás bevezetésével a jogosultak körét kiszélesítette. Ennek értelmében közgyógyellátási igazolványt kaphat az a személy, akinek a rendszeres havi gyógyszerköltsége az öregségi nyugdíj mindenkori legkisebb összegének a 10%-át meghaladja, feltéve, hogy a családjában az egy főre jutó havi jövedelem nem éri el az öregségi nyugdíj mindenkori legkisebb összegét, egyedülálló esetén a 150%-át. A változás 1996. évi 8 havi költségvetési többletkiadása várhatóan 5 milliárd forint, amelyből 260 millió forint az Országos Egészségbiztosítási Pénztár részére kerül átutalásra a családi támogatások igényléseinek elbírásával kapcsolatban felmerült többletfeladatok ellentételezésére.

3. Az Alkotmánybíróság állásfoglalása alapján az Országgyűlés módosította a személyi szám használatával összefüggő rendelkezéseket. A személyazonosító jel helyébe lépő azonosítási módokról és az azonosítási kódokról szóló 1996. évi XX. törvény alapján a személyazonosító jelet három új azonosító váltja fel: a magánszemélyeket az adózással kapcsolatos nyilvántartásban az adóazonosító jel, az egészségügyi és a társadalombiztosítási igazgatásban a Társadalombiztosítási Azonosító Jel (TAJ), a személyi adat- és lakcímnyilvántartásban pedig a személyi azonosító azonosítja.

Az új azonosítók kiadásával kapcsolatos feladatok végrehajtási költségeit az érintettek ez évi költségvetései még nem tartalmazták. A Kormány a 2128/1996. (V. 29.) Korm. határozatában az új azonosító kódok bevezetésével kapcsolatos kiadásokhoz legfeljebb 3 milliárd forint összegű központi költségvetési többlettámogatást hagyott jóvá. Ebből a Belügyminisztérium 882,5 millió forinttal, a Honvédelmi Minisztérium 44 millió forinttal, a Központi Statisztikai Hivatal 85 millió forinttal, a Nemzetbiztonsági Hivatal 30,4 millió forinttal, a Pénzügyminisztérium 1073,7 millió forinttal, a Népjóléti Minisztérium 92 millió forinttal, az OEP és az ONYF 727,3 millió forinttal részesedik.

4. Az Alkotmánybíróság 1/1995. (II. 8.) AB határozatában az életüktől és szabadságuktól politikai okból jogtalanul megfosztottak kárpótlásáról szóló 1992. évi XXXII. törvény néhány rendelkezését alkotmánysértőnek ítélte, továbbá mulasztásban megnyilvánuló alkotmánysértést állapított meg. Az Országgyűlés elé az ezzel összefüggésben benyújtott törvénymódosítás elfogadására még nem került sor. Az Alkotmánybíróság újabb 22/1996. (VI. 25.) határozatában alapvetően nem tartotta alkotmányellenesnek a törvényjavaslatot. Az ezen határozatban foglaltak figyelembevételével átdolgozott törvényjavaslat várhatóan még ez évben benyújtásra kerül. Ezért az 1996. évi költségvetési törvényben mindenképpen szükséges egy új jogcím beállítása az ezzel kapcsolatosan felmerülhető kiadások finanszírozására. A jelzett bizonytalanságok következtében indokolt e jogcímnek az automatikusan teljesülő előirányzatok közé történő besorolása.

III. AZ 1995-96. ÉVI PRIVATIZÁCIÓS BEVÉTELEKBŐL SZÁRMAZÓ KAMATMEGTAKARÍTÁS FELHASZNÁLÁSÁVAL KAPCSOLATOS MÓDOSÍTÁSOK

A Kormány az 1045/1996. (V. 15.) Korm. határozatában úgy döntött, hogy az 1995-96. években befolyt és valószínűsíthető privatizációs bevételek adósságtörlesztésre való felhasználásából eredő 1996. évi kamat-megtakarítás nyomán várhatóan a költségvetésben és azon kívül az MNB-nél realizálódó források egy részét a gazdaság élénkítésére, exportfejlesztésre, kis- és középvállalkozások tevékenységének elősegítésére kell fordítani. Ennek keretében kerülhet sor az MBFB Rt., EXIMBANK Rt., MEHIB Rt., Pénzintézeti Központ Rt. forrásainak növelésére. Ezen források egy részét az MNB refinanszírozási hitelkibővítéséből kell biztosítani.

A források másik részét, mintegy 10 milliárd forintot a központi költségvetésből a gazdaság élénkítése mellett, az infrastruktúra fejlesztésére, valamint az államháztartási reformok támogatására kell fordítani. A Kormány úgy foglalt állást, hogy a központi költségvetésbe befizetett privatizációs bevételekből származó kamat-megtakarítás felhasználását a közmunkák céljait szolgáló programmal is ki kell egészíteni oly módon, hogy az ehhez szükséges fedezetet a rendelkezésre álló összegből kell biztosítani. Ezek a központi költségvetést közvetlenül érintő célok a következők:

Kis- és középvállalkozások fejlesztései, kamattérítés

1. Gazdaságélénkítés

A kis- és középvállalkozások finanszírozásánál jelentős problémát okoz, hogy beruházásaikhoz a pénzpiacon nem, illetve „nagyon drágán” jutnak hitelekhez. E probléma áthidalása érdekében indokolt, hogy a költségvetési törvényben a vállalkozások folyó támogatásai között kamatkedvezmény, kamatrész-átvállalási előirányzat kerüljön kialakításra. A jelenlegi számítások, tapasztalatok és prognózisok azt támasztják alá, hogy 500 millió forintos előirányzat jelentősen bővítheti a kis- és középvállalkozások forráshoz jutását. A fejlesztések és a kamattérítés igénybevételének feltételeit, az elszámolás mechanizmusát a Kormánynak kell jóváhagyni.

A Gazdaságfejlesztés célelőirányzat forrásainak bővítése

A gazdaságfejlesztés célját közvetlenül segítő 2000 millió forint további költségvetési forrást:

- a Gazdaságfejlesztési Pályázati Rendszer keretében, újonnan meghirdetendő pályázatokra,

- az EU követelményeknek megfelelő versenyképes termékstruktúrát eredményező beruházások megvalósításának támogatására, exportfejlesztő, befektetés-ösztönző támogatásra kell felhasználni.

2. Az infrastruktúra fejlesztése érdekében  Az M 3 autópálya építésének részbeni finanszírozására 1,5 milliárd forint szolgál.

A Kormány az M 3 autópálya - díjas rendszerű - kormánygarancia és állami támogatás melletti fejlesztéséről hozott 2308/1995. (X. 6.) Korm. határozatát követően többször tárgyalt az autópálya első építési ütemének finanszírozási és tarifapolitikájáról. Az Északkelet-Magyarországi Autópálya Fejlesztő és Üzemeltető Rt. (ÉKMA Rt.) és a finanszírozó bankok közötti hiteltárgyalások végső szakaszában tisztázódott, hogy a hitelekből nem lehet fedezni az építéshez szükséges földterületek megszerzési költségeit, a hitelek kamatait és jutalékait, valamint az áfa időleges finanszírozását és költségeit. Ezeket a költségeket az ÉKMA Rt. alaptőkéjéből, illetve rövid lejáratú hitelekből kellene fedezni, amelynek jelentős kamatterhe lenne mind 1996-ban, mind 1997-ben. Ezt váltaná ki az 1,5 milliárd forintos támogatás.

Az elmúlt időszak tapasztalatai alapján vízkárelhárításra, a kárelhárítási létesítmények fenntartására 1.250 millió forintot indokolt fordítani.

Beruházási célprogramok - Vízkárelhárítás

Az előirányzat terhére olyan - az elmúlt téli Körös-völgyi és felső-tiszai nagy árvíz hatására - sürgősen szükségessé váló átépítési és rekonstrukciós munkákat kell elvégezni, amelyek elmaradása esetén a védművek elemi biztonsága nem garantálható. Erre a célra 450 millió forint szolgálhat.

Ágazati célelőirányzatok - Árvízvédelmi töltések fenntartása,

A vízkárelhárítási létesítmények kellő színvonalú karbantartására már évek óta nincs lehetőség. E célra 800 millió forintot célszerű felhasználni, így sor kerülhet számos régi építésű zsilip megjavítására, árvízvédelmi töltést veszélyeztető meder helyreállítására, a belvízi főcsatornákon a kritikus szakaszok karbantartására.

Az egészségügyi fejlesztési koncepció programjai

3. Az államháztartási reformok támogatása

a) Az egészségügyi fejlesztési koncepció megvalósítását elősegítő szakmai programok

Az 1994 őszén elfogadott egészségügyi kormányprogram alapján a Népjóléti Minisztérium elkészítette az egészségügy korszerűsítésének koncepcióját.

A prioritásokat figyelembe véve az alábbi területeken kerültek pályázatok meghirdetésre:

- az egészségügyi struktúra-átalakítást elősegítő intézkedések támogatása,

- az egészségügy struktúra-átalakítása következtében szükséges képzések, átképzések támogatása,

- háziorvosi és házi gyermekorvosi munkahelyek létrehozása és a meglévő munkahelyek korszerűsítése,

- csoportpraxisok létrehozása,

- egynapos ellátási formák támogatása.

Ezen pályázatok teremtik meg azt a háttérbázist, amely szükséges az egészségügyi ellátási kötelezettségről és a területi ellátási normatívákról szóló törvény feladatainak végrehajtásához. Erre összességében 1310 millió forintot indokolt fordítani.

b) A kórházi ápolást kiváltó otthoni szakápolás feltételeinek megteremtése

Jelenleg a fekvőbeteg intézményekben az ágykapacitás egy részén csak ápolást igénylő betegek fekszenek. Ennek kiváltására, a lényegesen olcsóbb és a beteg szempontjából is humánusabb otthoni ellátás lehetőségét kívánjuk a projekttel megteremteni. Erre összesen 40 millió forint áll rendelkezésre.

c) Az Országos Mentőszolgálat struktúrájának átalakítása

Az ágyleépítések során többletfeladatokat kapó mentés és betegszállítás feladatainak biztosítása a finanszírozásai költségek rendelkezésre álló keretein belül csak invesztícióval és a struktúra átalakításával lehetséges. Erre 150 millió forint fordítható.

d) Az áttelepülések támogatása

Az egészségügyi szakdolgozók mobilitásának érdekében olyan pénzügyi konstrukciókat érdekében egy alapot célszerű létrehozni, melyből pályázat útján kölcsön formájában igényelhető a támogatás. Erre a célra 100 millió forint áll rendelkezésre.

e) Az egészségügyi nyugdíjpénztárak támogatása

A struktúra-átalakítás következtében a humán erőforrás területén keletkező feszültségek egyik levezetési módja, amelyre 400 millió forint fordítható.

A nyugdíjreform technikai feltételeinek megteremtése

A nyugdíjreform technikai feltételeinek megteremtésére 500 millió forintot kell a Pénzügyminisztériumnál új címként figyelembe venni. Ennek az összegnek az alábbi célokat kell szolgálnia:

- egyéni járuléknyilvántartás rendszerének megszervezése. Ez a nyugdíjreform alapja, lehetővé teszi a jogosultság, illetve az egyéni jövedelmek követését, tartalmazza a járulékfizetési időszakot, a társadalombiztosítási ellátásokra jogot biztosító munkáltatói és egyéni befizetések adatait;

- a kötelező nyugdíjpénztárak beindulásához, a működéshez szükséges egységes, valamennyi pénztárnál kötelezően alkalmazandó rendszerterv, illetve ügyvitelszervezés biztosítása;

- a reformmunkálatokban közreműködő szakértők díjazásának, a munka technikai eszközeinek részbeni biztosítása.

A felsőoktatási és kulturális intézmények támogatása

A felsőoktatási intézmények, valamint a felsőoktatás háttérintézményeinek az államháztartási reformhoz kapcsolódó belső átalakítására, átszervezésére és működésiköltség-megtakarítását szolgáló fejlesztések támogatására 275 millió forintot indokolt fordítani.

A szerkezet-átalakítást célzó támogatás 105 millió forint, amely az Országos Kiemelésű Társadalomtudományi Kutatások közalapítvánnyá történő átalakítását, illetőleg a közalapítványi formában történő működés feltételeit, továbbá az oktatási törvényből fakadó feladatok előkészítését szolgálja.

A felsőoktatást kutató, szolgáltató és nemzetközi kapcsolatokkal is rendelkező intézmények korszerűsítését célzó támogatások 28 millió forinttal kerülnek megemelésre.

A nemzeti kulturális intézmények korszerűsítését célzó támogatások összege 458 millió forint.

A nagy állami kiállítások biztosítási költségeinek, illetve a külföldi vendégművészek meghívásának finanszírozását szolgáló támogatás 127 millió forint, míg a budapesti Román Kulturális Központ részére épületvásárlás címén 150 millió forint kerül biztosításra.

A zánkai ifjúsági tábor megváltozott feladatokhoz történő átalakításra 107 millió forintot indokolt fordítani.

A közmunkák céljait szolgáló program

A közmunka-foglalkoztatás hatékonyabb rendszerének kialakításához 1 milliárd forint támogatás biztosítása szükséges. A felhasználásról a Munkaügyi Minisztériumnak kell - a törvény életbelépésével egyidejűleg - szabályzatot kidolgoznia.

IV. A KÖLTSÉGVETÉSI TÖRVÉNY VÉGREHAJTÁSÁVAL ÖSSZEFÜGGŐ EGYÉB MÓDOSÍTÁSOK

1. Az agrártámogatások költségvetési törvényben előirányzott összegéből az első félévben az időarányosnál és ütemezettnél jóval több került felhasználásra. A támogatási forrásokban mutatkozó feszültségek egyrészt az 1995. évközi intézkedésekre és folyamatokra, másrészt a tervezettet meghaladó exportteljesítményre vezethető vissza.

Az agrárexport növelése érdekében az üresen hagyott állattartó telepek megvásárlásához, felújításához és tenyészállatok beállításához pályáztatással támogatás igénybevételét tette lehetővé a 87/1995. (VII. 14.) Korm. rendelet. A reorganizációs támogatás terhére benyújtott új pályázatokhoz szükséges többletforrás igénybevételére döntően 1996-ban kerül sor.

Az 1995. évi magas agrárexport következtében az exporttámogatás igénybevételének éven belüli üteme és eloszlása is jelentősen eltér az előző évitől. A múlt évben - törvényi rendelkezés alapján - felfüggesztésre került a támogatásfolyósítás, s a parlamenti döntés után a felhalmozódott igényekből kb. 2 milliárd forint kifizetése áthúzódott 1996-ra.

A mezőgazdasági és élelmiszeripari termékek 1996. évi kivitele az előrejelzések szerint eléri, sőt meghaladja az elmúlt évi rekordszintet, így a támogatási kulcsok lecsökkentése és az új támogatási rendszer ellenére a normatív exporttámogatás tervezett összegének túllépése nem kerülhető el.

Az e két területen jelentkező pénzügyi feszültségek pótlólagos forrásigénye mintegy 13 milliárd forint. Ebből az összegből 6 milliárd forintot a Földművelésügyi Minisztérium fejezet előirányzataiból (az agrárpiaci és a termelési támogatásokból, valamint a mezőgazdasági alaptevékenység beruházási támogatásából) kell belső átcsoportosítással kigazdálkodni úgy, hogy a fejezetbe integrált elkülönített állami pénzalapok 1995. évi maradványának - 1,5 milliárd forintnak - felhasználását a Kormány engedélyezi. A további 7 milliárd forint pedig a költségvetési törvény módosításával (előirányzatnövelés) teremthető meg.

2. A haderőátalakítás során felszabaduló ingatlanok értékesítésében a versenytárgyalást az előírt szabályok szerint le kell folytatni. Amennyiben a versenytárgyalás eredménytelennek minősíthető, célszerű kezdeményezni, hogy a Kormány kapjon olyan felhatalmazást, amelynek keretében térítésmentes, illetve kedvezményes értékesítésre kerülhet sor, minthogy a versenytárgyalás lényegében vagy nem teljesíthető, vagy csak látszat versenyeztetést eredményezne.

Az Országgyűlés 94/1995. (IX. 28.) OGY határozatban és a 95/1995. (IX. 28.) OGY határozatban a légvédelem rádiólokációs felderítő-, információs- és vezetési rendszeréről, valamint a légvédelem földközeli és kismagasságú oltalmazási képességének megőrzéséről döntött. A tárca a szükséges eszközök beszerzésére nemzetközi tenderfelhívást tett közzé. A szállítókkal lefolytatott tárgyalásokat követően a győztessel megkötendő szerződéshez több költségvetési évre nyúló kötelezettséget indokolt vállalni.

3. A Kincstári Vagyoni Igazgatóság kezelésében lévő állami vagyon őrzésével, hasznosításával, értékesítésével kapcsolatban felmerülhetnek olyan előre nem látható és nem tervezett költségek, amelyek természetszerűen nem szerepelhetnek a Kincstári Vagyoni Igazgatóság előirányzatában. Ezért indokolt lehetővé tenni a hasznosításból, értékesítésből származó bevételekből 500 millió forint értékhatárig a vagyonkezeléssel, őrzéssel, hasznosítással továbbá a kincstári vagyonkataszter elkészítésével kapcsolatos kiadások teljesítését. A bevétel további hányada a központi költségvetés központosított bevételét képezi.

4. A jelenlegi költségvetési törvény államadósság-törlesztési fejezetének néhány előirányzata - elsősorban a nemzetközi adósságtörlesztésekkel összefüggésben - nem az előirányzat-módosítási kötelezettség nélkül teljesülő kiadások közé van besorolva. Ebből adódóan például a Bős-Nagymaros Vízlépcsőrendszerrel kapcsolatos államadósság-törlesztésre a Magyar Villamosművek Rt. részére fix előirányzatot tartalmaz. A térítés az osztrák-magyar szerződés szerint a mindenkor érvényes villamosenergia tarifaszabályzat szerinti alaphálózati díjtétel alapján történik, melynek értéke év közben is folyamatosan változik. Ezen kívül a német Újjáépítési és Hitelbank (KfW) által nyújtott hitelből történő beruházások finanszírozásánál is - Budapest-Hegyeshalom vasútvonal korszerűsítése - jelentős problémát okoz a devizaárfolyamok folyamatos változása. Ezeket, valamint az Universitas kötvények kibocsátásából származó összegek felhasználásából fedezendő, a lágymányosi egyetemfejlesztés céljait finanszírozó előirányzatokat az előirányzat-módosítási kötelezettség nélkül teljesülő kiadások közé kell sorolni. A kereszthatások, valamint az a körülmény, hogy a GFS rendszer szerint ezen előirányzatok egy része nem tartozik a folyó kiadások közé, nem rontják a költségvetés egyensúlyi pozícióit.

5. A költségvetési évet megelőzően vállalt egyedi és jogszabályi kezességek érvényesítése terén a végrehajtás során a helyzet jelentősen megváltozott a vonatkozó előirányzatok (az állam által vállalt jogszabályi és az egyedi kezességek érvényesítése, az EXIMBANK Rt. által vállalt garanciákból, a MEHIB Rt. és a Hitelgarancia Rt. által vállalt kötelezettségekből eredő fizetési kötelezettségek) megtervezésekor feltételezetthez képest. Egyfelől bizonyos alcímeknél várhatóan az előirányzatnál nagyobb, másoknál kisebb lesz a felhasználás. Másfelől az egyedi kezességvállalásoknál előre nem látható, jelentős összegű megtérülések történtek és várhatók.

Mindez indokolja, hogy a pénzügyminiszter - a rugalmas előirányzat-gazdálkodás megvalósításához - felhatalmazást kapjon az alcímek közötti saját hatáskörű átcsoportosításra, valamint azt, hogy az esetleges előirányzat-túllépés bázisa a megtérüléssel növelt előirányzat legyen. Ezzel az eljárással mód nyílik annak a veszélynek a mérséklésére, hogy összesített előirányzat-túllépés esetén az általános tartalékot kelljen igénybe venni.

6. A Magyar Nemzeti Bank nettó devizatartozásának csökkenése, a nemzetgazdaságban jelentkező többletlikviditás semlegesítésére foganatosított monetáris politikai lépések, s a Kincstári Egységes Számla (KESZ) - privatizációs bevételek miatti év eleji tartósan magas - állományára a központi költségvetésnek fizetett nagy összegű többletkamat-teher miatt 1996-ban várhatóan veszteségessé válna. Ennek ellensúlyozására - a jegybankról szóló törvénnyel összhangban - a költségvetésnek támogatást kell nyújtania a jegybank részére, hogy az megtörténhessen azért van szükség a törvényhely megteremtésére.

7. A Magyar Államkincstár részére megszabott feladatok ellátási feltételeinek megteremtéséhez szükséges az államháztartásról szóló 1992. évi XXXVIII. törvény néhány rendelkezésének módosítása.

a) A kincstári körbe tartozó egységeknek meghatározott feladatok (pl. a részükre nyújtott Phare-segélyek kezelése) ellátásához devizaszámlákra van szükségük, amelyeket kereskedelmi bankoknál indokolt megújítani. Biztosítani kell azonban, hogy a Kincstár ezek mindenkori állományáról információval rendelkezzen.

b) Az államadósság-kezelési feladatok elvégzéséhez a Kincstárnak rendelkeznie kell felhatalmazással az értékpapír-kezelési és letétkezelési munkák ellátására.

8. a) A Magyar Köztársaság 1993. évi költségvetésének végrehajtásáról szóló 1994. évi XCVI. törvény 12. § (2) bekezdésében a privatizációs bevételekből soron kívüli befizetési kötelezettséget írt elő az ÁV Rt. részére. Miután a privatizációs bevételek befizetése a költségvetésbe 1996-ban jelentősen túlteljesült, így az 1993. évi zárszámadásnál előírt 19,5 milliárd forintos befizetést megtörténtnek kell tekinteni.

b) Az Állami Vagyonkezelő Rt., illetve a jogutód Állami Privatizációs és Vagyonkezelő Rt. 1994-ben nem teljesített privatizációs bevétel átutalásának kérdését is törvényileg rendezni indokolt:

A Magyar Köztársaság 1994. évi költségvetéséről szóló 1993. évi CXI. törvény 6. §-a (7) bekezdésének rendelkezése szerint az Állami Vagyonkezelő Rt. kötelezettségeként írta elő, hogy az 1994. évi privatizációs bevételeiből összességében 28.269 millió forintot utaljon át az elkülönített állami pénzalapok számára. Az 1994. évi privatizációs folyamatok a költségvetési törvényben rögzített bevétel-átadásokat azonban nem tették lehetővé. Ebből adódóan az alapok a privatizációs bevételből 1994-ben - az 1995. évi CIV. törvény 7. számú melléklete szerint - 16.819 millió forintban részesedtek. Jelenleg az elkülönített állami pénzalapok az ÁV Rt., illetve a jogutód ÁPV Rt. kötelezettségeként tartják nyilván az elmaradt privatizációs bevételeket. Figyelembe véve azonban a költségvetési törvény sajátosságait, illetve az 1993. évi CXI. törvény 6. §-a (7) bekezdésének szövegét, amely szerint az ÁV Rt. 1994. évi privatizációs bevételeiből kell az átutalást teljesíteni. Továbbá azt, amely szerint: az 1994. évi zárszámadási törvény nem rendelkezik a privatizációs szervezet kötelezettsége hátralévő részének elengedéséről, ennek elmaradása azonban nem eredményezi a kötelezettség fennmaradását, hiszen ha kötelezettség továbbra is fennállna, akkor annak az 1996-os bevételi előirányzatok között kellene szerepelnie. Ez rendezetlen jogi helyzetet eredményez.

Ezért összefoglalva tehát a jogutód ÁPV Rt-t - az 1994. évi elmaradt privatizációs bevételek ügyében - nem terheli kötelezettség az alapokkal szemben. Az ügy törvényi rendezésére úgy nyílik lehetőség, hogy az 1993. évi CXI. törvény 6. §-a (7) bekezdését hatályon kívül kell helyezni.

c) A Ktv. 70. §-a (1) bekezdés b) pontja a távközlés állami részesedése privatizációjából származó bevételek 10%-át a Hírközlési Alaptól átvett feladatok (XIII. Közlekedési, Hírközlési és Vízügyi Minisztérium fejezet 11. cím, 2. alcím, 10. előirányzat-csoport) fejezeti kezelésű előirányzathoz rendeli. Tekintve, hogy az ÁPV Rt. befizetéseit az államadósság törlesztési kiadásaira kell fordítani, így ezt a kötelezettséget teljesítettnek kell tekinteni, ami nem jelenti az ide vonatkozó szakasz hatályon kívül helyezését, csak azt ez évben nem kell figyelembe venni.

9. Az általános tartalékkal kapcsolatos megfontolások

A költségvetési törvény az általános tartalék előirányzatát 10.450 millió forintban állapította meg. A költségvetési törvény módosítása az általános tartalék összegét mintegy 5,7 milliárd forinttal javasolja megemelni a következő feladatok finanszírozhatóvá tétele miatt.

A nyugdíjak és a nyugdíjszerű szociális ellátások reálértékében az elmúlt évek során bekövetkezett csökkenés, valamint a törvényi előírásoknak megfelelő, de mértékben csekély, július 1-jétől esedékes 0,5%-os nyugdíjemelés miatti szociális feszültségek enyhítése érdekében a Kormány úgy döntött, hogy 3.000 forint egyösszegű támogatásban részesíti azokat a személyeket, akiknek a júliusi - emelés nélküli számított - nyugellátási összege nem haladja meg a 17.000 forintot. Ezzel a lépéssel a Nyugdíjbiztosítási Alaptól vállalt át feladatot a Kormány. Ez a nyugellátásban részesülők közül mintegy 1.360 ezer főt, a nyugdíjszerű rendszeres szociális ellátásban részesülők közül mintegy 260 ezer főt érint, várható költségvetési kihatása - a folyósítással kapcsolatosan a társadalombiztosítási igazgatási szervei részére fizetendő költségtérítéssel együtt - 5 milliárd forint. Ezzel az összeggel növelni indokolt az általános tartalék előirányzatát a később felmerülő feladatok finanszírozása érdekében.

A média-törvény rendelkezéseinek megfelelően 1996. februárjában megalakult az Országos Rádió és Televízió Testület, illetve az Országgyűlés létrehozta a Magyar Rádió Közalapítványt, valamint a Magyar Televízió Közalapítványt. A szervezetek működési költségeinek biztosításáról azonban sem a törvény, sem az Országgyűlés nem intézkedett, erre csak a jelent törvénymódosítás keretében adódik mód. Ennek következtében a Kormány kénytelen volt a központi költségvetés általános tartaléka terhére támogatást biztosítani, összesen 664 millió forint értékben azzal, hogy a végleges rendezés során ez az összeg visszapótlásra kerül az általános tartalékba. Technikailag ez csak úgy oldható meg, hogy a jelen módosítás keretében az általános tartalék előirányzata megnő 664 millió forinttal, egyidejűleg a fenti testületek működési költségeinek fedezetét biztosító előfizetési díjbevételből a költségvetés bevételét képezi 664 millió forint.

10. A helyi önkormányzatok 1996. évi költségvetésének végrehajtásával összefüggésben a következő helyeken jelentkezett a költségvetési törvény módosításának igénye:

a) A költségvetési törvény a normatív állami hozzájárulások kiemelt előirányzatai között biztosít átcsoportosítási lehetőséget. Az időközi felmérések eredményeként az előirányzatok ennél több ponton mozdultak el, ezért az átcsoportosítási lehetőséget nemcsak a kiemelt előirányzatok között, hanem azok egyes alcím-előirányzatai között is indokolt lehetővé tenni. Ez magába foglalja az oktatáshoz, az egészségügyhöz, a szociális ellátásokhoz, a sporthoz, a művelődéshez, illetve a települések általános támogatásához kapcsolódó normatívákat.

b) A működésképtelenné vált helyi önkormányzatok kiegészítő támogatása is módosításra szorul.

Az önhibájukon kívül hátrányos helyzetben lévő (forráshiányos) helyi önkormányzatok támogatási keretére az önkormányzatok - a törvény szerinti első ütemben - kérelmeiket benyújtották.

A jelzett igény 731 önkormányzat részéről közel 6,2 milliárd forint, amely megközelíti az 1995. évi ilyen támogatások összegét. A területileg illetékes TÁKISZ-ok felülvizsgálata alapján 4,1 milliárd forint a javasolt forrás-kiegészítés, amely a tárcák közötti egyeztetésekkel 3,2 milliárd forintra csökkenthető, ez az összeg a törvény feltételrendszere alapján megilleti az érintett önkormányzatokat.

A jelenlegi 2 milliárd forint nagyságrendű keretösszeg megemelése tehát nem kerülhető el. Mivel első ütemben a pályázók 94%-a a községi önkormányzatok köréből került ki, az eddig kialakult forráshiányok rendezése hiányában vagy a számítottnál alacsonyabb szinten történő kielégítése miatt számos helyi önkormányzat az adósságrendezési eljárás procedúrájába kényszerül.

Nem lehet továbbá figyelmen kívül hagyni, hogy a helyi önkormányzatok a törvény szerint 1996. szeptember 30-áig - második ütemben - ismét benyújthatnak forráshiányra tekintettel támogatási igényeket.

c) A helyi önkormányzatok adósságrendezési eljárásáról szóló 1996. évi XXV. törvény szükségessé teszi a Költségvetési Törvény 6. számú melléklete 3. pontjának kiegészítését annak érdekében, hogy az itt megtervezett 500 millió forint támogatás terhére az adósságrendezés alatt álló helyi önkormányzatok is részesülhessenek működési célú támogatásban, illetve a pénzügyi gondnok díja kifizethető legyen.

d) A helyi önkormányzatok normatív elszámolási különbözetei bruttó elszámolásának biztosítása érdekében a központi költségvetés bevételi oldalán a „Helyi önkormányzatok befizetése” 517,3 millió forinttal, míg a központi költségvetést terhelő - a helyi önkormányzatok megillető - kifizetés teljesítése érdekében a Pénzügyminisztérium fejezet Vegyes kiadások előirányzata ugyanilyen előirányzattal kerül megemelésre.

11. A történelmi egyházak közoktatási intézményei részére a normatíván felül az állam és az egyházak közötti szerződés alapján átcsoportosítás történik a Belügyminisztérium fejezet Egyes közoktatási feladatok támogatásáról a Művelődési és Közoktatásügyi Minisztérium fejezet Egyházi oktatási intézmények támogatására. Ezzel az átcsoportosítással megszűnik az oktatási intézmények között eddig meglévő támogatási aránykülönbség.

12. A Németország Szövetségi Köztársaság Kormánya által a Magyar Kormánynak nyújtott 500 millió DM kormányhitelt döntő részben a német Újjáépítési és Hitelbank (KfW) közvetíti a hitelből megvalósuló egyes projektek magyar felhasználói felé. Így a KfW által nyújtott (közvetített) hitelek tartalmilag azonosak a nemzetközi fejlesztési intézetek (Világbank, EIB, EBRD) által folyósított kölcsönökéhez.

A KfW hitelekre szükséges kormányzati garanciák törvényi kezeléséhez célszerű a törvény 41. §-ában a Kormány számára megadni a lehetőséget, hogy ezekre is összegszerű korlátozás nélkül vállaljon kezességet.

A Magyar Befektetési és Fejlesztési Bank által kormánygaranciával felveendő hitelek összegét azért indokolt növelni, hogy a bank által bevonható külföldi források minél nagyobb mértékben segítsék elő a kis- és középvállalkozások fejlesztéseinek finanszírozását.

13. A Kormány július 11-i ülésén tárgyalta a Magyar Államkincstár működésének tapasztalatairól, a továbbfejlesztés lehetőségeiről és annak javasolt ütemezéséről szóló kormány-előterjesztést. Az előterjesztés határozati javaslatában szerepelt a készpénz-forgalom szűkítése érdekében teendő kormányzati intézkedések felgyorsítása. Célként fogalmazódott meg, hogy 1999. január 1-jétől a köztisztviselők és közalkalmazottak juttatásait bankszámlára kell utalni. A pénzintézeti szolgáltatásokkal jól ellátott területeken (Budapesten és a vidéki nagyvárosokban) ezt a folyamatot fel kell gyorsítani, és már 1997-ben számottevő eredményt kell elérni. Már 1996-ban meg kell tenni a szükséges és a lehetséges lépéseket, hogy a fent említett cél elérhető legyen.

14. A Magyar Köztársaság 1996. évi költségvetéséről szóló 1995. évi CXXI. törvény 8. §-ának (2) és (3) bekezdése tartalmazza az ÁPV Rt. tevékenységéhez kapcsolódó költségvetési tételeket. A törvény előkészítésének időszakában az 1995. évi privatizáció végső eredményei és ennek hatása az ÁPV Rt. 1996. évi bevételeire, kiadásaira és költségvetési kapcsolataira még nem voltak egyértelműek. A nagy értékű - elsősorban az energiaszektorhoz kapcsolódó - privatizációs szerződések az év utolsó hónapjaiban realizálódtak, így jelentősen befolyásolták az 1996-ban értékesítésre kerülő vagyont és a hozzá kapcsolódó bevételeket.

A privatizációs többletbevételből az 1995. évre előírt 150 000 millió forinton felül további 100 000 millió forintot fizetett be az ÁPV Rt. a költségvetésbe, valamint 92 000 millió forintot az államadósság törlesztésére. A befizetés ismeretében írta elő a Kormány, hogy az ÁPV Rt. 1996. évi további privatizációs bevételeiből a különböző kötelezettségei után megmaradó privatizációs bevételt az államadósság törlesztési kiadásaira kell fordítani.

A privatizációs bevételek folyamatosan csökkenő összeget jelentenek és 1997-ben várhatóan lezárulnak e befizetések. A későbbi évek kötelezettségeinek fedezésére ezért az ÁPV Rt-nek tartalékot kell képeznie. Az ÁPV Rt. 1996-ban 41 000 millió forint tartalékot képez, amely tétel korábban a törvényben nem szerepelt.

Privatizációs kiadásokra 17 000 millió forint, a reorganizációs kiadásokra 13 000 millió forint összeget irányzott elő a költségvetés.

A reorganizációs költségek és a privatizációt közvetlenül előkészítő kiadások elősegítik a privatizációra tervezett társaságok kondícióinak javítását. A tulajdonos átmeneti segítsége mentesíti a társaságokat a magas kamattal felvett hitelek alól esetleg a felszámolástól. A tartósan állami tulajdonban maradó társaságok esetében hasonló indokok alapján célszerű átmeneti vagy végleges tulajdonosi segítséget nyújtani hitel vagy tőkeemelés formájában. Az ÁPV Rt-nek sok esetben indokolt lépést tennie a felszámolásra került társaságok ingatlanainak kivásárlására és ezzel a privatizációs bevétel növelésére. A reorganizációs kiadások felhasználásánál a Kormány egyedi jóváhagyása szükséges. Az ÁPV Rt. Igazgatósága a rendelkezésre álló összegeken belül 200 millió forintig egyedi döntéseket hozhat, de ezek összességében - éves szinten - nem haladhatják meg az 3 000 millió forintot. A legjelentősebb reorganizációs kiadási tétel a borsodi térség acélipari reorganizációjához kapcsolódik. Az eddigi kormánydöntések alapján 1996. évre 8 000 millió forintot kell a borsodi reorganizációs program megvalósításához kifizetni. Kormányhatározat rendelkezik az MBFB Rt. feltőkésítéséről, amely 2 200 millió forint terhet jelent az ÁPV Rt. számára. A szovjet csapatok által okozott környezeti károk elhárítását ugyancsak az ÁPV Rt-nek kell elvégeznie a más tárcák felügyelete alá tartozó területeken is.

Mindezek alapján szükséges a reorganizációra fordítható összeg nagyságának felemelése 23 000 millió forintra.

Az ÁPV Rt. egyéb kiadásaira 15.000 millió forint került beállításra a költségvetési törvényben. A várható kiadások azonban meghaladják a tervezett összeget.

Az állami vagyonból a települési önkormányzatokat a belterületi föld értékének megfelelő részesedés illeti meg, melynek egy részét készpénzben kell kifizetni. A költségvetési törvény készítése idején az ÁPV Rt. 10 000-15 000 millió forint kifizetésével számolt, mivel a kifizetés nagyságára vonatkozó bírósági határozatok még nem voltak ismertek. Az ÁPV Rt. e kötelezettségeinek igyekszik 1996-ban eleget tenni azért, hogy a járulékos költségei a lehető legkisebbek legyenek. Az 1996. évre várható kifizetendő járandóság 53 000 millió forint. A társaságok részére a privatizáció után korábbi törvényi rendelkezés (1989. évi XIII. tv.) alapján a vételár 20%-át kell visszautalni. Ennek 1996. évre becsült összege 12.000 millió forint. A kárpótlási jegyek egy részét a tulajdonosok életjáradékra váltották, melynek az eddigi gyakorlat alapján az ÁPV Rt-t érintően 2000 millió forint az éves kihatása.

15. A nemzeti és etnikai kisebbségek jogairól szóló 1993. évi LXXVII. törvény 63. § (4) bekezdése alapján az Állami Privatizációs és Vagyonkezelő Részvénytársaságot, az országos kisebbségi önkormányzatokkal szemben pénzbeli térítés nélküli vagyonátadási kötelezettség terheli.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény 35. § c) pontja értelmében az ÁPV Rt. állami vagyont pénzbeli térítés nélkül kivételesen indokolt esetben adhat át, nevezetesen akkor, ha arról az éves költségvetési törvény rendlelkezett.

Az 1996. évi költségvetéséről szóló 1995. évi CXXI. törvény nem rendelkezik az országos kisebbségi önkormányzatoknak juttatandó vagyonnal összefüggésben az ÁPV Rt. kötelezettségéről, ezért ennek törvényi feltételeit meg kell teremteni.

A Mecsekurán Kft. nem tartozik közvetlenül az ÁPV Rt. portfoliójába. A Kft. tulajdonosai a Mecseki Ércbányászati Vállalt 67%-ban, valamint a Kincstári Vagyonkezelő Igazgatóság 33%-ban. Ezen társaságok közül a Mecseki Ércbányászati Vállalat tartozik az ÁPV Rt. portfoliójába 100%-os tulajdoni hányaddal. A Mecsekurán Kft. termelési veszteségének 1996. évi fedezete nem oldható meg a Paksi Atomerőmű Rt-nél keletkező import-árnyereség terhére, mert ilyen nem képződik. Mindezek együttesen teszik szükségessé, hogy a törvény keretei között jogszerű alapja legyen a veszteség ÁPV Rt. által történő finanszírozásának.

150 millió forint szükséges annak érdekében, hogy az ÁPV Rt. finanszírozhassa a nem a portfoliójába tartozó területek környezeti kárelhárítását.

16. A Magyar Export-Import és a Magyar Exporthitel Biztosító Hitel Rt. készpénzen kívüli alaptőke-emelésének módja a piacképes értékpapír mellett ingatlan apportálása is lehet. Tekintettel arra, hogy a Magyar Export-Import Bank Rt. közvetlen hiteltevékenységet végez indokolt, hogy más pénzintézethez hasonlóan rendelkezhessen ingatlannal, illetve más társaságban tulajdonosi részesedéssel.

17. Az Útalap várható hiányának mérséklése érdekében szükségesé válik 1.000 millió forint összegű központi költségvetési támogatás. Így ezzel az összeggel fedezet biztosítható a Közúti Igazgatóságok átalakításához, továbbá a korábbi kötelezettségek teljesítéséhez.

18. Az 1995. évi tényadatok, valamint az 1996. évi eddigi pénzforgalmi teljesítési adatok ismeretében a vám- és importbefizetések jogcímen - a vámbiztosíték-számla egyenlegének jelentős növekedése, valamint a vámpótlék esetében egyfelől a tervezettnél szűkebb körű visszaigénylést, másfelől a július, illetőleg október elejei 1-1 százalékpontnyi csökkentést figyelembe véve, illetve a vámbevétel esetében az importszerkezet változása miatti alacsonyabb bevétel eredőjeként - várhatóan 22 milliárd forinttal haladja meg az előirányzott 224 milliárd forintot. A vállalkozások költségvetési befizetéseinél a társasági adó bevétel előirányzata 69.900 millió forint volt. Az eddigi befizetések alapján ez az összeg várhatóan jelentősen mintegy 4.000 millió forinttal túlteljesül. Ezt a befizetési többletet számszerűsíti a módosítás a Pénzügyminisztérium fejezetnél.

19. Az adósságszolgálati kamattérítési kiadásoknál abból a tényből, hogy a privatizációs többletbevételeket a költségvetés adósság-törlesztési kötelezettségeire fordították, 10,6 milliárd forint megtakarítással lehet számolni. Az ezen túlmenő megtakarítás az MNB eredményében jelentkezik.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

A kiadási és bevételi főösszegek változását az 1. és 2. számú melléklet változásaiból levezetve tartalmazza ez a szakasz.

A 2. §-hoz

A Magyar Nemzeti Bank a többletlikviditás semlegesítésének költségei, illetve a kincstári egységes számla utáni fizetendő kamat jelentős többlete következtében feltehetően veszteséges lesz. A veszteség pótlásának mechanizmusára ad lehetőséget ez a szakasz.

A 3. §-hoz

Az általános tartalék előirányzata magában foglalja a médiáknak nyújtott előirányzat visszafizetéséből keletkező többleteket, illetve az egyszeri nyugdíjkiegészítés céljait szolgáló előirányzatokat.

A 4. §-hoz

A normaszöveg azt célozza, hogy a céltartalékból törvényes keretek között végre lehessen hajtani a felsőfokú köztisztviselők illetmény-kiegészítésének emelését. Az összeghatár 1000 millió forintos emelése a bérpolitikai intézkedésre kellő fedezetet nyújt. Ugyanakkor a céltartalék terhére a Ktv. 6. §-a (5) bekezdésének értelmében nem nyújthatnak be továbbra sem igényt azok a központi költségvetési szervek, amelyek kiadási előirányzatát teljes egészében saját bevétel fedezi, illetve munkavállalójukat saját bevételeik terhére foglalkoztatják.

Az 5. §-hoz

A pénzbeni kárpótlás törvénymódosításból eredő jogcímeinek fedezetéül 200 millió forint automatikusan teljesülő rendkívüli kormányzati kiadás kerül beépítésre a törvényjavaslatba.

Az Északkelet-Magyarországi Autópálya Fejlesztő és Üzemeltető Rt. és a finanszírozó bankok közötti hiteltárgyalások végső szakaszában tisztázódott, hogy a hitelekből nem lehet finanszírozni az építéshez szükséges földterületek megszerzési költségeit, a hitelek kamatait és járulékait. Ez teszi indokolttá a szakasz rendelkezését.

A 6. §-hoz

A Ktv. 8. §-ának (2) és (3) bekezdése tartalmazza az ÁPV Rt. tevékenységéhez kapcsolódó költségvetési tételeket. A törvény előkészítésének időszakában az 1995. évi privatizáció végső eredményei és ennek hatása az ÁPV Rt. 1996. évi bevételeire, kiadásaira és költségvetési kapcsolataira még nem voltak egyértelműek. A nagy értékű - elsősorban az energiaszektorhoz kapcsolódó - privatizációs szerződések az év utolsó hónapjaiban realizálódtak, így jelentősen befolyásolták az 1996-ban értékesítésre kerülő vagyont és a hozzá kapcsolódó bevételeket. Ezért szükséges a Ktv. egyes tételeinek módosítása.

A privatizációs többletbevételből az 1995. évre előírt 150 000 millió forinton felül további 100 000 millió forintot fizetett be az ÁPV Rt. a költségvetésbe, valamint 92 000 millió forintot az államadósság törlesztésére. A befizetés ismeretében írta elő a Kormány, hogy az ÁPV Rt. 1996. évi további privatizációs bevételeiből a különböző kötelezettségei után megmaradó privatizációs bevételt az államadósság törlesztési kiadásaira kell fordítani.

A privatizációs bevételek folyamatosan csökkenő összeget jelentenek és 1997-ben várhatóan lezárulnak. A későbbi évek kötelezettségeinek fedezésére ezért az ÁPV Rt-nek tartalékot kell képeznie. Az ÁPV Rt. 1996-ban 41 000 millió forint tartalékot képez, amely tétel korábban a Ktv-ben nem szerepelt.

A javaslat tartalmazza azokat a kiadási tételeket amelyek az ÁPV Rt. privatizációs, vagyonkezelési, reorganizációs tevékenységéhez, illetve saját szervezetének működéséhez kapcsolódnak. Privatizációs kiadásokra 17 000 millió forint, a reorganizációs kiadásokra 13 000 millió forint összeget irányzott elő a költségvetés.

A reorganizációs költségek és a privatizációt közvetlenül előkészítő kiadások segítik elő a privatizációra tervezett társaságok kondícióinak javítását. A tulajdonos átmeneti segítsége mentesíti a társaságokat a magas kamattal felvett hitelek alól esetleg a felszámolástól. A tartósan állami tulajdonban maradó társaságok esetében hasonló indokok alapján célszerű átmeneti vagy végleges tulajdonosi segítséget nyújtani hitel vagy tőkeemelés formájában. Az ÁPV Rt-nek sok esetben indokolt lépést tennie a felszámolásra került társaságok ingatlanainak kivásárlására és ezzel a privatizációs bevétel növelésére. A reorganizációs kiadások felhasználásánál a Kormány egyedi jóváhagyása szükséges. Az ÁPV Rt. Igazgatósága a rendelkezésre álló összegeken belül 200 millió forintig egyedi döntéseket hozhat, de ezek összességében - éves szinten - nem haladhatják meg a 3000 millió forintot. A legjelentősebb reorganizációs kiadási tétel a borsodi térség acélipari reorganizációjához kapcsolódik. Az eddigi kormánydöntések alapján 1996. évre 8000 millió forintot kell a borsodi reorganizációs program megvalósításához kifizetni. Kormányhatározat rendelkezik az MBFB Rt. feltőkésítéséről, amely 2200 millió forint terhet jelent az ÁPV Rt. számára. A szovjet csapatok által okozott környezeti károk elhárítását ugyancsak az ÁPV Rt-nek kell elvégeznie, a más tárcák felügyelete alá tartozó területeken is.

Mindezek alapján indokolt a reorganizációra fordítható összeg nagyságának felemelése 20 000 millió forintra. Ezen belül az ÁPV Rt. Igazgatósága által egyedileg felhasználható éves keret 2000 millió forint, amelyen belül egyedileg 200 millió forint összeghatárig dönthet.

A 7. §-hoz

A nemzeti és etnikai kisebbségek jogairól szóló 1993. évi LXXVII. törvény 63. § (4) bekezdése alapján az Állami Privatizációs és Vagyonkezelő Részvénytársaságot, az országos kisebbségi önkormányzatokkal szemben pénzbeli térítés nélküli vagyonátadási kötelezettség terheli.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény 35. § c) pontja értelmében az ÁPV Rt. állami vagyont pénzbeli térítés nélkül kivételesen indokolt esetben adhat át, nevezetesen akkor, ha arról az éves költségvetési törvény rendelkezett.

A Magyar Köztársaság 1996. évi költségvetéséről szóló 1996. évi CXXI. törvény az országos kisebbségi önkormányzatoknak juttatandó vagyonnal összefüggésben nem rendelkezik az ÁPV Rt. kötelezettségéről. Az 1993. évi LXXVII. törvényből eredő, pénzbeli térítés nélküli vagonátadási kötelezettségének 1996-ban mindaddig nem tud jogszerűen eleget tenni az ÁPV Rt., amíg erre a felhatalmazást az éves költségvetési törvényben nem kapja meg.

A Mecsekurán Kft. nem tartozik közvetlenül az ÁPV Rt. portfoliójába. A Kft. tulajdonosai a Mecseki Ércbányászati Vállalat 67%-ban, valamint a Kincstári Vagyonkezelő Igazgatóság 33%-ban. Ezen társaságok közül a Mecseki Ércbányászati Vállalat tartozik az ÁPV Rt. portfoliójába 100%-os tulajdoni hányaddal. A Mecsekurán Kft. termelési veszteségének 1996. évi fedezete nem oldható meg a Paksi Atomerőmű Rt-nél keletkező import-árnyereség terhére, mert ilyen nem képződik. Mindezek együttesen teszik szükségessé, hogy a törvény keretei között jogszerű alapja legyen a veszteség ÁPV Rt. által történő finanszírozásának.

A Kormány döntése értelmében az ÁPV Rt-nek kell elvégezni a szovjet csapatok által okozott környezeti károk elhárítását. A munkák elvégzésének finanszírozására az ÁPV Rt. portfoliójába tartozó ingatlanok, területek esetében a reorganizációs előirányzat nyújt fedezetet. Ugyanakkor ez a forrás nem használható fel a nem az ÁPV Rt. portfoliójába tartozó ingatlanok esetében. Ahhoz, hogy az ÁPV Rt. ezekben az esetekben is finanszírozhassa a kárelhárítást törvényi felhatalmazás szükséges. Ezt szolgálja a vonatkozó törvényjavaslat szövegtervezete.

Az Országgyűlés által kapott felhatalmazás alapján a módosítással lehetővé válik, hogy az ÁPV Rt-től térítésmentesen kerüljenek a helyi önkormányzatok tulajdonába a volt szovjet laktanyák, illetve azon ingatlanok, amelyek nem értékesíthetők.

A 8. §-hoz

A Kincstári Vagyoni Igazgatóság kezelésében lévő állami vagyon kezelésével, őrzésével, hasznosításával, értékesítésével felmerülhetnek olyan előre nem látható és tervezhető költségek, amelyek az előirányzatában nem szerepelnek és ezért indokolt erre további forrás lehetőséget biztosítani.

A 9. §-hoz

A költségvetési törvény módosítása lehetőséget teremt arra, hogy a Magyar Televízió Rt. 1997-ben folytassa a „műholdas hírgyűjtő rendszer mozgóállomás” központi beruházását, az 1996. évi pénzmaradvány terhére.

A sporttörvényekkel összhangban az OTSH térítésmentesen adja át a megyei önkormányzatoknak a megyei sporthivatalok által ellátott feladatokhoz használt tárgyi eszközöket.

A 10. §-hoz

1996. évben a Hegyeshalom-Budapest közötti vasúti pálya korszerűsítéséhez biztosított német hitelből rendelkezésre álló teljes keret felhasználásával szükséges biztosítani a beruházási projekt tervezett megvalósítását. Ez összegszerűen az 1995. évből megmaradt 20 millió DM ez évi felhasználását jelenti.

Az Universitas kötvények az ÁFI Rt. megszűnésével a kincstári egységes számlára kerültek. Ez a forrás korábban is a Lágymányosi egyetemi fejlesztések projekt céljait szolgálta, ezért a célirányos forrás-felhasználás továbbra is indokolt.

A 11. §-hoz

Indokolt, hogy a Kormány kezességvállalási felhatalmazása kiterjedjen a német Újjáépítési és Hitelbankra (KfW) is, figyelemmel a bank által a MÁV Rt. vasútvonalainak villamosításához folyósítandó és egyéb fejlesztésekhez folyósított hitelekre is. A beruházások volumene megkívánja és egyéb gazdasági tényezők indokolják a Magyar Befektetési és Fejlesztési Bank Rt. részére az állam által vállalható kezesség összeghatárának a felemelését.

A 12. §-hoz

Az Országgyűlés döntött a légvédelem rádiólokációs felderítő, információs és vezetési rendszerének, valamint a földközeli és kismagasságú légvédelem oltalmazó képességének a megőrzése érdekében szükséges eszközök beszerzéséről. A törvényjavaslat a pénzügyi lebonyolításhoz szükséges, a költségvetési évet is követő kötelezettségvállalás törvényi felhatalmazását adja meg. Továbbá indokolt, hogy a Ferihegyi Repülőtér fejlesztésének zavartalan lebonyolítása érdekében a kedvezményes hitelkondíciók elérésére kezességvállalás történjen.

A 13. §-hoz

A költségvetési évet megelőzően vállalt egyedi és jogszabályi kezességek érvényesítése terén a végrehajtás során a helyzet jelentősen megváltozott a vonatkozó előirányzatok - XVII. Pénzügyminisztérium fejezet 18. cím 1., 3., 4. és 5. alcím (az állam által vállalt jogszabályi és az egyedi kezességek érvényesítése, az EXIMBANK Rt. által vállalt garanciákból, a MEHIB Rt. és a Hitelgarancia Rt. által vállalt kötelezettségekből eredő fizetési kötelezettségek) megtervezésekor feltételezetthez képest. Egyfelől bizonyos alcímeknél várhatóan az előirányzatnál nagyobb, másoknál kisebb lesz a felhasználás. Másfelől az egyedi kezességvállalásoknál előre nem látható, jelentős összegű megtérülések történtek és várhatók.

Mindez indokolja, hogy a pénzügyminiszter - a rugalmas előirányzat-gazdálkodás megvalósításához - felhatalmazást kapjon az alcímek közötti saját hatáskörű átcsoportosításra, valamint azt, hogy az esetleges előirányzat-túllépés bázisa a megtérüléssel növelt előirányzat legyen. Ezzel az eljárással mód nyílik annak a veszélynek a mérséklésére, hogy összesített előirányzat-túllépés esetén az általános tartalékot kelljen igénybe venni.

A 14. §-hoz

Az agrártámogatások költségvetési törvényben előirányzott összegéből az első félévben az időarányosnál és ütemezettnél jóval több került felhasználásra. A támogatási forrásokban mutatkozó feszültségek egyrészt az 1995. évközi intézkedésekre és folyamatokra, másrészt a tervezettet meghaladó exportteljesítményre vezethető vissza. A módosítással lehetővé válik, hogy a feszültségek a különféle mezőgazdasági támogatások közötti átcsoportosítással feloldhatók legyenek.

Lehetséges továbbá az is, hogy a Turisztikai célelőirányzat előirányzathoz viszonyított bevételi többletek erejéig a kiadási előirányzat növelésének kezdeményezésére sor kerülhessen miniszteri hatáskörben. Ezzel várható, hogy az idegenforgalomból származó bevételek növekednek.

A 15. §-hoz

A családi támogatások igénylésének feldolgozásával kapcsolatos térítés, valamint a társadalombiztosítási azonosító jel bevezetéséhez fizetendő költségvetési térítés egyszeri jellegű, és összegében kötött, ezért a központi költségvetés előirányzat módosítási kötelezettség nélkül teljesülő kiadásai között való szerepeltetés nem indokolt.

A 16. §-hoz

A költségvetés törlesztési előirányzatainál első sorban a nemzetközi hiteltörlesztésekkel összefüggésben indokolt, hogy az előirányzatok az árfolyamváltozással összefüggésben túlléphetők legyenek. Ebből adódóan ezek az előirányzatok átkerülnek a központi költségvetés előirányzat módosítási kötelezettség nélkül teljesülő kiadásai és bevételei kategóriába.

A 17. §-hoz

A törvény lehetőséget teremt arra, hogy a Kormány döntése szerint a Földművelésügyi Minisztérium legfeljebb 7%-kal túllépje a kiemelt agrárgazdasági támogatásokra szánt keretet.

A 18. §-hoz

A törvény a normatív állami hozzájárulások VIII. Belügyminisztérium fejezet 17. cím, 1. és 4. alcím kiemelt előirányzatai között biztosít átcsoportosítási lehetőséget. Az időközi felmérések eredménye azt mutatja, hogy az előirányzatok ennél több ponton mozdultak el.

A 19. §-hoz

A javaslat szerint a kisebbségi kompenzációs keretből várhatóan felhasználásra nem kerülő összeg a kisebbségi koordinációs és intervenciós keretbe kerül átcsoportosításra, ami által lehetővé válik a gyors állami beavatkozás azokban az esetekben, amikor kisebbségi célokat szolgáló kiépült kapacitások, értékes intézmények és preferált programok átmeneti pénzügyi nehézségek miatt veszélybe kerülnek. Így többek között támogatáshoz juthatnak válságos helyzetű kisebbségi oktatási és kulturális intézmények, kisebbségi önkormányzatok.

A 20. §-hoz

A költségvetési évet megelőzően vállalt egyedi és jogszabályi kezességek érvényesítése terén a végrehajtás során a helyzet jelentősen megváltozott a vonatkozó előirányzatok (az állam által vállalt jogszabályi és az egyedi kezességek érvényesítése, az EXIMBANK Rt. által vállalt garanciákból, a MEHIB Rt. és a Hitelgarancia Rt. által vállalt kötelezettségekből eredő fizetési kötelezettségek) megtervezésekor feltételezetthez képest. Egyfelől bizonyos alcímeknél várhatóan az előirányzatnál nagyobb, másoknál kisebb lesz a felhasználás. Másfelől az egyedi kezességvállalásoknál előre nem látható, jelentős összegű megtérülések történtek és várhatók.

Mindez indokolja, hogy a pénzügyminiszter - a rugalmas előirányzat-gazdálkodás megvalósításához - felhatalmazást kapjon az alcímek közötti saját hatáskörű átcsoportosításra, valamint azt, hogy az esetleges előirányzat-túllépés bázisa a megtérüléssel növelt előirányzat legyen. Ezzel az eljárással mód nyílik annak a veszélynek a mérséklésére, hogy összesített előirányzat-túllépés esetén az általános tartalékot kelljen igénybe venni.

A 21. §-hoz

Az 1996. évi mezőgazdasági és élelmiszeripari termékkivitel az előrejelzések szerint sőt meghaladja az elmúlt évi rekordszintet, így a támogatási kulcsok lecsökkentése és az új támogatási rendszer ellenére a normatív export támogatás tervezett összegének túllépése nem kerülhető el.

A pótlólagos forrásigény mintegy 13 milliárd forint. Ez teszi indokolttá a módosításban foglalt rendelkezést.

A 22. és 25. §-hoz

A média-törvény 141. §-ának (7) bekezdése, - mely elrendeli, hogy a Kormány kezdeményezze az 1996. évi költségvetési törvény módosítását - arról is intézkedik, hogy „ennek során a Duna Televízió támogatását növelni kell, amelynek forrása a televízió-készülékek előfizetési díjbevételének újra felosztása lehet.” Ugyanezen javaslatban, és ugyancsak„- az előfizetési díjbevétel terhére - gondoskodni kell a Testület, illetve a közalapítványok kuratóriumai működéséhez szükséges fedezetről is.” Más forrást a média-törvény nem jelöl meg, és arra a költségvetési törvény sem tartalmaz fedezetet.

Mind az ORTT, mind a közalapítványok már 1996. márciusában megalakultak, ezért működési költségeikről az átmeneti időszakban is gondoskodni kellett, illetve kell. Június 30-áig összesen 210 millió forintot csoportosított át a Kormány a központi költségvetés általános tartalékából átmeneti megoldásként. Július hónapban további 454 millió forint szükséges ahhoz, hogy a törvénymódosítás elfogadásáig terjedő időszakban a testületek működőképesek legyenek. A Kormány rendelkezései szerint ezeknek az összegeknek vissza kell kerülniük az általános tartalékba, lévén forrásuk egyértelműen bevétel és nem támogatás, a törvényi előírás szerint. Ahhoz, hogy a jelen törvényben meg lehessen emelni az általános tartalék előirányzatát, az állami bevételeknek is növekednie kell. Ezért szükséges a befizetés elrendelése.

Az ORTT költségvetését - a média-törvény 32. §-ának (1) bekezdése értelmében - illetékes bizottsága javaslatára az Országgyűlés önálló törvényben hagyja jóvá. Ez a törvény még nem született meg, ezért az ehhez szükséges összeg csak a rá való hivatkozással határozható meg. Mivel a fentebb idézett törvényhely az előfizetési díjbevételt jelöli meg fedezetül, a ténylegesen felhasználható összeget a már felhasznált támogatás összegével csökkenteni kell.

A Magyar Rádió Közalapítvány 46 millió forintban, Magyar Televízió Közalapítvány 42,9 millió forintban, a Hungária Televízió Közalapítvány 45 millió forintban határozta meg 1996. évi működési költségeit. A törvényjavaslat a IV. negyedévben szükséges összegeket tartalmazza. A Hungária TV Közalapítvány esetében azért a teljes összeg szerepel, mivel költségvetési támogatásának előrehozásával fedezte eddigi működési költségeit.

A Duna Televízió - az OGY hatpárti média albizottsága által is elfogadottan - havi 300 millió forintban szabta meg elengedhetetlenül szükséges költségkeretét, ez a költségvetési törvényben biztosított 2,4 milliárd forinton felül további 1,2 milliárd forintot igényel.

A Magyar Rádió Részvénytársaság és a Magyar Televízió Részvénytársaság részesedésének egymáshoz viszonyított aránya megegyezik a Magyar Rádió és a Magyar Televízió költségvetési intézmények részesedési arányával.

A költségvetési befizetés teljesítése azért előzi meg az egyéb kötelezettségek teljesítését, mivel ezek az összegek már felhasználásra kerültek mind az ORTT-nél, mind a közalapítványoknál. Két részletben történő megoszlása azért szükséges, hogy ne vegye igénybe túlzott mértékben a szeptember hónapban várható díjbevételt.

Egy részvénytársaság nem kötelezhető arra, hogy elkészítse egy költségvetési szerv zárszámadását. A Magyar Rádió és a Magyar Televízió azonban 1996-ban nyolc hónapon át költségvetési intézményként (illetve költségvetési fejezetként) működött, ezért a zárszámadásban szerepelnie kell. Ez csak oly módon oldható meg, ha a közalapítványok kuratóriumait a költségvetési törvény kötelezi a zárszámadás elkészítésére.

Ugyancsak nem kényszeríthető egy gazdálkodó szervezet arra, hogy kormányzati felmentések alapján lemondjon bevételének jelentős hányadáról. Ezért a központi költségvetésnek meg kell térítenie azok előfizetési díját, akiket - szociális okokból - a hatályos rendelkezések mentesítenek a díjfizetés alól. A megosztási arány megegyezik a bevételek megoszlási arányával.

A 23. §-hoz

Amennyiben a Kincstári Vagyoni Igazgatóság tulajdonába olyan ingatlan kerül, amely alkalmas a két intézmény megfelelő (ügyforgalom, bank biztonsági) elhelyezésére indokoltnak tartjuk, hogy az alaptőke-juttatás ingatlan apporttal egészüljön ki.

A 24. §-hoz

A hatályos szöveg nem teszi lehetővé, hogy térítésmentesen kerüljenek az önkormányzatok tulajdonába azon ingatlanok, amelyeknek az értékesítése versenytárgyalást követően nem vezetett eredményre, ezért indokolt a javasolt módosítás.

A 26. §-hoz

A Hírközlési Alap (Távközlési Alap) az Áht. 61. §-a (2) bekezdésének rendelkezése alapján nyújtott 1994-ben kölcsönt öt elkülönített állami pénzalapnak.

Az érintett alapok közül 1996. január 1-jétől a Területfejlesztési Alap és a Mezőgazdasági fejlesztési Alap megszűnt. Az 1996. évi költségvetési törvény 67. §-a (1) bekezdésének rendelkezése szerint a megszűnt alapok jogutódja a megszűnt alapok felügyeletéért felelős miniszter, és a jogutódok jogosultak dönteni a jogelődök kölcsönügyeiben. Megnyugtatóbb megoldás viszont az, ha a megkötött szerződések törvényi rendelkezéssel szűnnek meg.

A jogutód - fejezeti kezelésbe került, megszűnt állami pénzalapok - számára tehát nem indokolt fenntartani a befizetési kötelezettséget, mert a Hírközlési Alaptól átvett feladatok ellátására a központi költségvetés a szükséges összegű előirányzatot tartalmazza és felesleges, hogy a központi költségvetés befizetést teljesítsen vagy tartozzon a központi költségvetésnek. A befizetés elrendelése esetén az összeget vissza kellene juttatni a mezőgazdasági és területfejlesztési célokra, ugyanis ezen megszűnt alapok kiadási előirányzatai nem tartalmazzák a korábban felvett hitel visszafizetését.

A 27. §-hoz

A privatizációs bevételeket az államadósság törlesztésére kell fordítani. A MATÁV Rt. privatizációjából származó bevételt is erre használták, mert a Hírközlési Alaptól átvett feladatok kiadásainak finanszírozásához szükséges forrás rendelkezésre áll. A módosítás a Hírközlési Alapból átvett feladatok kiadásainak finanszírozását azért sem érinti, mert a bevételi terv sem számolt a távközlés állami részesedése (ténylegesen a MATÁV Rt.) privatizációjából származó bevételek 10%-ával.

A 28. §-hoz

E szakasz biztosítja, hogy a kincstári körbe tartozók devizaszámláikat csak olyan kereskedelmi banknál vezethetik, amelyek biztosítják a devizaszámlával kapcsolatos adatszolgáltatást a Magyar Államkincstár részére.

Az Áht. 123/A. §-ának kiegészítése biztosítja a Magyar Államkincstár azon közalkalmazottai tekintetében akik a feladat átcsoportosítás miatt kerültek a Magyar Nemzeti Banktól a kincstár állományába az MNB-nél munkaviszonyban töltött idejüket a közalkalmazotti jogviszonyban töltött időként vegyék figyelembe. E szakasz biztosítja azt is, hogy az itt említett közalkalmazottak munkabére nem lehet alacsonyabb az MNB-nél kapott munkabérüknél.

A 29. §-hoz

A privatizációs folyamat során az ÁPV Rt. illetve jogelődjei jelentős jótállási, szavatossági és garanciavállalási kötelezettségeket vállaltak. Ezek részbeni beváltására a következő években kerülhet sor. A privatizáció előrehaladásával és rövidesen történő lezárulásával összefüggésben a privatizációs bevételek erre nem teremtenek kellő fedezetet. Ezért tartalékolni szükséges. A tartalékot elkülönített számlán kell kezelni.

A 30. §-hoz

A Magyar Államkincstár felhatalmazást kapott értékpapír kezelési és értékpapír letétkezelési tevékenység végzésére. A törvénymódosítás szükséges ahhoz, hogy az államkincstár e feladatokat átvehesse a Magyar Nemzeti Banktól.

A 31-32. §-hoz

A média köztestületek költségvetési szervekre vonatkozó jogszabályok szerint gazdálkodnak, ez indokolttá teszi, hogy az e szakaszban megjelölt testületek a költségvetési szervekhez hasonlóan a Magyar Államkincstárnál vezessék számláikat.

Ezzel összefüggően rendelkezik a javaslat úgy, hogy a média közalapítványok is a Magyar Államkincstárnál vezessék számláikat. Hasonlóképpen indokolt ez a Műsorszolgáltató Alap esetében is, volumenére és forrásai között a készüléküzembentartási-díj súlyára való tekintettel.

A 33. §-hoz

A központi közigazgatási szervek felsőfokú iskolai végzettségű köztisztviselői illetmény-kiegészítésének 1996. január 1-jével történt megemelése felvetette annak szükségességét, hogy a központi közigazgatási szervek területi szerveinél és azon központi közigazgatási szerveknél ahol az illetmény-kiegészítés megemelése nem történt meg, legyen lehetőség a felsőfokú iskolai végzettségű köztisztviselők fokozottabb megbecsülésére. Ennek érdekében a javaslat az ún. „nem fejezetgazdáknál” a közszolgálati jogviszonyban álló felsőfokú iskolai végzettségűek illetmény-kiegészítését 25%-ban, míg a központi közigazgatási szervek területi szerveinél az ilyen végzettségűek illetmény-kiegészítését 20%-ban állapítja meg.

A KIÉT megállapodás 2.4. pontja értelmében a központi államigazgatási szervek területi szerveinél dolgozó felsőfokú iskolai végzettségű köztisztviselők illetmény-kiegészítésének emelésére - a közigazgatási reform végrehajtásához igazodóan - 1996. július 1-jétől kerül sor.

A 34. §-hoz

A törvény hatálya alá tartozó köztisztviselők részére az illetmény-kifizetés átutalással történő fizetési módjára való áttérést rendeli a §, a köztisztviselők és a munkáltatók továbbá az államháztartás részére is előnyös készpénzkímélő fizetési módként.

Az alkotmányossági szempontok, valamint a nemzetközi jogi kötelezettségeink messzemenő figyelemben tartásával a tervezet választási lehetőséget biztosít a köztisztviselők részére azzal, hogy az általuk szabadon választott pénzintézetnél nyithatnak bankszámlát, erre irányuló akarat vagy infrastrukturális hiány miatt a fizetési mód postán keresztül történő kifizetéssel valósul meg. Garantálja a § azt is, hogy az áttérés kapcsán felmerülő, valamint az illetmény-kifizetésekhez közvetlenül kapcsolódó költségtöbblet nem terhelheti a köztisztviselőt.

A részletkérdések rendezését a tervezet nem vállalta fel, hiszen a mögöttes hatályos joganyag az áttérést és a kifizetés gyakorlati kérdéseit tartalmazza.

A (2) bekezdés a köztisztviselők jogállásáról szóló 1992. évi XXII. törvény és a Munka Törvénykönyve közti koherencia megteremtését szolgálja.

A (3)-(4) bekezdés az új fizetési módokra való áttérés időpontját határozzák meg oly módon, hogy a (3) bekezdés a törvény hatálya alá tartozók egészére nézve állapítja meg a végső határidőt 1999. január 1-ével, míg a (4) bekezdés a Kormány hatáskörébe tartozó közigazgatási szervek és azok területi és helyi szervei vonatkozásában a végrehajtás ütemezésének rendeletben történő meghatározására ad felhatalmazást.

A 35. §-hoz

A törvény hatálya alá tartozó közalkalmazottak részére az illetmény-kifizetés átutalással történő fizetési módjára való áttérést rendeli el a § a közalkalmazottak és munkáltató, továbbá az államháztartás részére is előnyös készpénzkímélő fizetési módként.

Az alkotmányossági szempontok, valamint a nemzetközi jogi kötelezettségeink messzemenő figyelemben tartásával a tervezet választási lehetőséget biztosít a köztisztviselők részére azzal, hogy az általuk szabadon választott pénzintézetnél nyithatnak bankszámlát, erre irányuló akarat, vagy infrastrukturális hiány miatt a fizetési mód postán keresztül történő kifizetéssel valósul meg. Garantálja a § azt is, hogy az áttérés kapcsán felmerülő, valamint az illetmény-kifizetésekhez közvetlenül kapcsolódó költségtöbblet nem terhelheti a közalkalmazottat.

A részletkérdések rendezését a tervezet nem vállalta fel, hiszen a mögöttes hatályos joganyag az áttérést és a kifizetési gyakorlati kérdéseit tartalmazza.

A § (3) bekezdése a közalkalmazottak jogállásáról szóló 1992. évi XXXIII. törvény és a Munka Törvénykönyve közti koherencia megteremtését szolgálja.

A (2) bekezdés az új fizetési módokra való áttérés végső időpontját határozza meg oly módon, hogy a Kormány felhatalmazást kap arra, hogy a hatáskörébe tartozó állami költségvetési szervek tekintetében az áttérés végrehajtásának ütemezését rendeletben megállapítsa.

A 36. §-hoz

Adókedvezmény illeti meg a szövetkezetet, ha a kárpótlási jegyért árverésen eladott földterület után kapott kárpótlási jegyét térítés nélkül átadja a Kárrendezési Hivatalnak.

A 37. §-hoz

A törvénymódosítás rendelkezik arról, hogy az önellenőrzéssel módosított 1995. évi adófizetési kötelezettség alapján kell az adóelőleget fizetni, és ha az eredetileg bevallott adó alapján az adóhatóság már kiadta az előlegről a határozatot, akkor a törvénymódosításban előírt rendelkezés alapján az önellenőrzést követően azt az adóhatóság kérelemre módosítja.

A 38. §-hoz

E szakasz hatályon kívül helyezett rendelkezéseket tartalmaz.

A 39. §-hoz

A privatizációs bevételek adósságszolgálatra történő felhasználásából adódó kamat-megtakarítási pénzösszegekből 1 milliárd forint a közmunkákkal kapcsolatos kiadásokra került elkülönítésre. A felhasználás rendjére a Munkaügyi Minisztériumnak a Pénzügyminisztérium bevonásával kell részletes szabályokat kidolgozni.

A 40. §-hoz

A jogalkotó többletforrást biztosít a Honvédelmi Minisztérium számára a belarusz harckocsi szállítmány vámtételének megfizetésére.

A 41-47. §-hoz

A módosított költségvetési irányzatoknak megfelelően módosulnak a költségvetési törvény mellékletei is.