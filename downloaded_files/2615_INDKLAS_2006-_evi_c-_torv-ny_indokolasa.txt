2006. évi C. törvény indokolása

a külföldi bizonyítványok és oklevelek elismeréséről szóló 2001. évi C. törvény módosításáról

-----STARTING---POINT---ALTALANOS--- 

A toxikus termékekkel kapcsolatos tevékenységekre, kereskedelemre és forgalmazásra vonatkozó átmeneti intézkedésekre, és az ilyen termékek hivatásszerű használatával, beleértve a közvetítők tevékenységét is, kapcsolatos tevékenységekre vonatkozó részletes rendelkezések megállapításáról szóló 74/556/EGK irányelv (a továbbiakban: Irányelv) átültetése jogharmonizációs kötelezettség. A törvénymódosítás és a felhatalmazása alapján készülő miniszteri együttes rendeletek megteremtik az összhangot a közösségi jog szabályaival. A törvénymódosítás célja a jogharmonizációs kötelezettség teljesítése.

Az Irányelv - a liberalizált és az átmeneti irányelvek szabályozása alá eső foglalkozásokhoz kapcsolódó, szakmai képzésben megszerezhető bizonyítványok elismerésének szabályairól szóló európai tanácsi 99/42/EK irányelv rendelkezéseihez hasonlóan - a végzettségek elismerésén túl az Irányelvben meghatározott tevékenységek esetében pusztán a szakma meghatározott ideig történő gyakorlását is elégséges követelménynek tekinti egy másik tagállamban történő munkavégzéshez.

A jogosultsági idő szempontjából az Irányelv különbséget tesz abban a tekintetben, hogy a kérelmező milyen minőségben, milyen formában végezte a mérgező anyagokkal kapcsolatos szabályozott szakmai tevékenységet. A törvény - eltérően a 2001. évi C. törvény (a továbbiakban: Etv.) egyéb szakaszaira vonatkozó szabályozástól - specifikusan a mérgező anyagokkal történő kereskedés, forgalmazás vonatkozásában határozza meg, hogy ki minősül gazdálkodó szervezet vezető tisztségviselőjének.

A módosítás eredményeként a hazai szabályozás is pontosan meghatározza azoknak a mérgező anyagoknak a listáját, illetve azokat a mérgező anyagokkal kapcsolatos tevékenységi köröket, amelyek vonatkozásában a szakma egy bizonyos ideig történő gyakorlása jogosultságot eredményez magyarországi munkavégzésre is.

A törvény a kémiai biztonságról szóló 2000. évi XXV. törvény, valamint az ennek végrehajtására kiadott, a veszélyes anyagokkal és a veszélyes készítményekkel kapcsolatos egyes eljárások, illetve tevékenységek részletes szabályairól szóló 44/2000. (XII. 27.) EüM rendelettel összhangban használja a mérgező, valamint a nagyon mérgező termékek fogalmát.

Az Európai Felsőoktatási Térség kialakítására irányuló bolognai folyamat során a Bolognai Nyilatkozatot aláíró országok vállalták, hogy aláírják és jóváhagyják a felsőoktatási képesítéseknek az európai régióban történő elismeréséről szóló, 1997. április 11-én Lisszabonban aláírt egyezményt is, továbbá hogy országaikban elősegítik a közös fokozatok adományozását és elismerését.

E két fejlemény miatt is időszerűvé vált az Etv. módosítása.

-----STARTING---POINT---RESZLETES---

Az 1. §-hoz

Az Irányelvnek vannak olyan rendelkezései is, amelyek nem sorolhatók az Etv. 1. §-ában jelenleg meghatározott személyi hatály alá, ezért az Etv. személyi hatályát célszerű kiterjeszteni arra a körre is, amelynek tagjai nem valamely oktatási intézményben megszerzett képzettségük, hanem korábbi szakmai gyakorlatuk alapján kapnak az adott tevékenység végzésére jogosultságot.

A 2. §-hoz

Az Európai Felsőoktatási Térség kialakítására irányuló bolognai folyamat során a Bolognai Nyilatkozatot aláíró országok vállalták, hogy aláírják és jóváhagyják a felsőoktatási képesítéseknek az európai régióban történő elismeréséről szóló, 1997. április 11-én Lisszabonban aláírt egyezményt is, melyet hazánk a 2001. évi XCIX. törvénnyel hirdetett ki. A Lisszaboni Egyezményhez csatlakozott országok az egyezmény IX.2. Cikke és X.3. Cikke értelmében országukban létrehoznak és működtetnek egy olyan központot, amely elősegíti a felsőoktatásra és a felsőfokú képesítésekre vonatkozó hivatalos és pontos információkhoz való hozzáférést. E nemzeti információs központok mára Európa szinte valamennyi országára és számos Európán kívüli országra is kiterjedő nemzetközi hálózatot (European Network of National Information Centres on Academic Mobility and Recognition - ENIC) alkotnak. A Lisszaboni Egyezményt jóváhagyó ország által kiadott oklevelek jogi hatályáról, az oklevelek megszerzéséhez vezető képzés jellegéről az adott ország e központja illetékes tájékoztatást adni. Jelen módosítás azért is indokolt és aktuális, mert a gyakorlatban többször vitás kérdésként merült fel, hogy melyik az a külföldi illetékes hatóság, amely egy adott oklevélről, képzésről jogosult állásfoglalás kiadására, illetve eltérő tartalmú szakvélemények esetén melyiket tekintse az eljáró hatóság irányadónak.

A 3. §-hoz

A Bolognai Nyilatkozatot aláíró országok felsőoktatásért felelős miniszterei 2005-ben Bergenben tartott megbeszélésükről kiadott nyilatkozatukban a 2005-2007-ig tartó időszak prioritásai között határozták meg, hogy országaikban elősegítik a közös fokozatok odaítélését és elismerését.

A fentiek megvalósulásához szükséges jogszabályi háttér megteremtése két jogalkotási folyamat keretében történt, illetve történik meg most hazánkban.

Első lépésben a felsőoktatásról szóló 2005. évi CXXXIX. törvény hatálybalépésével lehetővé vált a magyar felsőoktatási intézmények számára, hogy külföldi felsőoktatási intézményekkel közös oklevél kiadásához vezető közös képzést folytassanak. Mivel ezek a közös képzések magyar fokozat megszerzésével is járnak, az oklevelek tulajdonosai Magyarországon végzettségüket és képzettségüket a magyar fokozattal tanúsíthatják.

Második lépésként az Etv. jelen módosításával kívánja a jogalkotó megteremteni a jogszabályi hátterét az olyan közös oklevelek magyarországi elismerésének, amelyek esetében a közös fokozatot tanúsító oklevélhez vezető képzésben kizárólag külföldi felsőoktatási intézmények vettek részt. A szabályozás a Lisszaboni Elismerési Egyezmény Bizottsága által 2004. júniusban elfogadott ajánláson alapszik.

A 4. §-hoz

Az Etv. 45-53. §-ai tartalmazzák a szakmai gyakorlaton alapuló elismerés szabályait. Mivel az Etv. 53/A. §-a szintén számos előírást tartalmaz a szakmai gyakorlaton alapuló elismerésre vonatkozólag, ezért e helyütt érdemes utalni arra, hogy az Etv. 53/A. §-ban foglalt eltérésekkel kell az e §-okban lefektetett szabályokat alkalmazni.

Az 5. §-hoz

A paragrafus a 8/2004. (XII. 1.) EüM-FVM-KvVM együttes rendeletben meghatározott mérgező termékek kereskedelmével vagy forgalmazásával, illetve a mérgező termékek felhasználását igénylő tevékenységi körökkel kapcsolatban külön-külön meghatározza azokat a szakmai gyakorlatra vonatkozó jogosultsági időket, melyek igazolása esetén a kérelmező jogosulttá válik hasonló hazai tevékenység végzésére.

A szabályozás kizárólag az eredeti csomagolásban lévő mérgező anyagok kereskedelmére és forgalmazására vonatkozik.

A törvény az Irányelv 3. cikkével összhangban olyan tevékenységek esetén, amelyek nagyon mérgező anyagok hivatásszerű használatával járnak, további korlátozásokat határoz meg.

Ezen anyagok a következők:

- hidrogén-cianid és oldható sói,

- hidrogén-fluorid és oldható sói,

- akrilonitril,

- sűrített cseppfolyósított ammónia,

- metil-bromid,

- klórpikrin,

- foszfor-hidrogén és annak felszabadítására képes termékek,

- etilén-oxid,

- szén-diszulfid,

- szén-tetraklorid és

- triklór-acetonitril.

A csatlakozási szerződés II. melléklete 3. A szolgáltatások nyújtásának szabadsága fejezetének 2. pontja úgy módosította a 74/557/EGK irányelvet Magyarország tekintetében, hogy továbbra is a nemzeti szabályozás hatálya alá tartoznak a 3/1969. (V. 16.) EüM rendelet hatálya alá tartozó anyagok és készítmények, azaz az irtószernek minősülő (fentebb, és a 74/556/EGK irányelvben felsorolt) biocidok.

A törvény pontosan előírja, hogy milyen körülmények fennállása esetén jogosult a kérelmező az adott mérgező anyagokkal kapcsolatos tevékenység hazai folytatására. Fontos előírás, hogy a kérelmezőnek igazolnia kell azt, hogy a mérgező anyagok mely körére terjed ki a kereskedés, illetve a forgalmazás lehetősége, így a benyújtott dokumentumok alapján az eljáró hatóság a mérgező anyagok körének meghatározásával korlátozhatja a tevékenység végzésére jogosító engedélyt.

A 6. §-hoz

E szakasz alapján az egészségügyért felelős miniszter, a növényegészségügyért felelős miniszter és a környezetvédelemért felelős miniszter felhatalmazást kap arra, hogy rendeletben tegye közzé a Magyarországon nagyon mérgező termékek és irtószerek listáját.

Az egészségügyért felelős miniszter és a növényegészségügyért felelős miniszter - a nagyon mérgező termékek vonatkozásában a kereskedelemért felelős miniszterrel egyetértésben - felhatalmazást kap arra, hogy a mérgező termékek felhasználásával kapcsolatos szakmai tevékenységek listáját, az eljáró hatóságokat valamint a mérgező termékekkel kapcsolatos szakmai tevékenységek szakmai gyakorlaton alapuló elismerésének részletes eljárási szabályait megalkossa.

A 7. §-hoz

E szakasz a jogi aktusok felsorolásával az Európai Unió jogának való megfelelést részletezi.

-----STARTING---POINT---VEGE---

A 8. §-hoz

A szakasz a hatályba lépésről rendelkezik.

A 9. §-hoz

A szakasz a vonatkozó uniós tanácsi irányelvnek való megfelelést rögzíti.