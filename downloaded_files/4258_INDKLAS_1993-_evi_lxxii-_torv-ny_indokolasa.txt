1993. évi LXXII. törvény indokolása

a Magyar Köztársaság 1993. évi pótköltségvetéséről

ÁLTALÁNOS INDOKOLÁS

I.

A pótköltségvetés benyújtásának törvényi háttere

Az államháztartásról szóló 1992.évi XXXVIII. törvény 41. §-a foglalkozik a pótköltségvetéssel. Eszerint „a pótköltségvetési törvény a költségvetési törvényt módosító törvény, amelyben az Országgyűlés módosítja a költségvetési törvény előírásait.”

Az államháztartási törvény előírásai alapján a Kormány pótköltségvetési törvényjavaslatot köteles az Országgyűlés elé terjeszteni, ha

-  év közben a körülmények oly módon változnak meg, hogy ezek a központi költségvetés teljesítését jelentősen veszélyeztetik,

-  az általános tartalékot felhasználták és a költségvetési törvényben megállapított források nem elégségesek a kiadási előirányzatok fedezésére.

A Magyar Köztársaság 1993. évi költségvetéséről szóló 1992. évi LXXX. törvény (KT) a pótköltségvetés készítésével kapcsolatos külön rendelkezést nem tartalmaz.

Az 1993. évi költségvetési folyamatok hasonlatosak az előző évihez, a költségvetési hiány várható többlete lényegében a tervezett bevételek elmaradásából adódik.

Ebből adódóan a Kormány a bevételi és a kiadási előirányzatok konkrét változtatásaira vonatkozó részletes törvényjavaslatot terjeszt az Országgyűlés elé.

II.

A makrogazdasági folyamatok alakulása

Az 1993. évi gazdasági programhoz tavaly ősszel készített prognózis azzal számolt, hogy több éves visszaesés után idén a gazdaság teljesítménye már nem csökken tovább, kedvező esetben enyhe növekedésnek indul. Azt feltételeztük, hogy a növekedést a végső felhasználás bővülése váltja ki: az exportban ez legalább 5%-os lesz, a beruházások is növekedésnek indulnak, és a fogyasztás sem csökken. A forrásokat tekintve azzal számoltunk, hogy a fizetési mérlegen keresztül forráskihelyezésre már nem kerül sor, így a lakossági megtakarítások fedezetet nyújtanak az államháztartás hiányánának finanszírozásán túl a vállalkozások beruházásainak bővülésére is. Az előzetes prognózis az inflációs ráta további határozott (bár a tavalyinál szerényebb) mérséklődését tartalmazta.

1. A ma ismert legfontosabb mutatószámok azt tükrözik, hogy a múlt évi gazdasági folyamatokban bekövetkezett a tavaly ősszel feltételezetthez közelálló javulás:

-  Lelassult az infláció. A fogyasztói árak 12 százalékponttal, az ipari termelői árak 22 százalékponttal emelkedtek lassabban, mint 1991-ben.

-  Tovább javult a gazdaság külső egyensúlya. Az ismét tekintélyes, 1,5 milliárd dolláros külföldi tőkebevonást leszámítva immár kb. 13 milliárd dollárra csökkent a nettó adósságállomány. Tavaly is (mintegy 350 millió dolláros) aktívum keletkezett a folyó fizetési mérlegben.

-  A GDP reálértéke a mai becslés szerint még 4-6%-kal kevesebb volt az 1991-esnél; ez a mérték azonban megfelel az ősszel vártnak, és a süllyedés e téren is lefékeződött. (Az ipari termelés - a szezonálisan kiigazított adatok szerint - már enyhén emelkedő tendenciát mutatott az 1991. decemberi mélyponthoz képest. Az agrárgazdasági teljesítmény azonban erősen csökkent, amit az átalakulás vontatottsága, a külső-belső keresleti korlátok és a súlyos aszály együttesen idéztek elő.)

-  A munkanélküliség mértéke nem haladta meg az ősszel vártat. (A létszám 663 ezer fő, a ráta 12,3% volt az év végén.)

 A gazdasági folyamatokban azonban - különösen a múlt év utolsó hónapjaiban - néhány olyan új elem is megjelent, amelyek a közeljövőre nézve veszélyt is hordozhattak. Ezek a következők voltak:

 A tavalyi export mennyisége ugyan már valóban meghaladta az előző évit (és ez fordulatszerű, jelentős eredmény a korábbi időszakhoz képest), de a várt, több mint 5% helyett csak 1-2%-kal. Az utolsó két hónapban ugyanis - a korábbi, évtizedes tapasztalatoktól eltérően - nem következett be szezonális felfutás.

 A belföldi keresleten belül a beruházások viszonylag nagymértékben (6-9%-kal) tovább csökkentek; csak a korszerű importgépek esetében, illetve igen szűk körben, az új és kisméretű vállalkozásoknál volt, de még nem átütő erejű beruházásélénkülés.

Ma már ismert az is, hogy a vállalkozások körében a vártnál jobban felerősödött a jövedelem-differenciálódás. Az össznyereség a várttól nem sokkal eltérő mértékben, 50 milliárdos nagyságrenddel alacsonyabb lett az 1991. évinél (több mint 200 milliárd forint), de a veszteségek nagyságrendileg meghaladják a vártat (összegük a feltételezett alig 200 helyett több mint 300 milliárd forint). Ez a helyzet a vállalkozókészség, a beruházási szándékok szempontjából kedvezőtlenebb a feltételezettnél.

 Az éves szemléletű termelői- és fogyasztói árindexek (110, illetve 123) tavaly biztonsággal belül maradtak a prognosztizált sávokon, és ezzel bekövetkezett az inflációs folyamat jelentős lassulása. Az ősz folyamán azonban figyelemreméltó hullámzások tűntek fel az árfolyamatokban. Az előző időszak növekvő árdiszparitására az új gazdasági évben már az élelmiszerárak meglódulásával reagált az agrárgazdaság; a kétkulcsos ÁFÁ-ra való áttérés híre is áremelési hullámokat indított el az építőiparban és a szolgáltatásoknál. Azt ugyan remélni lehetett, hogy e hullámok viszonylag rövid idő alatt levonulnak, de annyiban eleve veszélyesek, hogy a számítottnál nagyobb áthúzódást jelentettek az 1993-as áralakulás szempontjából.

2. Az első negyedévi folyamatokról rendelkezésre álló információk alapján összességében a kedvezőtlen tendenciák felerősödéséről kell beszámolni.

a) Látható, hogy 1993-ban a programban feltételezettől eltérő növekedési pályán indult el a gazdaság.

 Az export dollárértéke az első negyedévben 29%-kal, azaz 700 millió dollárt meghaladó összeggel alacsonyabb volt a tavalyi hasonló időszakénál. Leginkább az élelmiszergazdaság exportja esett vissza (kb. 300 millió dollárral; főként a kelet-európai gabona-, élőállat- és húskivitel), és a felére csökkent a bérmunka export is (kb. 270 millió dollárral). A többi területen 12-14%-os a csökkenés (160 millió dollár).

 Az utóbbi időszak rossz eredményeit azonban nem szabad mechanikusan kivetíteni az év egészére. Ugyanis figyelembe kell venni, hogy az utóbbi öt hónap alacsony teljesítményét kivételesen magas, míg a későbbi eredményeket viszont már mérséklődő tendenciájú tavalyi exporttal kell majd összevetni; 1991-92 fordulóján igen nagy agrár- és bérmunka-export volt, az ezen kívüli körben pedig a kivitel az elmúlt öt kritikus hónap során is egyre kevésbé mérséklődött. Ugyanakkor a vállalkozások mai exporttörekvéseiről viszonylag kedvező információk, felmérések tanúskodnak; a piaci törvényszerűségek és az exportkényszer pedig ténylegesen hatnak a magyar gazdaságban.

 A feltételezettnél - mindent egybevetve is - kedvezőtlenebb helyzettel azonban szembe kell nézni. Reálisan az idén nem lehet az export növekedésére számítani, legfeljebb a tavalyitól nem nagymértékben elmaradó (0-5% közötti mértékben csökkenő) exportteljesítmény várható.

 A jelek szerint nem indokolt azzal számolni, hogy az exportcsökkenéssel egyidejűleg a hazai kereslet olyan bővülése indulna meg, ami a külső egyensúly súlyos romlását okozhatná. Az eddigi gazdasági folyamatok inkább a hazai kereslet - bár a tavalyinál már enyhébb - szűkülését valószínűsítik.

 Ez a tendencia mindenekelőtt a lakossági fogyasztást befolyásoló tényezők vizsgálata alapján ragadható meg. A lakosság pénzbevételei 19%-kal, a fogyasztói árak viszont mintegy 23%-kal haladták meg a tavaly első negyedévit. A kiskereskedelmi forgalom volumene 2-3%-kal csökkent. Ugyanakkor a pénzmegtakarítások növekedése mérséklődni látszik. (A tavalyi és az idei első negyedévben egyaránt kb. 54 milliárd forint volt a megtakarítások bővülése. Míg azonban tavaly áprilisban ez közel 48 milliárddal, az idén csak kb. 18 milliárddal nőtt tovább.)

 Az év egészében a számítottnál magasabb fogyasztói áremelkedés várhatóan a feltételezettnél jobban csökkenti a képződő jövedelmek reálértékét. A megtakarítási ráta vélhetően némileg alacsonyabb lesz a prognosztizáltnál. Így a fogyasztás volumene várhatóan legfeljebb a tavalyi szint körül alakul, esetleg el is marad attól. (A csökkenés mértéke 1-2% közötti is lehet.)

 A beruházásoknál sem látható fellendülésre utaló jel: az első negyedévi teljesítményérték (folyó árakon) kb. 7%-kal alacsonyabb a tavalyinál. Ebből azonban nem lehet még megalapozottan következtetni az év egészére; az első negyedévi beruházási teljesítést általában sok esetleges tényező befolyásolja, s aránya az éven belül szokás szerint igen alacsony. Különböző felmérések (KOPINT, GKI Rt) a vállalkozások egyre szélesebb körében jeleznek fejlesztési szándékokat. Kérdéses, hogy ha a kereslet meghatározó elemei - az export, a lakossági fogyasztás - irányából dekonjunktúrára utaló jelzések érkeznek a vállalkozásokhoz, úgy mennyiben módosulnak a fejlesztési szándékok. Ma még reális esélye van annak is, hogy a piacképes vállalkozások keresik a kitörés lehetőségét, nem adják fel a kedvezőbb konjunktúra reményét, s a beruházások volumene ebben az évben már valóban növekedésnek indul.

 A termelésre - mint kínálatra - vonatkozó információk nem tükröznek lényeges eltérést a kereslet elemzésekor érzékelhető folyamatoktól. Az ipari termelés stagnál. (A termelés volumene 1%-kal alacsonyabb a tavaly első negyedévinél. A szezonálisan kiigazított adatokat alapulvéve a termelés szintje az 1991. decemberi mélypontot a tavalyi első félévben átlagosan 0,5, a második félévben 1,5, az idei első negyedévben pedig már 2,5 százalékponttal haladta meg.) A további kilátásokat illetően a vállalati várakozásokra (KOPINT), illetve a belföldi rendelésállományra (IKM) vonatkozó felmérések akár optimizmusra is okot adhatnak.

 Az agrárgazdaság ez évi kilátásai azonban viszonylag kedvezőtlenek, illetve bizonytalanok. A növénytermelésben továbbra is nagy a várhatóan szántatlanul maradó terület. A kertészeti munkák jól haladnak. Az állattenyésztésben a termelés és a felvásárlás is csökken. Az élelmiszeripar termelése 11-12%-kal maradt a tavaly első negyedévi szint alatt. Az élelmiszergazdaság idei teljesítménye a prognosztizáltnál várhatóan gyengébb lesz. A keresleti oldalon az EK korlátozások okoznak kiesést, a kínálati oldalon pedig megnőtt a prognosztizálás bizonytalansága, mert az élelmiszeripari (hús-, baromfi-, tartósítóipari) csődeljárások miatt lanyha a szerződéskötések üteme. Ezen kívül néhány nagyvállalat privatizáció előtti feljavításának sikeressége is befolyásolja majd a teljesítményt.

 A munkanélküliség növekedésének több év óta tartó trendje megtört; az állástalanok regisztrált létszáma az első két hónapban még mintegy 40 ezer fővel nőtt, március-áprilisban viszont kb. 20 ezer fővel csökkent; április végén a létszám 685 ezer fő, a ráta 13,2%. A csökkenés tartóssága azonban még bizonytalan: egyrészt kétségtelen, hogy a munkaerőpiac az eddigieknél nagyobb létszámot szív fel, másrészt viszont a regisztrált létszámból egyre többen kerülnek ki olyanok, akik nem helyezkednek el, de munkanélküliségi járadékot vagy jövedelempótló támogatást sem kapnak, ezért a foglalkoztatási statisztika számára nem számbavehetőek. (Valószínűleg továbbra is egyéb segélyekből vagy alkalmi munkákból, esetleg illegális tevékenységekből élnek meg; látókörön kívülre kerülésük azonban nem jelenti a foglalkoztatási helyzet tényleges javulását.)

 Összességében a mai információk alapján a GDP 0-3%-os növekedési sávjára vonatkozó prognózist már nem lehet reálisnak tekinteni. A GDP ez évben valószínűleg legfeljebb a tavalyi volument éri el, a kedvezőtlenebb körülmények összejátszása esetén azonban esetleg 2-3%-kal is csökkenhet.

b) A pénzügyi, jövedelmi folyamatok oldaláról szintén az előzetesen prognosztizálttól eltérő tendenciák rajzolódnak ki. A fő jövedelemtulajdonosok helyzetének változását a következők jellemzik:

 Megnevezés

 1992 előzetes tény

 1993 

 program

 várható

 Gazdasági szféra

 (-38)-(-18)

 (-55)-(-45)

 (-50)-(-40)

 

 Lakosság

 246

 225-235

 220-230

 

 Államháztartás

 (-180)-(-200)

 (-160)-(-200)

 (-210)-(-230)

 

 Külföld

 - 28

 (-10)-(+10)

 30-50

 

 Az export és a termelés feltételezettnél alacsonyabb szintjével összefüggésben feltehetően valamelyest kevesebb lesz az import is. Már az év eleji adatok is arra utalnak azonban, hogy a fizetési mérlegben - a feltételezett nullszaldós pozícióval szemben - passzívum alakul ki. (Február végén a passzívum kb. 440 millió dollár volt.) Ennek év végi mértéke várhatóan néhány száz millió dollár lesz, de kedvezőtlen esetben a 500 millió dollárt is meghaladhatja. Ez azonban még nem ingatja meg a külső egyensúlyt és az adóssághelyzetünket; ha a külföldi működőtőke bevonásának mértéke 1993-ban is tekintélyes marad vagy emelkedik, úgy a financiális nettó adósságállomány tovább is csökkenhet.

 A lakosság nettó megtakarítása várhatóan ez évben is jelentős lesz, de kedvező esetben is csak megközelíti a feltételezett mértéket.

 A külső forrásbevonás és a lakossági megtakarítás együttesen lehetőséget adnak a vállalkozások és az államháztartás nettó forrásbevonásának megvalósítására. Ezen belül azonban a vállalkozások nettó forrásbevonása várhatóan csak megközelíti az előzetesen számított szerény mértéket, míg a feltételezettnél lényegesen nagyobb nettó forrásbevonást igényel az államháztartási deficit finanszírozása. Az állami költségvetés első negyedévi 41 milliárdos deficitje április végére 71 milliárd forintra emelkedett.

c) Az árak és az infláció alakulása szempontjából vizsgálva a folyamatokat, ugyancsak kedvezőtlen a helyzet. A múlt évről nagyobb áremelkedés húzódott át és a január-február havi növekedés is magasabb volt a feltételezettnél. Ezt követően azonban az áremelkedés lassuló havonkénti mértékei már reménykeltőek, azt valószínűsítik, hogy a későbbiekben az ártrend visszatér az előzetesen feltételezetthez. (Az ipar belföldi értékesítésének árszínvonala márciusban 0,5%-kal, a fogyasztói árszint március-áprilisban 0,8-0,8%-kal emelkedett.)

 E tendencia folytatódását feltételezve az év egészében az átlagos fogyasztói árszintemelkedés 20-22% között lesz. Az infláció csökkenő tendenciájára világosabban utal az, hogy míg 1991 és 1992 decembere között a fogyasztói árak 21-22%-kal nőttek, addig a múlt év végétől az idén decemberig már enyhébb, kb. 17%-os emelkedésük következik be.

 A kivitel bővülésének és a gazdasági növekedés megindulásának elmaradása, a jövedelmi pozíciók elmozdulása, a jövedelmek erős differenciálódása a feltételezettnél törékenyebbé tette az árfolyamatokat. Az eredetileg prognosztizáltnál magasabb áremelkedés ellenére sem szabadult el azonban az infláció, inflációs pszichózist nem indokolt kelteni.

Összességében a gazdasági növekedés megindulásának, a jövedelemelosztási szerkezet egészséges változásának, a külső egyensúly javulásának és az infláció további lassulásának esélyei egyaránt gyengébbek a feltételezettnél. Ma már tudomásul kell venni, hogy a gazdaság átalakítása és új növekedési pályára állása hosszabb időt igényel a reméltnél és ezt a folyamatot visszaesések is terhelik.

Egy-egy nehezebb szakaszban - mint a mai - azonban a kormány azt is feladatának tekinti, hogy a kedvezőtlen - sok tekintetben egymással is ütköző - tendenciákat rövid távon is ható intézkedésekkel Ígyekezzék legalább részben ellensúlyozni. Ezek az intézkedések nem keresztezhetik a csak hosszabb távon eredményt hozó döntéseket. Ilyen döntésekre a jövő évi gazdasági és pénzügyi politikát megalapozó, a piacgazdasági berendezkedés felgyorsítására is irányuló munkálatokkal összhangban kerül sor.

III.

A költségvetési folyamatok alakulása, a hiány finanszírozása

A költségvetés helyzetét alapvetően meghatározó gazdasági-pénzügyi feltételek ezévi alakulása, az ezekből prognosztizálható tendenciák szükségessé teszik a költségvetés átértékelését.

Ez a feladat lényegében nem az eredeti elvek, az alapösszefüggések teljes megváltoztatását, hanem a fontossági sorrendek átértékelését jelenti.

Meghatározó szempont, hogy a költségvetés 1993. évre tervezett bevételei nem lesznek elérhetők. Két fő területre koncentrálódik a bevétel-elmaradás.

a) Nem realizálhatók az előirányzatokban foglalt privatizációs bevételek és az osztalékfizetési kötelezettség.

b) A pénzintézetek társasági adója és osztaléka a tervezett bevétel egynegyedét sem éri el várhatóan.

A költségvetési bevétel elmaradással párhuzamosan az eredetileg privatizációs bevételekből finanszírozni kívánt feladatokhoz a költségvetésnek feltehetően a tervezetten felül is hozzá kell járulnia. Ezek összességében több mint 38 milliárd forinttal érintik a költségvetés helyzetét. Ekkora hiány növekedés nem engedhető meg. Ennek megakadályozásához alapvetően kétirányú intézkedés válik szükségessé.

Tekintettel arra, hogy a költségvetés bevételi oldalának további instabilizálódása már nem engedhető meg az egyik intézkedési csomag a bevételi oldal helyzetének javítására összpontosul. A másik fontos rendező elv, hogy meg kell akadályozni a kiadások jelentős növekedését azáltal, hogy a forráshiánnyal küszködő területekre belső átcsoportosítással kell megteremteni a feladatellátás pénzügyi fedezetét.

1. A bevétel elmaradásának fő oka, hogy a pénzintézetek társasági adója és osztaléka csökken; az 1993. évi új előirányzat 6 milliárd forint, amely 19 milliárd forinttal kevesebb, mint az eredeti előirányzat volt. Itt döntően a pénzintézeteknél képződő nyereség lesz kisebb és ebből adódóan az állami tulajdon utáni osztalék fizetése marad el.

 Az adósságszolgálattal kapcsolatos bevételek is több mint 19 milliárd forinttal lesznek alacsonyabbak az előirányzatnál. Ez a privatizációs bevételek hiányára vezethető vissza.

 Ebből adódóan tehát szükséges a bevételi oldalon olyan intézkedések meghozatala, amely ezt a bevételkiesést mérsékli. Az általános forgalmi adónál történő intézkedések (a 0-kulcs megszűnése, a 6%-os adókulcs 10%-ra történő emelése), valamint a fogyasztási adónál megtett szigorító intézkedések együttes hatásaként várhatóan 12 milliárd forint többlet bevételre tesz szert a költségvetés. Ezen intézkedések hatására a bevételkiesés tehát 26 milliárd forintra mérsékelhető.

2. A kiadási oldalon a kiadási főösszegen belül az alábbi változtatásokra kerül sor.

 A gazdálkodó szervezetek támogatásánál a mezőgazdasági élelmiszeripari exporttámogatási előirányzatból az agrárgazdaságot segítő reorganizációs program céljaira 1 milliárd forint kerül átcsoportosításra.

 A felhalmozási kiadásoknál közel 2 milliárd forintos előirányzat növekedéssel kell számolni. Ezen előirányzatok döntően a humán és termelő infrastruktúra területén meglévő többlet fejlesztési feladatokat finanszírozzák.

 Az általános forgalmi adó kulcsainak változtatásával együtt járó lakossági többletterhek kompenzálására 3 milliárd forint új célként kerül meghatározásra. A központi költségvetési szervek támogatásánál 13,8 milliárd forintos többlet kerül felhasználásra. A többletek a szervezetek működőképességének fenntartására, az évközben felmerülő rendkívüli feladatok finanszírozására szolgálnak. A fejezetenkénti felhasználásokat és változtatásokat címenkénti bontásban a részletes indoklás tartalmazza. Az 1993. május 1-től felhasználható 10 milliárd forintos bérkeret fejezetekre, önkormányzatokra, társadalombiztosítási alapokra történő lebontásához szükséges, hogy a Kormány a pótköltségvetési törvényjavaslat 4. § /4/ bekezdése szerint felhatalmazást kapjon. A bérkeret felosztásáról az elvi megállapodás május végén megszületett, a további részletezés ágazati szinten az egyeztetés most zajlik.

 A kiadásoknál megtakarítások várhatók az adósságszolgálattal összefüggő teljesítéseknél. A megtakarítás együttes összege megközelíti a 10 milliárd forintot.

 Az államháztartási törvénynek megfelelően 13,5 milliárd forintos általános tartalék került jóváhagyásra. Eddig a Kormány 7 milliárd forint felhasználásáról döntött. A megnövekedett feladatok, illetve az esetleges rendkívüli kiadások finanszírozására a megtakarításokból forrásokat kell biztosítani úgy, hogy 6 milliárd forintot a tartalékból az év hátralévő részében nem lehet elkölteni.

3. Az elkülönített állami pénzalapok költségvetési támogatása - a XVII. fejezeten belüli átcsoportosítás eredményeként - 1 milliárd forinttal emelkedik. E növekedést az 1993. évi XI. törvénnyel létrehozott Gépjármű Felelősségbiztosítási és Kárrendezési Alap határozza meg. A Környezetvédelmi Alap külföldi gépjárművek utáni átengedett adóbevétele az 1992-ről 1993-ra történő pénzforgalmi áthúzódások miatt 600 millió forintról 684 millió forintra emelkedik.

4. A hiány finanszírozása a hazai pénzpiacon - intézményi és lakossági megtakarítások révén - megoldható. A tervezetthez viszonyított többlet hiányt is (végleges jelleggel) hosszabb lejáratú kötvény- kibocsátással kell finanszírozni.

 A törvény 3. § (1) bekezdés /b/ pontjának módosítását az indokolja, hogy a speciális, csak a Magyar Nemzeti Bank számára kibocsátandó államkötvények helyett mind a Pénzügyminisztérium, mind a Magyar Nemzeti Bank számára normál piaci kondiciókkal rendelkező kötvény kibocsátására szóló felhatalmazás lenne megfelelőbb. A tőkepiac által elfogadott feltételekkel kibocsátott államkötvények ugyanis egyfelől kisebb kamatterheket jelentenek a költségvetés számára, mivel a piaci kamatláb várhatóan tartósan alacsonyabb lesz, mint a jegybanki alapkamat. Másfelől ez a megoldás a kevésbé piacképes speciális államkötvények helyett megfelelő monetáris politikai eszközöket biztosítana a Magyar Nemzeti Bank számára a nyíltpiaci műveletek végzéséhez.

 Ha a pénzpiaci viszonyok 1993. évben a teljes kötvényállomány kibocsátását nem teszik lehetővé, akkor a finanszírozáshoz szükséges források - az eredeti törvény felhatalmazása alapján - átmenetileg maximálisan egy éves lejáratú kincstárjegyek kibocsátásával biztosíthatók.

Összességében a pótköltségvetésről szóló törvényjavaslat a fentiek alapján 1.064.124,3 millió forint bevételi főösszegre és 1.278.841,0 millió forint kiadási főösszegre tesz javaslatot. A hiány összege 214.716,7 millió forint. A hiányt 190 milliárd forintnyi egy évnél hosszabb lejáratú kötvény- kibocsátással, a fennmaradó részt pedig kincstárjegyek és más állami értékpapírok kibocsátásával lehet finanszírozni.