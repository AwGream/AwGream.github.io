2001. évi LXXXIII. törvény indokolása

a terrorizmus elleni közdelemről, a pénzmosás megakadályozásáról szóló rendelkezések szigorításáról, valamint az egyes korlátozó intézkedések elrendeléséről

-----STARTING---POINT---ALTALANOS--- 

A jelen törvény megalkotásának indokául szolgál a 2001. szeptember 11-én az Amerikai Egyesült Államokat ért terrortámadás. A kerettörvény - nemzetközi kötelezettség alapján - korlátozó intézkedések elrendeléséhez, korlátozások bevezetéséhez ad felhatalmazást a Kormánynak. A törvény olyan rendelkezéseket is tartalmaz, ami a kormány által elrendelt korlátozó intézkedések megszegőinek a Btk.-val összhangban álló büntetését teszi lehetővé.

Az Egyesült Nemzetek Biztonsági Tanácsa, illetve az Európai Unió Tanácsa a közös kül- és biztonságpolitikai együttműködés keretében Közös Álláspont elfogadásával szankciós intézkedéseket rendelt el olyan harmadik országokkal szemben, amelyekben az emberi jogokat súlyosan és módszeresen megsértik. A szankciók elfogadásával az érintett állam természetes és jogi személyeivel szemben közvetlen vagyoni, jogi jellegű korlátozásokat vezettek be.

Az ENSZ Biztonsági Tanácsa az utóbbi időben elkövetett súlyos terrorista cselekmények hatására szükségesnek látta, hogy a tagállamok határozott intézkedéseket hozzanak ezek visszaszorítására.

Külön határozatok [a 1269 (1999), 1333 (2000), 1368 (2001), 1373 (2001)] szóltak az Afganisztán által támogatott terrorista csoportok által elkövetett akciók miatti intézkedésekről. A BT ezekben felhívta a tagállamokat, hogy Oszama bin Laden és a környezetébe tartozó személyek, illetve terrorista csoportok ellen hozzanak - többek között - olyan gazdasági és pénzügyi korlátozó intézkedéseket, amelyek hozzájárulhatnak a terrorizmus visszaszorításához.

A BT elhatározta - a tagállamok által rendelkezésre bocsátott információk alapján - egy olyan lista összeállítását, amely az említett terrorista személyek, illetve szervezetek megnevezését tartalmazza.

A kerettörvény lehetővé teszi, hogy az Egyesült Nemzetek Biztonsági Tanácsa, illetve az EU Tanácsa által elrendelt korlátozó intézkedések azonnali érvényre juttatását a Kormány kormányrendelet útján ideiglenesen elrendelje. Amennyiben a korlátozások törvényi szintű szabályozása szükséges, erre 90 nap áll rendelkezésre.

A Magyar Köztársaságnak az Európai Közösséggel létrehozott társulási szerződésének 86. Cikkében kötelezettséget vállaltunk arra, hogy minden erőfeszítést megteszünk a pénzmosás megakadályozására és olyan megfelelő szabályozást vezetünk be, amelyek egyenértékűek azokkal a szabályokkal, amelyeket a Közösség és e területen működő más nemzetközi fórumok - ideértve a Pénzügyi Akció Munkacsoportot (FATF) - elfogadtak. A nemzetközi jogfejlődés, illetőleg a Gazdasági Együttműködési és Fejlesztési Szervezet (OECD) mellett működő Pénzügyi Akció Munkacsoport (FATF) által kifogásolt hiányosságok kiküszöbölése miatt azonban az eddig hatályos szabályokat ki kell egészíteni.

A nemzetközi terrorizmus elleni küzdelem egyik legfontosabb eszköze a pénzmosással szembeni hatékony fellépés, aminek célja, hogy megakadályozza a bűncselekményből származó pénzeknek a pénz- és tőkepiaci rendszeren keresztül történő tisztára mosását. A pénzmosás megelőzéséről és megakadályozásáról 1994-ben az Országgyűlés törvényt alkotott, a Kormány végrehajtási rendeletet bocsátott ki, továbbá sor került a Büntető Törvénykönyvben a pénzmosás bűncselekményének meghatározására és a pénzmosás szankcionálására. Magyarország csatlakozott továbbá a pénzmosásról, a bűncselekményből származó dolgok felkutatásáról, lefoglalásáról és elkobzásáról szóló, Strasbourgban, 1990. november 8-án kelt Egyezményhez, amelynek kihirdetéséről a 2000. évi CI. törvény rendelkezik.

E törvény keretein belül kerül sor azon törvények, valamint a takarékbetétekről szóló törvényerejű rendelet módosítására, amelyek - összhangban nemzetközi kötelezettségeinkkel - korlátozó intézkedések bevezetését, valamint a pénzmosás elleni küzdelem szigorítását szolgálják.

A törvény a pénzmosási törvény hatályát kiterjeszti az ingatlanközvetítői, nemesfémékszer és nemesfém-díszműáru forgalmazó tevékenységet folytató, kulturális javakat árverésen vagy bizományosi minőségben értékesítő pénzügyi szolgáltató szervezetekre, valamint - külön törvény rendelkezéseinek megfelelően - az ügyvédi letétet kezelő ügyvédekre és a pénz, értéktárgy, illetőleg értékpapír bizalmi őrzését végző közjegyzőkre is.

A pénzmosásról szóló jogszabály kijátszásának megelőzését szolgálja, hogy a takarékbetétről szóló 1989. évi 2. törvényerejű rendelet módosításával megszűnik az anonim betétek nyitásának lehetősége. A törvény megfelelő intézkedéseket tartalmaz a meglévő bemutatóra szóló és jeligés takarékbetétek vonatkozásában is.

A takarékbetétekhez hasonló okból rendelkezik a törvény - az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény módosításával - úgy, hogy értékpapírt sorozatban kibocsátani és nyilvánosan forgalomba hozni csak névre szólóan lehet.

A tényleges tulajdonos azonosításának célja, hogy ismertté váljanak azok a személyek, akik az egyes pénzügyi tranzakciók mögött ténylegesen állnak. A pénzmosás ugyanis nagyon gyakran közvetítők közbeiktatásával történik. A visszaélés lehetősége különösen a készpénzforgalom esetében merül fel, így a bankszámlára való be- és kifizetéseknél.

Ezért indokolt ezekben az esetekben megfelelő adatszolgáltatás előírásával lehetővé tenni azt, hogy a készpénz útja a későbbiek során is nyomon követhető legyen és ezáltal a pénzmosási esetek könnyebben felfedhetők legyenek, illetőleg hamis nyilatkozat tétele esetén a felelősségre vonás szigorúbb lehessen.

A pénzforgalom jelentős része készpénzben bonyolódik. Ennek a nemzetközi forgalomban való nyomon követését szolgálja az említett törvény azzal, hogy az államhatárt átlépő személyeket kötelezi arra, hogy ha a birtokukban összesen egymillió forintot elérő vagy azt meghaladó összegű forint vagy valuta van, akkor kötelesek ezt a tényt a vámhatóságnak bejelenteni és az azonosító adataikat, birtokukban lévő pénz összegét és pénznemét a vámhatóság számára megadni.

2002. január 1-jét követően kizárólag hitelintézet és a hitelintézet ügynöke kaphat a Pénzügyi Szervezetek Állami Felügyeletétől engedélyt pénzváltási tevékenység végzésére. Ezzel a pénzváltói tevékenység folytatása, illetve működési feltételeinek szigorítása, valamint fokozott ellenőrzése a többi pénzügyi szolgáltatást végző gazdálkodóval azonos szabályok alapján történik.

A Kormány pénzmosás elleni hatékony és szigorú fellépése, illetve azok nemzetközi szinten történő megfelelő ismertetése érdekében - e törvény megalkotásán túl - további jogszabály-alkotási és -módosítási (pénzmosási tv. végrehajtási rendelete, pénzváltási tevékenység személyi, tárgyi feltételeinek megállapítása) valamint szervezeti, szervezési jellegű kormányzati intézkedések (ajánlások kidolgozása, kommunikáció a nemzetközi szervezetekkel) is indokoltak.

-----STARTING---POINT---RESZLETES---

Az 1. §-hoz

Az 1. § (2) bekezdése kifejezetten megjelöli, hogy a Kormány milyen esetben jogosult korlátozó intézkedéseket elrendelni. Az 1. § (3) bekezdése pedig tételesen felsorolja az korlátozó intézkedések körét. Ennek konkrét megvalósítási szabályairól hozhat a Kormány rendeletet. A korlátozó intézkedések esetleges bevezetéséről az Országgyűlést tájékoztatni kell.

A 2. §-hoz

A pénzmosás megelőzéséről és megakadályozásáról szóló törvény hatályát a módosítás kiterjeszti a külföldi székhelyű vállalkozások magyarországi képviseletére, illetve az ingatlanközvetítői, nemesfémékszer és nemesfém-díszműáru forgalmazó tevékenységet folytató, kulturális javakat árverésen vagy bizományosi minőségben értékesítő pénzügyi szolgáltató szervezetekre, valamint az ügyvédi letétet kezelő ügyvédekre (ügyvédi irodára) és a pénz, értéktárgy, illetőleg értékpapír bizalmi őrzését végző közjegyzőkre és a könyvvizsgálókra, egyéni vállalkozás esetén annak alkalmazottjaira és segítő családtagjaira, továbbá a vámhatóságra. A Kormány 2002. november 30-áig beterjeszti azt a törvényjavaslatot, amely az ügyvédekre, közjegyzőkre és jogtanácsosokra vonatkozóan speciális szabályokat állapít meg.

A pénzügyi szolgáltató szervezet az ügyféllel történő üzleti kapcsolat létesítésekor, szerződéskötéskor köteles az ügyfél, annak meghatalmazottja, illetve a rendelkezésre jogosult személy azonosítását elvégezni.

Az azonosítási kötelezettség fennállása esetén az ügyfél köteles a pénzügyi szolgáltató szervezet részére a tényleges tulajdonosra vonatkozó írásbeli nyilatkozatot tenni, amennyiben más személy nevében, illetőleg javára jár el. Ha a tényleges tulajdonos kilétével kapcsolatban kétség merül fel, a pénzügyi szolgáltató szervezet az ügyfelet a tényleges tulajdonosra vonatkozó írásbeli nyilatkozattételre szólítja fel. E nyilatkozat hiányában a pénzügyi szolgáltató szervezet az ügyleti megbízás teljesítését megtagadja.

Az azonosítás módját, az ahhoz szükséges okiratokat és a rögzítendő adatokat korábban a Pmt. végrehajtásáról szóló kormányrendelet határozta meg. A módosítás ennek szabályozását törvényi szintre emeli.

Az azonosítás során rögzített és a nyilatkozatban megadott adatok változásáról az ügyfél köteles a pénzügyi szolgáltató szervezetet értesíteni.

A Magyar Köztársaság határát átlépő személy, amennyiben birtokában összesen egymillió forintot elérő vagy azt meghaladó összegű forint vagy valuta van, köteles ezt a tényt a vámhatóságnak bejelenteni.

Pénzváltási tranzakció esetén az azonosítási összeghatár a többi ügyleti megbízás esetén érvényes kétmillió forint helyett háromszázezer forint.

A 3. §-hoz

A takarékbetétről szóló 1989. évi 2. törvényerejű rendelet (a továbbiakban: Tvr.) módosítása biztosítja, hogy a hatályba lépést követően takarékbetétet csak névre szólóan lehessen elhelyezni. Takarékbetétet továbbra is csak természetes személy helyezhet el és a szerződésben az elhelyezőtől különböző kedvezményezett is megjelölhető.

A pénzmosás megelőzése érdekében a takarékbetét elhelyezésének feltétele, hogy az elhelyező - és adott esetben a kedvezményezett - személyazonosságát a törvényi előírásoknak megfelelően megállapítsák, az így rögzített adatokat a hitelintézet tíz évig köteles megőrizni.

A módosítás nyomán a korábban megkötött takarékbetét-szerződések és a korábban nyitott takarékbetétkönyvek felett rendelkezni csak a megfelelő azonosítást követően lehet. Amennyiben tehát a takarékbetétkönyvet nem névre szólóan nyitották, annak első bemutatóját, illetve a jeligét közlő személyt azonosítani kell. Az ilyen takarékbetétkönyvet az azonosítást követően névre szólóvá kell átalakítani.

A hitelintézet köteles a 2002. június 30-át követően névre szólóvá átalakított, 2 millió forintot elérő vagy meghaladó összegű takarékbetétek esetén az ügyfél azonosító adatait megküldeni az Országos Rendőr-főkapitányságnak a pénzmosás megelőzése és megakadályozása céljából.

2005. január 1-jét követően a nem névre szóló takarékbetét az ügyfél írásbeli kérelmére és az ORFK jóváhagyásával alakítható át névre szólóvá.

A 4. §-hoz

A takarékbetétet névre szólóan lehet elhelyezni. A takarékbetét elhelyezhető a hitelintézetnél más kedvezményezett részére is.

Az 5. §-hoz

A törvény úgy módosítja a hitelintézetekről és a pénzügyi vállalkozásokról szóló 1996. évi CXII. törvény módosításáról szóló 2000. évi CXXIV. törvényt, hogy annak 149. §-a, amely a takarékbetétek fokozatos megszűnését névre szólóvá alakítás nélkül biztosította volna a Tvr. módosításával, ne lépjen hatályba. Erre azért van szükség, mert a jelen törvény ennél szigorúbb rendelkezéseket léptet életbe.

A 6. §-hoz

A pénzmosás megelőzése érdekében fontos feltétel, hogy sorozatban csak és kizárólag névre szóló értékpapírokat lehet kibocsátani.

A 7. §-hoz

A hitelintézeti törvény módosítása a Pénzügyi Szervezetek Állami Felügyeletének kizárólagos hatáskörébe utalja a pénzváltási tevékenység folytatásának engedélyezését. 2001. január 1-jét követően kizárólag hitelintézet és a hitelintézet ügynöke kaphat engedélyt pénzváltási tevékenység végzésére. A pénzváltási tevékenység folytatásának személyi, tárgyi és technikai feltételeit külön jogszabály fogja meghatározni.

A 8. §-hoz

Az (1) bekezdés kiegészíti a Btk. 261. § (1) bekezdésének a terrorcselekményeket meghatározó rendelkezéseit a terrorcselekmények elkövetéséhez pénzeszköz rendelkezésre bocsátásával vagy azok pénzügyi fedezetének megteremtésében való közreműködéssel.

A 303. § (1) bekezdésének b) pontjára vonatkozó új szöveg egyértelművé és teljessé teszi a hamis adatszolgáltatásért való felelősséget.

-----STARTING---POINT---VEGE---

A 9-12. §-hoz

A törvény kihirdetését követő 15. napon lép hatályba bizonyos kivételekkel. Az értékpapírtörvény új rendelkezését nem kell alkalmazni azokra a folyamatban lévő, bemutatóra szóló értékpapír-kibocsátásokra, amelyek nyilvános ajánlattétel tervezetét a Felügyelethez e törvény hatályba lépése előtt benyújtották. A Hpt. szerinti pénzügyi vállalkozás, pénzügyi intézménynek nem minősülő vállalkozás 2002. június 30-ig végezhet pénzváltási tevékenységet. A törvény hatálybalépése előtt elhelyezett bemutatóra szóló vagy jeligés takarékbetétek szerződési feltételeiben az ügyfél azonosításától eltekintve nem történik változás, a korábban megkötött szerződések szerződési feltételei változatlanul érvényben maradnak.