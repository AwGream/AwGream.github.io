2008. évi CIV. törvény indokolása

a pénzügyi közvetítőrendszer stabilitásának erősítéséről

-----STARTING---POINT---ALTALANOS--- 

A törvény célja, hogy a nemzetközi pénzügyi piacokon az Amerikai Egyesült Államokból kiinduló jelzáloghitel piaci válság nyomán kialakult válsághelyzet kezelésére megfelelő kereteket teremtsen. A pénzügyi közvetítőrendszer hazai szabályai illeszkednek az Európai Unió egységes belső piacán érvényes szabályokba, azokkal összhangban állnak, lényegében egységes és transzparens kereteket adva a pénzügyi szolgáltatások nyújtóinak és igénybevevőinek.

A meglévő keretek azonban nyilvánvalóan a szolgáltatásnyújtás és a tőkeáramlás szabadsága, a magántulajdon és a vállalkozás szabadsága elveire épülnek, feltételezve, hogy ezen elvek érvényesülése egyúttal a társadalmi közjó szempontjából is elsődleges.

A 2007. év közepén kialakuló és a 2008. év közepére kiteljesedő, pénzügyi közvetítőrendszert érintő válsághelyzet azonban olyan problémákat teremtett, amelyek megoldására a meglévő keretek nem bizonyultak megfelelőnek. Ennek oka, hogy a pénzügyi közvetítőrendszer olyan mértékben szerves részévé, meghatározó elemévé vált az egyes államok gazdaságának, így a hazai gazdaságnak is, hogy felmerült a kérdés: a rendeltetésszerű működése valóban tekinthető-e csupán magánérdeknek, vagy mára már sokkal inkább társadalmi érdek annak ellenére, hogy alapvetően a magánszektor keretei között működik, az állam közvetlen beavatkozása nélkül, kizárólag a szabályozói és felügyeleti funkcióinak gyakorlása mellett.

Az európai államok túlnyomó többsége amellett foglalt állást, hogy a pénzügyi közvetítőrendszer egészséges, rendeltetésszerű működése igenis társadalmi érdek, és nem is csupán az egyes tagállamok saját érdeke.

A jelen törvény is egyfajta állásfoglalásnak tekinthető amellett, hogy a pénzügyi közvetítőrendszer működése nem lehet kizárólag magánérdek. Ebből következően pedig szükséges egy olyan különleges helyzetben érvényesülő szabályozási keret kialakítása, amely abban az esetben is lehetőséget ad az alapvető funkciók ellátására, ha arra a piaci szereplők valamilyen okból nem hajlandóak vagy nem képesek.

A törvény egy olyan szabályozási keretet állít fel, amely az állam számára lehetővé teszi a beavatkozást azokban a helyzetekben, amikor a társadalmi érdekek érvényesülését a magánérdekek felett elő kell segíteni vagy ki kell kényszeríteni. Természetesen a törvény az állami beavatkozást csak időszakosan, meghatározott célok elérése érdekében teszi lehetővé, megfelelő eljárási szabályokkal és megfelelő garanciális szabályokkal kiegészítve.

A módosuló jogszabályok között szereplő változások - kiegészítve az állami beavatkozásra lehetőséget adó kereteket - lehetőséget adnak arra, hogy először piaci körülmények között szülessenek megoldások a kialakuló, normálistól eltérő helyzetekben úgy, hogy az összességében a gazdaság szereplői számára a lehető legkisebb sérelemmel járjon. Erre segítenek rá azok a felügyeleti eszközök, amelyekkel az állami beavatkozást a legutolsó pillanatig halasztva lehetséges a piac megfelelő működésének biztosítása a befektetővédelem egyidejű érvényesítésével.

-----STARTING---POINT---RESZLETES---

Az 1. §-hoz

E rendelkezések a törvény hatályát jelölik ki, illetőleg megjelölik a hatályos jogszabályi környezet releváns részeinek alkalmazásában érvényesítendő eltéréseket.

A 2. §-hoz

E rendelkezések amellett, hogy a hivatkozott jogszabályok rövidítésének mellékletben történő meghatározására utalnak, a használt fogalmak értelmezését tisztázzák, tekintettel arra, hogy e szabályok számos olyan hatályos jogszabályhoz képest állapítanak meg eltéréseket, amelyek közül több azonos fogalmakat nem feltétlenül azonos tartalommal használ.

A 3. §-hoz

E rendelkezések szerint az egyes hatósági feladatokkal felruházott intézmények, a Pénzügyi Szervezetek Állami Felügyelete (a továbbiakban: Felügyelet) és a Magyar Nemzeti Bank (a továbbiakban: MNB) a normálistól eltérő helyzetekben folyamatosan értékeli a pénzügyi közvetítőrendszer részét képező szervezetek működését azon tényezők tekintetében, amelyek kritikusnak tekinthetők a rendeltetésszerű működés szempontjából. Ezek célja, hogy kérésére megfelelő információkkal lássák el az államháztartásért felelős minisztert, aki végső soron a központi költségvetés terhére történő esetleges kötelezettségvállalás esetében döntési felhatalmazással bír.

A 4-5. §-hoz

E rendelkezések meghatározzák azokat a forrásokat, amelyek terhére az állam a törvényben szereplő, a központi költségvetés terhére kötelezettségvállalással járó intézkedéseit megvalósíthatja, valamint a források kezelésére vonatkozó alapvető szabályokat.

A rendelkezések között szerepelnek az állam által megtehető intézkedések, s ezen intézkedések céljai. Ezen intézkedések garanciavállalás, illetőleg tőkeemelés formájában ölthetnek testet, akként, hogy ezek során az állam nevében az államháztartásért felelős miniszternek kell eljárnia.

A 6-7. §-hoz

E rendelkezések szerint az állam részéről történő garanciavállalás az érintett piaci szereplő kérelmére valósulhat meg, a kérelem értékeléséhez, a döntést megelőzően az itt meghatározott körülmények értékelése szükséges.

A döntés megalapozottságát szolgálja az a feltétel, hogy a döntést megelőzően a Felügyelet és az MNB részéről a Felügyeleti Tanács elnöke, illetőleg az elnök együttesen tegyen javaslatot a garanciavállalásra. A hatályos jogszabályi környezetben az államháztartásért felelős miniszter, de a pénz-, tőke- és biztosítási piac szabályozásáért felelős miniszter sem rendelkezik olyan részletes egyedi információkkal a pénzügyi szolgáltatási szektor szereplői vonatkozásában, amelyek a megfelelően megalapozott döntés meghozatalához szükségesek. Ezzel szemben a Felügyelet az egyedi intézmények tőkehelyzetével, működésük körülményeivel kapcsolatos információkat birtokolja, így képes az ún. mikrostabilitási helyzet megítélésére, értékelésére. Az MNB rendelkezik mindazon információkkal, amelyek pl. a hitelintézetek likviditási helyzetére vonatkozó következtetések levonására alkalmasak, illetőleg lehetővé teszik az ún. makrostabilitási helyzet megítélését, ideértve az egyes intézmények rendszerkockázati szempontú értékelését is.

A garanciavállalás feltételei között szerepel még a kötelezettségek típusának, lejáratának, illetőleg a kötelezettségvállalás devizanemének pontos meghatározása is, valamint annak a kötelezettsége, hogy a garanciavállalással érintett piaci szereplő és az állam között egy a jogszabályokban foglalt kötelezettségek részleteit is tartalmazó megállapodás jöjjön létre, amelynek kiemelt eleme pl. a garanciavállalás díjának pontos, a jogszabályokkal összhangban lévő módon meghatározott mértéke is.

A törvény ezen rendelkezései között szerepelnek azok az eljárási szabályok is, amelyek a garanciavállalás mértékére, az átváltási árfolyamokra, határidőkre, stb. vonatkozó, valamint a beváltásra vonatkozó kötelezettségeket foglalják össze.

A törvény kiegészíti a Magyar Állam eszközeit a garanciavállalás esetében is azzal a lehetőséggel, hogy a hitelintézet közgyűlésének bizonyos döntéseivel szemben vétójogot gyakorolhasson, vagy extrém esetben a hitelintézetben irányítási jogot szerezzen. Ennek célja, hogy a garantált források felhasználása ne lehessen ellentétes annak céljával (azaz a stabilitás fenntartásával), azaz ne lehessen közvetett módon más intézmény forráshelyzetének javítására, vagy éppen növekedési vagy akvizíciós célok megvalósítására „használni”.

A 8-9. §-hoz

E rendelkezések a tőkeemelés, illetőleg az azzal összefüggésben történő állami befolyásszerzés általános szabályait tartalmazzák.

A tőkeemelésre, és az azzal összefüggésben történő befolyásszerzésre - eltérően a garanciavállalás szabályaitól - a piaci szereplő kérelmén vagy egyetértésén túl hivatalból is sor kerülhet, amely esetben viszont már az érintett piaci szereplő egyetértése nem szükséges.

Ez az az eset, amikor a működés fenntartásának vagy megszüntetésének kérdésében az érintett piaci szereplő tulajdonosai és az állam (a társadalmi érdekek érvényesítése szempontjából tekintve) nagy valószínűséggel eltérő következtetésre jutnának. A tulajdonosok mérlegelése arra terjed ki egy olyan döntés során, amely a működés fenntartása vagy végleges befejezése tárgyában születne, hogy az összes befektetett eszköz és a várható (ezekben az esetekben jellemzően negatív) hozam vagy veszteség hogyan viszonyul egymáshoz. Ha ugyanis a működés befejezése jár a kisebb veszteség realizálásával, akkor várhatóan a döntés a működés befejezése mellett születik meg. Nem mindegy azonban, hogy mindennek milyen közvetett hatásai vannak a pénzügyi közvetítőrendszer szempontjából. Elképzelhető ugyanis, hogy a várható kimeneteket módosítaná egy olyan állami beavatkozás, amely - mint e rendelkezésekben foglalt - tőkeemelés lehetősége, az átmeneti korlátozások, veszteségek, sérelmek után hosszabb távon pozitív hatással járna, adott esetben nem csak a pénzügyi közvetítőrendszer működésében és zavartalan hozzáférhetőségében érdekelt társadalom, hanem az egyes tulajdonosok számára is.

E rendelkezések értelmében, ha a tőkeemelésre a piaci szereplő kérelmére, vagy az egyetértésével kerül sor, egy megállapodás szükséges, amelyben pontosan rendelkezni kell a tőkeemelés keretében az állam részéről megvalósuló vagyoni hozzájárulás fejében milyen névértéken és kibocsátási értéken, milyen részvények megszerzésére kerül sor. Emellett a rendelkezések erejénél fogva a forgalombahozatal maga zártkörűnek fog minősülni és a részvények előállítása is csak dematerializált formában lehetséges. Rendelkezni kell viszont a megállapodásban arról is, hogy e részvények tekintetében gyakorolható jogok (vételi jog, átalakítás, visszaváltás, bevonás, stb.) esetében milyen eljárási, teljesítési szabályok érvényesülnek, illetve az állam számára milyen jogosítványok állnak rendelkezésre, mely események bekövetkezése esetén.

Az Európai Bizottság elvárásai szerint a rendkívüli helyzetben lehetővé tett állami beavatkozásnak a lehető legszűkebbnek, meghatározott célok elérését szolgálónak és időlegesnek kell lennie. Ezzel egyúttal az is elvárható, hogy a társaságok irányításába és ellenőrzésébe is csak a legkisebb mértékben avatkozzon be. Ha tehát már akár az igazgatóságban, akár a felügyelő bizottságban van olyan tag, akit a Magyar Állam, vagy a nevében eljáró személy jelölt, szükségtelen, hogy további 1 fő jelölésére tegyen javaslatot. A módosítás célja ezért, hogyha a helyzet nem indokolja, ne legyen feltétlenül szükséges 1-1 további tisztségviselő jelölése.

A részvényesi jogokat e rendelkezések erejénél fogva az államháztartásért felelős miniszter gyakorolja, azzal, hogy az állami vagyonról szóló törvény rendelkezéseit sem a befolyásszerzés, sem a részvényekben megtestesülő jogok gyakorlása esetében nem kell alkalmaznia, mint ahogyan a tőkepiacról, a gazdasági társaságokról szóló törvényben foglalt egyes rendelkezések, valamint egyes alapszabályi rendelkezések alkalmazása is kizárt.

A 10-12. §-hoz

A törvény korábbi rendelkezései szerint az állam a tőkeemelés során teljesített vagyoni hozzájárulása keretében csak az e törvényben meghatározott részvényeket szerezhet. E részvényeknek kell biztosítania egyrészt azt, hogy az állam által befektetett eszközök (jellemzően pénz formájában) egy megfelelő megtérülést, ennek keretében pedig megfelelő rendszeres pénzáramlást, másrészt megfelelő ellenőrzési jogot biztosítsanak az állam számára a rendelkezésre bocsátott tőke rendeltetésszerű felhasználása érdekében. Mindezt arra való tekintettel, hogy a tőkeemelésre egy társadalmi érdek, a pénzügyi közvetítőrendszer működésének zavartalansága miatt került sor, átmeneti jelleggel. Elképzelhető azonban az a helyzet, hogy az állami beavatkozás a piaci szereplő működésében olyan pozitív hatással jár, hogy a befektetett eszközökön megfelelő megtérülést, hozamot lehetséges elérni. Ebben az esetben pedig nem lehet kérdés, hogy a befektetett eszközökre jutó hozamnak is az államot (közvetetten az adófizetőket) kell megilletnie. Ennek biztosítása pedig olyan jogosítványokat igényel, amelyekkel ez megvalósítható.

E rendelkezések egy különleges, az elsőbbségi részvényfajtába tartozó részvényosztály létrehozását teszik lehetővé: különleges osztalékelsőbbséget biztosító részvényosztályét. Az ide sorolt részvények (a továbbiakban: különleges osztalékelsőbbségi részvény) a más részvényfajtákba, illetve részvényosztályba tartozó részvényeket megelőzően, azoknál kedvezőbb mértékben jogosítanak osztalékra, viszont szavazati jog nem kapcsolódik hozzájuk. E különleges részvények jegyzésére kizárólag az állam jogosult.

Ez az a részvény, amely a tőkeemelés során befektetett eszközökön osztalék formájában biztosít egy rendszeres pénzáramlást.

E különleges részvény tekintetében e rendelkezések erejénél fogva a tőkeemeléssel érintett piaci szereplőt vételi jog illeti meg, az államot pedig az a jog, hogy egyoldalú, a piaci szereplőhöz intézett nyilatkozatával bármikor átalakíthassa törzsrészvénnyé.

Nem lehet eltekinteni e rendelkezések értelmezése során attól, hogy a tőkeemelés célja az, hogy az érintett piaci szereplő tőkehelyzete javuljon, ezzel lehetőséget adva likviditási helyzetének javítására és működésének helyreállítására. Szükséges ezért, hogy a tőkeemelés olyan formában valósuljon meg, hogy az a szavatoló tőke számítására, a tőkemegfelelésre irányadó hatályos jogszabályok szempontjából is a lehető legjobb helyzetet eredményezze. Ezért szükséges például annak kikötése, hogy a gazdasági társaságokról szóló törvény azon rendelkezéseit nem kell alkalmazni, amelyek a ki nem fizetett osztalék halmozódását teszik lehetővé. Ha ugyanis ezek a szabályok is érvényesülnek, akkor az különleges osztalékelsőbbségi részvényért cserébe teljesített vagyoni (pénzbeli) hozzájárulás csak az ún. járulékos tőkeelemek körében kerülhet figyelembevételre ahelyett, hogy az ún. alapvető tőkeelemek közé kerülne. Hasonló okokból nem zárják ki a rendelkezések azt a lehetőséget, hogy a piaci szereplő kérelmére vagy egyetértésével megvalósított tőkeemelés esetén az átalakítás lehetősége pl. időben korlátozott legyen.

A 13-15. §-hoz

A törvény korábbi rendelkezései szerint az állam a tőkeemelés során teljesített vagyoni hozzájárulása keretében csak az e törvényben meghatározott részvényeket szerezhet. E részvényeknek kell biztosítania egyrészt azt, hogy az állam által befektetett eszközök (jellemzően pénz formájában) egy megfelelő megtérülést, ennek keretében pedig megfelelő rendszeres pénzáramlást, másrészt megfelelő ellenőrzési jogot biztosítsanak az állam számára a rendelkezésre bocsátott tőke rendeltetésszerű felhasználása érdekében. A Magyar Állam által gyakorolható vétójog nem akadályozhatja a hitelintézet helyzetét javító döntéseket.

E rendelkezések értelmében válik lehetővé az elsőbbségi részvényfajtán belül olyan, a szavazati joggal összefüggő elsőbbséget biztosító részvényosztályba tartozó részvény (a továbbiakban: különleges vétójogot biztosító részvény) kibocsátása, amely egy a piaci szereplő kérelmére vagy egyetértésével megvalósuló tőkeemelés esetén biztosítja az állam számára az osztalékfizetés, a szavazatelsőbbséget biztosító és a minősített többségi egyetértést igénylő kérdések esetében a vétójogot. E részvény osztalékra nem jogosít és a kibocsátása nem érinti a többi részvényes osztalékhoz való jogát.

A részvény kibocsátását megelőzően létrehozandó megállapodásban, amelyben már az különleges osztalékelsőbbségi részvény kibocsátásával, azaz magával a tőkeemeléssel összefüggő jogok és kötelezettségek is szerepelnek, az e részvénnyel összefüggő részletes szabályokat - így a névértéket és a kibocsátási értéket - is meg kell határozni.

A különleges vétójogot biztosító részvény szerepe, hogy a központi költségvetés terhére megvalósított tőkeemelés esetében, amely ellenében az állam különleges osztalékelsőbbségi részvényeket jegyez, biztosítsák a rendelkezésre bocsátott tőke megfelelő felhasználását, a működés helyreállítását, és így a megfelelő megtérülést is. Ennek megfelelően ilyen részvény jegyzésére kizárólag az állam jogosult, egyebekben a részvény forgalomképtelen, az átruházására és megterhelésére vonatkozó megállapodás semmis.

Ha az állami beavatkozásra okot adó körülmények megszűnnek, azaz ha a tőkeemelés ellenében kapott különleges osztalékelsőbbségi részvények mindegyike visszaváltásra került, lehetővé válik e részvény bevonása, amellyel egyidejűleg a jegyzett tőkét csökkenteni kell.

A 16-18. §-hoz

A rendelkezés célja, hogy a korábbi, feltételes tulajdonosi irányítási jogot biztosító elsőbbségi részvény intézményét felváltva a törvény biztosítsa a Magyar Állam számára a közgyűlési jogok gyakorlásának lehetőségét. Ezzel válsághelyzet esetében szükségtelenné válik a hosszadalmas eljárás, amely a részvény kibocsátásával, keletkeztetésével és előállításával függ össze, valamint a szükséges közgyűlési döntés időigényéből adódik.

A törvény objektív határidőt állapít meg a Kormány irányítási jogainak gyakorlására, így a hitelintézet irányítása akkor is visszakerül a részvényesek kezébe, ha a Kormánynak a közgyűlés hatáskörében hozott döntései sem tudják a hitelintézet stabilitását biztosítani, ezzel a törvény a részvényesek tulajdonhoz fűződő jogát csak a szükséges mértékben korlátozza.

-----STARTING---POINT---VEGE---

A 19. §-hoz

E rendelkezések felhatalmazzák a Kormányt részletes szabályok rendeletben történő meghatározására.

A 20. §-hoz

E rendelkezések a törvény hatálybaléptetését és egyes rendelkezéseinek hatályon kívül helyezését valósítják meg. A szerzett tapasztalatok szerint az Európai Unióban érvényes versenyszabályokkal összhangban csak olyan speciális szabályozási környezet fogadható el, amely csak átmeneti időre, különleges helyzet fennállása esetén érvényes, amellett, hogy minden lehetségesen érintett piaci szereplő esetében azonos feltételeket biztosít az állami intézkedésekhez való hozzáférésben. Azokban az európai tagállamokban, ahol már hatályban van hasonló célzattal létrehozott jogszabály, jellemzően az intézkedések határideje 2009. december 31-ével jár le.

A 21. §-hoz

E rendelkezések a gazdasági társaságokról szóló 2006. évi IV. törvény módosítását tartalmazzák, melyek célja, hogy lehetővé tegyenek eltérő rendelkezést a részvényfajták tekintetében, ha az törvényben történik.

A 22. §-hoz

E rendelkezések a Pénzügyi Szervezetek Állami Felügyeletéről szóló 2007. évi CXXXV. törvény módosítását tartalmazzák, melyek célja, hogy a pénzügyi közvetítőrendszer szempontjából kockázatos helyzetekben gyors, hatékony és eredményes fellépést tegyenek lehetővé, és megfelelő információt biztosítsanak (külső könyvvizsgáló részéről is) az állami beavatkozásról szóló döntések megalapozásához.

A 23. §-hoz

E rendelkezések a hitelintézetekről és a pénzügyi vállalkozásokról szóló 1996. évi CXII. törvény módosítását tartalmazzák, melyek célja, hogy az állami beavatkozásról szóló döntésekhez, a meghatározott feltételek fennállását megállapító kormányrendelet kiadásához a megalapozó adatok kezelésére az e tekintetben feladattal rendelkező minisztereket felhatalmazzák, ezzel egyidejűleg a banktitokra vonatkozó szabályok alkalmazását ezzel összhangban határozzák meg.

Tekintettel arra, hogy a pénzügyminiszter számára olyan feladatkört, amely banktitoknak minősülő adatok kezelését igényli, csak a pénzügyi közvetítőrendszer stabilitásáról szóló törvény tartalmaz, ezért célszerű ennek nevesítése. A pénzügyminiszter három „minőségében” kerül ilyen módon felhatalmazásra, tekintettel arra, hogy a feladatkörével összefüggésben e három minőségében kell, hogy eljárjon.

A 24. §-hoz

A hazai pénzügyi közvetítőrendszer válsága egyfajta közvetett hatás eredményeképpen alakult ki, és természetét tekintve inkább bizalmi válságnak tekinthető. Ennek leküzdésére a Nemzetközi Valutaalap, a Világbank és az Európai Központi Bank egy meghatározott célokra felhasználható hitelkeretet bocsátott hazánk rendelkezésére. E hitelkeret egy része ugyancsak meghatározott céllal, a pénzügyi közvetítőrendszer stabilitásának helyreállítására érdekében használható fel, fele-fele arányban tőkeemelésre és garanciavállalásra. A hitelkeretet rendelkezésre bocsátó nemzetközi intézmények feltételei között szerepelt többek között az, hogy a tőkeemelésről szóló döntéseknek 2009. március 31-ig meg kell születniük.