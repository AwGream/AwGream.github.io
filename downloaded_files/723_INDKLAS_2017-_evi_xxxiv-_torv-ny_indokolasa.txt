2017. évi XXXIV. törvény indokolása

a Magyarország Kormánya és Japán Kormánya között az ideiglenesen munkát vállaló turisták programjáról szóló Megállapodás kihirdetéséről

Általános indokolás

A törvény célja a Magyarország Kormánya és Japán Kormánya között az ideiglenesen munkát vállaló turisták programjáról szóló Megállapodás kötelező hatályának elismeréséhez szükséges felhatalmazás kérése, illetve a Megállapodás kihirdetése.

A Megállapodás által előirányzott „Working Holiday Scheme” program keretében a két ország 18-30 év közötti állampolgárai (a felek által évente meghatározott számban) egy évet meg nem haladóan tartózkodhatnak a másik fél területén; továbbá amellett, hogy tartózkodásuk célja elsődlegesen nem keresőtevékenység folytatása, hanem turizmus, a Megállapodásban meghatározott feltételek teljesítése esetén ideiglenesen munkát is vállalhatnak.

A Megállapodásban rögzített, legfeljebb 12 hónapig érvényes turizmus alatti ideiglenes munkavállalásra jogosító vízum (’Work and Holiday visa’) már létező, tartózkodásra jogosító okmány Japánban. A WHS megállapodások alapján, Magyarországon kiadható ideiglenes tartózkodási engedély kiadásának részletszabályait a 130/2012. (VI. 26.) Korm. rendelet emelte be a harmadik országbeli állampolgárok beutazásáról és tartózkodásáról szóló 2007. évi II. törvény végrehajtásáról szóló 114/2007. (V. 24.) Korm. rendeletbe, mely módosítás 2012. november 1-jétől hatályos. E jogszabály-módosítás horizontális jellege lehetővé teszi a jövőben kötendő WHS megállapodások alapján is az ideiglenes tartózkodási engedély kiadását.

A Megállapodás jól illeszkedik a magyar-japán kapcsolatok rendszerébe, amely a humán- és ifjúsági kapcsolatok további fejlesztését nagyszerűen szolgálná. A Megállapodás létrehozása a magyar-japán kapcsolatok egészére pozitív hatással lehet; az a gazdasági, turisztikai, kulturális és oktatási területen egyértelműen kedvezően hathat.

Japán 2013 márciusában kezdeményezte WHS megállapodás megkötését Magyarországgal. Az előzetes észrevételek megküldését követően 2013. július 5-én szakértői tárgyalásra került sor Magyarországon. Az egyeztetés érintette a magyar álláspont kifejtését, az egyes észrevételek részletes megvitatását, illetve a megállapodás kötés lehetséges időpontjának kérdését is. A megállapodás létrehozásáról a 133/2013. (XI. 4.) ME határozat rendelkezett. A Megállapodás hatálybalépéséhez szükséges nemzetközi jogi, illetve belső jogi eljárási cselekmények minél gyorsabb megtételében mindkét fél érdekelt.

Tekintettel arra, hogy a Bevándorlási és Menekültügyi Hivatalról szóló 361/2016. (XI. 29.) Korm. rendelet értelmében 2017. január 1-jétől a Bevándorlási és Állampolgársági Hivatal elnevezés Bevándorlási és Menekültügyi Hivatal elnevezésre változott, a beállt változásról, és emiatt a Megállapodás szövegének utólagos módosításáról, Japán Kormányát diplomáciai úton értesítjük.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) pontja alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag belső jogi síkon az Országgyűlés a cselekvő, ezért a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, megfelelően e § rendelkezik a Megállapodás kihirdetéséről, és tartalmazza a Megállapodás angol és magyar nyelvű hiteles szövegét.

A Megállapodás 1-4. cikkei rögzítik a Magyarország és Japán által vállalt kötelezettségeket arra vonatkozóan, hogy mely feltételek teljesítése esetén teszik lehetővé a másik fél állampolgárai számára az ideiglenesen munkát vállaló turisták programjában való részvételt.

A Megállapodás 5-7. cikkei tartalmazzák az általános rendelkezéseket (az engedélyek módosításával, meghosszabbításával, a kérelmek elutasításával, az okmányok kiállításával, a felek közötti értesítéssel, a megállapodás alkalmazásának felfüggesztésével, és a Megállapodás értelmezésével kapcsolatos eljárást). A 8. cikke a hatálybalépésről és a Megállapodás felmondásának lehetőségéről szól.

A 4. §-hoz

E szakasz rendelkezik a Megállapodás belső jogi hatálybalépésének napjáról [amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával]. A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító külügyminisztériumi közleményt hivatalból, a szaktárca külön közbenjárása nélkül adja ki a külgazdasági és külügyminiszter.