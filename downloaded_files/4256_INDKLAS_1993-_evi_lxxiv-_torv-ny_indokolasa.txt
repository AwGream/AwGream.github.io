1993. évi LXXIV. törvény indokolása

a társadalombiztosításról szóló 1975. évi II. törvény módosításáról és kiegészítéséről

-----STARTING---POINT---ALTALANOS---

A társadalombiztosításról szóló 1975. évi II. törvényt (a továbbiakban: T.) módosító 1993. évi VIII. törvény (a továbbiakban: Tm.) 11. §-a módosította a nők öregségi nyugdíjkorhatárát. Ez a változás elsőként az 1940-ben született nőket érinti, tekintettel arra, hogy a korhatár első ízben 1995. január 1-től emelkedik. A korhatár emelésére vonatkozó kormányjavaslat indokolása is hangsúlyozta, hogy az azonnali emelés nem járható út és az új rendelkezéssel érintetteknek kellő időt kell biztosítani, hogy a jelentős változásra felkészülhessenek. Ezt a körülményt az Országgyűlés döntésének kialakításakor messzemenően figyelembe vette.

Az elfogadott módosítás azonban nincs tekintettel azokra a nőkre, akik a T. és más jogszabályok rendelkezései alapján, egyrészt az általánosnál korábbi időpontban válnak jogosulttá az öregségi nyugdíjra, másrészt olyan ellátásban részesülnek, amelyek megállapítása a módosítás előtti korhatáron alapul.

A javaslat a T. 40. §-ában meghatározott korkedvezményre jogosító munkakörben dolgozó, a foglalkoztatás elősegítéséről és a munkanélküliek ellátásáról szóló 1991. évi IV. törvény 30. §-ában szabályozott előnyugdíjra, a korengedményes nyugdíjazásról szóló 5/1990.(I.18.) MT rendelet szerinti korengedményes nyugdíjra, valamint a megváltozott munkaképességű dolgozók foglalkoztatásáról és szociális ellátásáról szóló 8/1983.(VI.29.) EüM-PM. együttes rendelet 20. §-a alapján átmeneti járadékra jogosult nők érdekében a Tm. átmeneti rendelkezéseinek bővítését javasolja. Lényege, hogy a felsorolt ellátásokra már jogosultságot szerzett nők esetében a T. új 39. § (2) bekezdésében szabályozott öregségi nyugd1jkorhatár ne legyen irányadó.

Az egyes kedvezményekre, illetve felsorolt ellátások valamelyikére jogosult nőknek az átmeneti rendelkezéssel érintett csoportjai a következők.

1. A T. 40.§-a szerint az a nő, aki legalább 8 éven át korkedvezményre jogosító munkakörben dolgozott 2 évi, s minden további 4 év után egy-egy évi korkedvezményben részesül az általános nyugdíjkorhatárhoz képest. Azok a nők, akik 1993. február 28-ig már legalább 3 évi időtartamú korkedvezményt szereztek a régi szabályok szerint már az idén nyugdíjba mehettek volna. E csoportnál már korlátként jelentkezik az egyébként csak 1995. január 1-vel belépő korhatáremelés.

2. A foglalkoztatás elősegítéséről és a munkanélküliek ellátásáról 1991. évi IV. törvény 30. §-a alapján előnyugdíj megállapítását kérheti az a nő, aki az öregségi nyugdíjkorhatár betöltéséhez legfeljebb 3 éve hiányzik, és legalább 6 hónapja munkanélküli járadékban részesül. A korhatár emelése egyrészt érinti azokat, akik már ténylegesen részesülnek előnyugdíjban, de érinti azokat is, akik ugyan ellátásban még nem részesülnek, de a 6 hónapos munkanélküli járadék időtartam, mint szükséges feltétel teljesülése folyamatban van. Akik abban a reményben veszik igénybe a munkanélküli járadékot, hogy 6 hónap elteltével előnyugdíjban részesülnek, a módosított korhatár miatt csatlakozni kényszerülnének.

3. Az előnyugdíjhoz hasonló szituáció alakult ki a módosított nyugdíjkorhatár következtében a korengedményes nyugdíjazás igénybevételénél is. Az e csoportba tartozók itt is két részre oszthatók: részben azok, akik már a munkáltatóval történt megállapodás alapján részesülnek ebben az ellátási formában, és azok, akik ellátásban még nem részesülnek, de az arra való jogosultságot már egyébként megszerezték. Jogosultnak kell tekinteni azt a munkavállalót, aki a jogosultságát megnyitó naptári évre megegyezett munkáltatójával a korengedmény igénybevételére. Mivel a felmondási idő tartamát a kollektív szerződések határozzák meg, a visszamenőleges hatályú szabályozást csak az 1993. december 31-i időponttal lehet elkerülni.

4. A megváltozott munkaképességű dolgozók foglalkoztatásáról és szociális ellátásáról szóló 8/1983.(VI.29.) EüM-PM. együttes rendelet alapján átmeneti járadékra - egyéb feltételek fennállása esetén - az a nő jogosult, aki az öregségi nyugdíjkorhatárt 5 éven belül eléri. A javaslat esetükben is biztosítani kívánja a korhatár emelkedése alóli kivételt, egyrészt azokra figyelemmel, akik már ilyen ellátásban részesülnek, másrészt azokra tekintettel, akik ellátásban még nem részesülnek, de az ahhoz szükséges jogosultságukat a javaslatban jelzett határideig megszerezték, illetve megszerzik.

A javaslat szerinti rendelkezések legfőbb célja, hogy az előzőekben felsoroltak esetében biztosítsa az átmenetet abból a célból, hogy a korhatár emelése rájuk ne vonatkozzék, esetükben ne jelentse már megszerzett jogosultságok sérelmét, ne legyen akadálya a korábbi feltételek alapján esedékes igénybevételeknek.

-----STARTING---POINT---RESZLETES---
-----STARTING---POINT---VEGE---