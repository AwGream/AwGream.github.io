2004. évi XX. törvény indokolása

egyes törvények munkaerő-kölcsönzéssel kapcsolatos módosításáról

-----STARTING---POINT---ALTALANOS--- 

A munkaerő-kölcsönzés gyakorlati tapasztalatai azt mutatják, hogy a jelenlegi szabályozás keretei az egyébként is könnyen elhelyezhető munkavállalók és a velük foglalkozó profitorientált munkaerő-kölcsönző cégek számára nyújtanak többletlehetőséget, és továbbra is nagyon alacsony igény mutatkozik a munkanélküliek, különös tekintettel a hátrányos helyzetű munkanélküli rétegek munkaerő-kölcsönzés keretében történő foglalkoztatására. A munkaerő-kölcsönző társaságok jelenlegi gyakorlata amúgy is kedvező munkaerő-piaci helyzetű térségekben működő vállalkozások kiszolgálására irányul, mint piaci alapon is rentábilis tevékenység.

Egyértelművé vált, hogy a hátrányos helyzetű munkanélküliek foglalkoztatásának növeléséhez keresni kell a munkaerő-kölcsönzés keretei közötti további - elsősorban nem nyereségorientált - lehetőségeket, akár új „aktív foglalkoztatáspolitikai eszközként”, amely kizárólag a jelenlegi jogszabályok módosításával, illetve támogatás nyújtásával képzelhető el. A munkaerő-kölcsönzésben rejlő lehetőségek még messze nincsenek megfelelő mértékben kiaknázva, ezért célszerű lehetővé tenni az e szakterülettel foglalkozó társaságok további növekedését nonprofit tevékenységi formában is elősegíteni.

A Munka Törvénykönyvének (1992. évi XXII. törvény) módosítása lehetővé teszi, hogy munkaerő-kölcsönzést a gazdasági társaságok és a szövetkezetek mellett a közhasznú társaságok is folytathassanak, amelyhez ennek megfelelően szükséges módosítani, kibővíteni a közhasznú szervezetekről szóló törvényben szereplő közhasznú tevékenység meghatározását.

A foglalkoztatási törvény (1991. évi IV. törvény) új paragrafussal történő kiegészítése pedig a munkanélkülieket kölcsönzés keretében foglalkoztató közhasznú szervezetek támogatásának jogszabályi lehetőségét teremti meg.

A törvény a támogatás általános lehetőségét teremti meg. A támogatás részletes feltételeit a foglalkoztatási törvény végrehajtásáról szóló miniszteri rendeletben indokolt szabályozni. Fentiek figyelembe vételével a célja a foglalkoztatásban szerepet vállaló közhasznú társaságok részére biztosítandó támogatás nyújtásával a munkanélküliek (elsődlegesen a hátrányos helyzetűek) munkalehetőséghez jutásának elősegítése.

A törvény a munkaerő-kölcsönzés jelenlegi szabályainak módosításával javíthatja az elsődleges munkaerőpiacon nehezen elhelyezkedő nyilvántartott munkanélküliek munkához jutási esélyeit. A támogatásban részesülő közhasznú társaság ugyanakkor az általa foglalkoztatott munkanélküliek után a közterheket befizeti, így ez a réteg nem a kiadásokat, hanem a bevételeket növeli a költségvetésben. Továbbá ezen új munkavállalók akár rövid időtartamú munkavégzéssel is jogszerző időt tudnak szerezni, amely számukra az ismételt ellátások biztosítását eredményezheti, illetőleg a nyugdíjuk megállapításához is újabb szolgálati időt jelenthet.

-----STARTING---POINT---RESZLETES---

-----STARTING---POINT---VEGE---