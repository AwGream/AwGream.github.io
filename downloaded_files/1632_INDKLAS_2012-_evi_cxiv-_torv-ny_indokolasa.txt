2012. évi CXIV. törvény indokolása

az állami vagyonnal összefüggő egyes rendelkezésekről

-----STARTING---POINT---ALTALANOS--- 

A törvényben az Országgyűlés az állami vagyonról szóló 2007. évi CVI. törvény 36. §-ának (1) bekezdése alapján rendelkezik egyes állami tulajdonban lévő ingatlanok tulajdonjogának ingyenes átruházásáról.

A törvény továbbá egyes törvényi rendelkezéseknek a gyakorlati tapasztalatok alapján történő pontosítását tartalmazza.

-----STARTING---POINT---RESZLETES---

Az 1. §-hoz

Az állami vagyonról szóló 2007. évi CVI. törvény 36. §-ának (1) bekezdése rendelkezik arról, hogy állami vagyon tulajdonjogát ingyenesen átruházni csak törvény rendelkezése alapján lehet.

A törvény 1. § (1) bekezdésében jelzett ingatlan a Zirci Ciszterci Apátság tulajdonában állt az 1950-es államosításáig.

A pécsi ingatlan a Zirci Ciszterci Apátság Nagy Lajos Gimnáziumához tartozó, az oktatók elszállásolását, valamint a helyi cserkészcsapat működését segítette elő, amely ingatlanra a gimnázium működése szempontjából mai nap is igen nagy szüksége van a Zirci Ciszterci Apátságnak oktatási, nevelési tevékenységéhez. A pécsi ingatlan műszakilag leromlott állapotban van, amely ingatlan felújítása várhatóan jelentős költségvetési ráfordítást igényelne a közeljövőben. Az ingatlanban jelenleg bérlők laknak, akiknek jogi helyzete a lakásbérlet tekintetében nem változik, mivel az Apátság vállalja a korábbi állami tulajdonos minden kötelezettségét.

Az (2) bekezdésben rögzített ingatlan társadalomi célú hasznosítása indokolt, amelynek keretében a Familiare Társadalomszervező Központ, mint a Zirci Ciszterci Apátság által alapított egyházi jogi személy szerzi meg az ingatlant. A szervezet célja, hogy megismertesse és erősítse a társadalomban a család összetartó erejének, mint a társadalom alapkövének jelentőségét, elősegítse a keresztény tudatú értékteremtő gyermeknevelést, és közösséget teremtsen a gyermeket vállaló fiatal családosok számára.

A törvény 1. § (3)-(4) bekezdésében rögzített két budapesti evangélikus templom és parókia ingatlan úgy került állami tulajdonba, hogy az érintett egyházközségek a templomokat zavartalanul és folyamatosan használták, nem is volt tudomásuk az államosításról. Erre tekintettel az ingatlanok tulajdonára a volt egyházi ingatlanok tulajdoni helyzetének rendezéséről szóló 1991. évi XXXII. törvény (Etv.) alapján igényt nem terjesztettek elő, s ezért azok a 2011-ig rendezendő. ingatlan igények az evangélikus egyház végleges jegyzékét tartalmazó 1116/1999. (XII. 6.) Korm. határozatban nem szerepelnek, így azok tulajdonjogának átadásáról a Kormány saját hatáskörben nem dönthet. Ennek a jogsértésnek az orvoslása a módosításnak megfelelően történhet.

Az (5)-(8) bekezdésben rögzített katolikus kápolnákat és a (12) bekezdésben meghatározott templomot folyamatosan, megszakítás nélkül használták az illetékes plébániák, nem is volt tudomásuk az államosításról. Erre tekintettel az ingatlanok tulajdonára az Etv. alapján igényt nem terjesztettek elő, s ezért azok a 2011-ig rendezendő ingatlan igények a katolikus egyház végleges jegyzékét tartalmazó 1046/1999. (V. 5.) Korm. határozatban nem szerepelnek, így azok tulajdonjogának átadásáról a Kormány saját hatáskörben nem dönthet. Ezeknek a jogsértéseknek az orvoslása a módosításnak megfelelően történhet.

A (9) bekezdésben rögzített ingatlan a Borsod-Abaúj-Zemplén Megyei Kórház és Egyetemi Oktató Kórház területén bérleti szerződés alapján a Miskolci Apostoli Exarchátus által használt két szintes épületről van szó, amelyben korábban koraszülött osztály működött, azt követően üresen állt. Az Exarchátus 2009-től bölcsődét és óvodát működtet a szóban forgó épület-szárnyban, ahol a kórházi dolgozók gyermekeinek napközbeni ellátása folyik. Az óvodába az egyház jelentős beruházásokat is invesztált. A kórház épületegyüttesének a tulajdonjoga törvényi úton már az államot illeti, amely alkalmat teremt a kórház területén működő egyházi intézmény jogi helyzetének rendezésére.

A (10) bekezdésben rögzített ingatlan valamikor óvodaként működött, átadása a Lungo Drom Országos Cigány Érdekvédelmi és Polgári Szövetség részére, mint a legnagyobb létszámú és támogatottságú országos cigány érdekképviseleti szervezet céljára mindenképpen indokolt. A Lungo Drom a cigány nemzetiségi politikában és annak gyakorlati végrehajtásában meghatározó szerepet tölt be, az ingatlanjuttatás a szövetség közösségi céljainak megvalósítását segíti. A Lungo Drom az épületet ténylegesen használni kívánja, az átadással összefüggő költségvetési igénye nincs.

A (11) bekezdésben rögzített ingatlant a Magyarországi Református Egyház 1992. óta használja, mivel az ingatlan a háborút követően a Lorántffy Zsuzsanna Nőegylet birtokában volt így ezen tulajdon kártalanítására a törvény nem adott lehetőséget. Az ingatlan adakozásból egyházi célra épült, így méltányos annak átadása a használó egyház részére, amelynek kezelői joga már bejegyzésre került az ingatlan-nyilvántartásba. A használati és tulajdon viszonyok rendezése indokolja az ingatlan átadását.

A (12) bekezdésben rögzített templom ingatlant hosszú ideje használja a Magyar Unitárius Egyház Magyarországi Egyházkerülete. Az ingatlan-nyilvántartásban kezelőként be is van jegyezve az egyház, nem volt arról tudomásuk, hogy állami tulajdonban van az ingatlan. Erre tekintettel az ingatlan tulajdonára az Etv. alapján igényt nem terjesztettek elő, s ezért az a 2011-ig rendezendő ingatlan igények végleges jegyzékét tartalmazó 1116/1999. (XII. 6.) Korm. határozatban nem szerepel, így az ingatlan tulajdonjogának átadásáról a Kormány saját hatáskörben nem dönthet. Ennek a jogsértésnek az orvoslása a módosításnak megfelelően történhet.

A (13) bekezdésben rögzített templomot folyamatosan megszakítás nélkül használja az egyházközség. Az 1950-es években államosításra került az ingatlan 1/5 tulajdoni hányada.

Az egyházközségnek nem is volt tudomása az államosításról. Erre tekintettel az ingatlan tulajdoni hányadára az Etv. alapján igényt nem terjesztettek elő, s ezért az a 2011-ig rendezendő ingatlan igények végleges jegyzékét tartalmazó 1046/1999. (V. 5.) Korm. határozatban sem szerepel, így annak tulajdonjogának átadásáról a Kormány saját hatáskörben nem dönthet. Ennek a jogsértésnek az orvoslása a módosításnak megfelelően történhet.

A 2. §-hoz

A törvény a köztulajdonban álló gazdasági társaságok takarékosabb működéséről szóló törvény módosításával az új cégbírósági és adóhatósági szabályok alóli felmentés lehetőségét teremti meg azzal, hogy az államháztartás alrendszerébe tartozó szerv - az államháztartásról szóló 2011. évi CXCV. törvény (a továbbiakban: Áht.) 3. §-a által meghatározott szervek - számára törvényi mentesítési okokat sorol fel, figyelemmel egyrészt az elmúlt időszakban történt törvénymódosítások miatti tulajdonosi átszállásokra, másrészt az uniós jogi tiltott támogatási előírásokra, amelyek jogilag és a gyakorlatban is lehetetlenné teszik, hogy a nehéz helyzetben lévő vállalkozásokat az állam, önkormányzat vagy más közjogi szervezet mint közjogi hatalom vagy mint magánjogi tulajdonos különféle finanszírozási technikákkal, vagy akár tőkeemeléssel segítse, megelőzve ezzel a csődhelyzetet és a köztartozások felhalmozódását.

A 3. §-hoz

A Magyar Fejlesztési Bankról szóló 2001. évi XX. törvény (a továbbiakban: MFB tv.) 5. § (1) bekezdés a) pontja alapján az állam a központi költségvetés terhére készfizető kezesként felel az MFB Zrt. által forrásszerzés céljából külföldről és belföldről felvett hitelekből, valamint kötvénykibocsátásból eredő fizetési kötelezettségek teljesítéséért. Az Áht. 92. § (8) bekezdése értelmében a hitelviszonyon alapuló jogviszonyhoz kapcsolódó jogszabályi állami kezesség feltétele a jogszabályi állami kezességen túlmenően az alapügylet tőkeösszege felének megfelelő fedezet hitelező általi előírása. Az Áht. 92. § (5) bekezdése ezen túlmenően kimondja, hogy - jogszabály eltérő rendelkezése hiányában - a jogszabályi állami kezesség vállalásának további feltétele kezességvállalási díj kikötése. Annak érdekében, hogy a nemzetgazdasági szempontból kiemelkedően fontos feladatainak ellátásához az MFB Zrt. továbbra is a legkedvezőbb feltételekkel jusson forrásokhoz, elengedhetetlen annak az MFB tv.-ben való rögzítése, hogy az MFB Zrt. forrásbevonási ügyletei esetében a hitelező az állam által - kezességvállalási díj felszámolása nélkül - vállalt készfizető kezességen túl további fedezet előírására nem köteles.

A 4-5. §-hoz

A nemzeti mobil fizetési rendszerről szóló 2011. évi CC. törvény (a továbbiakban: Nmftv.) 1. § g) pontjának módosítása a „többségi befolyás” definíciójában található nyelvtani elírás kijavítását végzi el.

Az Nmftv. 1. § a) pontjának hatályon kívül helyezését az indokolja, hogy az egyes törvényeknek és törvényi rendelkezéseknek a jogrendszer túlszabályozottságának megszüntetése érdekében szükséges technikai deregulációjáról szóló 2012. évi LXXVI. törvény hatályon kívül helyezte az Nmftv. 1. § c) pontját és 10. §-át. Ezek hiányában pedig az 1. § a) pontban meghatározott „fordulónap” definiálására sincs szükség.

Az Nmftv. 3. § (2) bekezdésében a nemzeti mobil fizetési szervezetről szóló szabályozás módosításának célja, hogy a jelenlegi rendelkezés garanciáinak megőrzésével rugalmasabb megoldást nyújtson. A módosítás értelmében nem csak közvetlenül az állam 100%-os tulajdonában álló szervezet jelölhető ki nemzeti mobil fizetési szervezetté, hanem az ilyen szervezet 100%-os tulajdonában álló leányvállalata is. Ezáltal lehetővé válik, hogy a nemzeti mobil fizetési szervezet kijelölése költséghatékonyabb, optimálisabb módon történjen meg.

A 6. §-hoz

A rendelkezés technikai jellegű módosítást tartalmaz.

A 7. §-hoz

Tekintettel arra, hogy az Információs Hivatalt a Kormány a miniszterelnök útján is irányíthatja, ezért szükséges felhatalmazást adni a Kormány részére az Információs Hivatal vonatkozásában rendelet alkotására, amely korábban miniszteri hatáskörbe tartozott.

Ennek megfelelően módosításra kerül a törvénynek a miniszteri felhatalmazásra vonatkozó rendelkezése is azáltal, hogy kikerül az Információs Hivatalra vonatkozó szabályozási felhatalmazása a hatásköréből.

A 8. §-hoz

Az Eximbank és a Mehib Rt. esetében a gazdasági társaságokról szóló 2006. évi IV. törvény (Gt.) 247. §-a szerinti egyszemélyi ügyvezetési típus (vezérigazgató) helyett - összefüggésben a két társaság nemrégiben közvetlen kizárólagos állami tulajdonba és a külgazdaságért felelős miniszter tulajdonosi joggyakorlása alá kerülésével - szakmai és gyakorlati okokra tekintettel indokolt és szükségessé vált a visszatérés a törvényben eredetileg is alkalmazott testületi ügyvezetéshez, tehát a Gt. 243. § főszabálya szerinti igazgatóság létesítéséhez. Az Eximbankra és a Mehib Rt.-re alapvetően a részvénytársaságokra vonatkozó általános szabályozás érvényes.

A 9-10. §-hoz

A törvény e szakaszai foglalják össze, hogy az Eximbank és a Mehib Rt. vezetésében és ellenőrzésében ki és milyen feltételek teljesülése esetén vehet részt. E szabályozást az a cél indokolja, hogy elkerülhető legyen az összeférhetetlenség, valamint az érdekösszeütközés.

A 11. §-hoz

A § átmeneti rendelkezést helyez el a törvényben.

A 12. §-hoz

A külgazdaságért és a Kárpát-medencei Gazdasági Övezet gazdaságfejlesztéséért felelős miniszter megjelölésére normaszöveg-gazdaságossági okból indokolt rövidítés bevezetése.

-----STARTING---POINT---VEGE---

A 13. §-hoz

Hatályba léptető rendelkezés.

A 14. §-hoz

Tekintettel arra, hogy az Nmftv. 12. §-a a 3. §-t sarkalatosnak minősítette, és azt az Országgyűlés ekként, minősített többséggel fogadta el, a 3. § (2) bekezdésének módosítása is ilyen eljárás szerint kell folyjon, és sarkalatossági záradékot kell elhelyezni a törvényben.