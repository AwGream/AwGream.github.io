2018. évi XXI. törvény indokolása

az Európa Tanács terrorizmus megelőzéséről szóló egyezménye kiegészítő jegyzőkönyvének kihirdetéséről

Általános indokolás

A törvény célja az Európa Tanács terrorizmus megelőzéséről szóló Egyezménye (a továbbiakban: Egyezmény) Kiegészítő Jegyzőkönyve (a továbbiakban: Kiegészítő jegyzőkönyv) kötelező hatályának elismeréséhez szükséges felhatalmazás megszerzése és kihirdetése.

Az Európa Tanács Moneyval országjelentésben Magyarország részére megfogalmazott pénzmosás elleni ajánlások végrehajtásáról készített akciótervről szóló 1688/2017. (IX. 22.) Korm. határozat mellékletét képező akcióterv IV/G/1. pontja a Belügyminisztérium feladataként előírja a Kiegészítő Jegyzőkönyvhöz való csatlakozás lehetőségeinek 2017. november 1-jéig elvégzendő felülvizsgálatát. Az elvégzett vizsgálat alapján megállapítható, hogy Magyarország a Büntető Törvénykönyvről szóló 2012. évi C. törvénynek (a továbbiakban: Btk.) a 2018. január 1-jével hatályba lépő módosításai nyomán meg fog felelni a Kiegészítő Jegyzőkönyvben foglalt követelményeknek, így indokolt a Kiegészítő Jegyzőkönyv ratifikációja.

A Kiegészítő Jegyzőkönyv célja a hazánkban a 2011. évi II. törvénnyel kihirdetett Egyezmény rendelkezéseinek kiegészítése a terrorizmus és negatív hatásainak megelőzése, az emberi jogok, különösen az élethez való jog biztosítása érdekében az alábbiakban felsorolt cselekmények kriminalizálásával:

- Terrorcselekmény céljára szolgáló társulásban vagy csoportban való részvétel;

- Terrorista kiképzésében való részvétel;

- Terrorcselekmény elkövetése céljából történő külföldre utazás;

- Terrorcselekmény elkövetése céljából történő külföldre utazás finanszírozása;

- Terrorcselekmény elkövetése céljából történő külföldi utazás megszervezése vagy egyéb módon történő elősegítése.

A Kiegészítő Jegyzőkönyvet ratifikálni kívánó államoknak kötelezettséget kell vállalniuk arra, hogy a terrorizmus céljából külföldre utazó személyekre vonatkozó releváns információk cseréje érdekében a hét minden napján 24 órában működő kapcsolattartó pontot jelölnek ki, amely feladat ellátására hazánkban a Terrorelhárítási Központ rendelkezik megfelelő infrastruktúrával.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontja és (3) bekezdésének b) pontja alapján az Országgyűlés adhat felhatalmazást a Kiegészítő Jegyzőkönyv kötelező hatályának elismerésére. A törvény 1. §-a - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2-3. §-hoz

A 2. és 3. § az Nsztv. 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza a Kiegészítő Jegyzőkönyv angol nyelvű hiteles szövegét és annak hivatalos magyar nyelvű fordítását.

A Kiegészítő Jegyzőkönyv 14. cikkből áll.

Az. 1. cikk szerint a Kiegészítő Jegyzőkönyv célja a - Magyarországon a 2011. évi II. törvénnyel kihirdetett - Egyezmény rendelkezéseinek kiegészítése a terrorizmus és annak negatív hatásai megelőzése az emberi jogok, különösen az élethez való jog érvényesülésének teljes körű biztosítása érdekében, az Egyezmény által meghatározott, büntetni rendelt cselekményeken túl további cselekmények kriminalizálásával.

A Kiegészítő Jegyzőkönyv 2-6. cikkei tartalmazzák a kriminalizálandó cselekmények meghatározását, amelyek - amennyiben azokat szándékosan és jogellenesen követik el - az alábbiak:

- Terrorcselekmény céljára szolgáló társaságban vagy csoportban való részvétel (2. cikk);

- Terrorista kiképzésében való részvétel (3. cikk);

- Terrorcselekmény elkövetése céljából történő külföldre utazás (4. cikk);

- Terrorcselekmény elkövetése céljából történő külföldre utazás finanszírozása (5 cikk);

- Terrorcselekmény elkövetése céljából történő külföldre utazás megszervezése vagy egyéb módon való elősegítése (6 cikk).

A fenti cselekményeket a Btk-ának a 315. §-a, továbbá a Btk.-ának az európai uniós és a nemzetközi bűnügyi együttműködést szabályozó törvények és ehhez kapcsolódóan más törvények jogharmonizációs célú módosításáról szóló 2017. évi XXXIX. törvénnyel módosított 314. §-a, illetve bevezetett 316/A. §-a rendeli büntetni. Az említett módosítás, illetve új rendelkezés 2018. január 1-jével lépett hatályba.

A Kiegészítő Jegyzőkönyv 7. cikkében meghatározottak szerint a Kiegészítő Jegyzőkönyvhöz csatlakozni kívánó államoknak kötelezettséget kell vállalniuk arra, hogy a terrorizmus céljából külföldre utazó személyekre vonatkozó releváns információk cseréje érdekében a hét minden napján 24 órában működő kapcsolattartó pontot jelölnek ki. A Kiegészítő Jegyzőkönyv szerinti kapcsolattartásért felelős szerv a Terrorelhárítási Központ, amely megfelelő ügyeleti infrastruktúrával rendelkezik a feladat ellátásához.

A Kiegészítő Jegyzőkönyv 8. cikke rögzíti azokat az emberi jogi és alkotmányossági követelményeket, amelyeket a részes államoknak érvényesíteniük kell a Kiegészítő Jegyzőkönyv 2-6. cikkei szerinti büntethetőség szabályozása és alkalmazása során. A Btk. fent ismertetett tényállásai e követelményeknek eleget tesznek.

A Kiegészítő Jegyzőkönyv 9. cikke rendelkezik annak az Egyezménnyel való kapcsolatáról.

A Kiegészítő Jegyzőkönyv 10. cikke rendelkezik az annak aláírásával kapcsolatos szabályokról és a hatálybalépés időpontjáról.

A 11. cikk a már hatályba lépett Kiegészítő Jegyzőkönyvhöz történő csatlakozás menetét határozza meg.

A 12. cikk lehetőséget ad a részes államoknak arra, hogy az aláírás vagy a ratifikáció alkalmával tett nyilatkozatában saját joghatósági területén belül korlátozza a Kiegészítő Jegyzőkönyv alkalmazásának területi hatályát, e korlátozást bármikor újabb nyilatkozattal kiterjessze vagy bármely ilyen nyilatkozatát visszavonja.

A 13. cikk rendelkezik a Kiegészítő Jegyzőkönyv felmondására vonatkozó szabályokról.

A 14. cikk az Európa tanács Főtitkárságnak értesítési kötelezettségét rögzíti.

A 4. §-hoz

A hatálybalépéssel kapcsolatos rendelkezéseket tartalmaz.

Az 5. §-hoz

A törvény végrehajtásáért felelős miniszterről rendelkezik, aki a rendészetért felelős miniszter.