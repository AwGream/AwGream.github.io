2000. évi IV. törvény indokolása

az információ biztonságáról szóló, Brüsszelben, 1997. március 6-án kelt NATO Megállapodás megerősítéséről és kihirdetéséről

ÁLTALÁNOS INDOKOLÁS

Az Észak-atlanti Szerződés tagállamainak az információ biztonságáról kötött NATO Megállapodása 1997 óta hatályban van. A szerződés értemében, amennyiben a tagállamok között NATO minősített információ kerül átadásra, úgy a Felek fenntartják a kapott információ minősítését, azt megfelelő védelemben részesítik, és a kibocsátó beleegyezése nélkül a NATO szervezetén kívüli más államnak nem adják át.

A Megállapodás szerint minden személynek, aki NATO Bizalmas vagy ennél magasabb minősítésű NATO információt ismer meg, alá kell vetnie magát a megfelelő biztonsági vizsgálatnak, amelynek eredményeként a nemzeti biztonsági hatóság tanúsítványt állít ki arra vonatkozóan, hogy adott személy NATO információkhoz történő hozzáférése jelenthet-e kockázati tényezőt vagy sem.

A Megállapodáshoz csatlakozó államok a minősített információk védelmére belső eljárási szabályokat állapítanak meg, és létrehoznak egy nemzeti biztonsági hatóságot a védett információk megfelelő kezelésének a biztosítására.

Hazánkban a Nemzeti Biztonsági Felügyeletről szóló 1998. évi LXXXV. törvénnyel felállított nemzeti hatóság már jelenleg is működik, végzi a biztonsági tanúsítványok kiállításával kapcsolatos teendőket, ezzel mintegy megteremtve a jelen Megállapodás alkalmazásának alapjait is.

RÉSZLETES INDOKOLÁS

Az 1-2. §-hoz

A törvény ezen §-ai a Megállapodás megerősítését és - a hivatalos magyar nyelvű szöveg közlésével - annak kihirdetését tartalmazzák.

A 3. §-hoz

A NATO új tagállamai a Megállapodás részes államává a 6. Cikkben leírt eljárás szerint válhatnak. Az idézett Cikk szövege két nemzetközi jogi lépést ír elő, a Megállapodás aláírását, majd a megerősítő okirat letétbe helyezését. A törvény Megállapodást magában foglaló szakasza csak a megerősítő okirat letétbe helyezését követő 30. nappal lép hatályba, erről a külügyminiszter a Magyar Közlönyben közleményt tesz közzé.