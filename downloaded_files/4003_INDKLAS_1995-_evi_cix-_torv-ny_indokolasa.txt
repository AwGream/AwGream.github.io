1995. évi CIX. törvény indokolása

a Magyar Köztársaság 1995. évi költségvetéséről szóló 1994. évi CIV. törvény módosításáról

INDOKOLÁS

Az elmúlt év második felétől ismertté vált, hogy néhány önkormányzat kellően át nem gondolt gazdálkodása - elsősorban megalapozatlan hitelfelvétel, kötelezettségvállalás, a beruházási költségek jelentős túllépése, veszteséges vállalkozási tevékenység - miatt tartósan fizetésképtelen helyzetbe került, és ezért a kötelező önkormányzati, hatósági feladatok ellátását minimális szinten sem képes finanszírozni.

E körülményre figyelemmel az Országgyűlés az 1995. évi költségvetésről szóló 1994. évi CIV. törvényben egymilliárd forint összegű előirányzatot hagyott jóvá azzal, hogy felhasználására az előkészület alatt álló adósságrendezési törvény alapján külön törvényt kell alkotni. E törvény elkészítésének késedelme miatt a már csődhelyzetbe került önkormányzatok működőképességének megőrzése érdekében átmeneti megoldást kell keresni, annak forrását is megjelölve.

A Kormány intézkedett az átmeneti kezelés megoldási módjára, amelyben fedezetül az általános tartalékot jelölte meg. Ez a módosító javaslat az így felhasznált tartalék összegének visszapótlására intézkedik. Forrása a VIII. Belügyminisztérium fejezetben a 25. cím 5. alcím 3. kiemelt előirányzatból csökkentett 250 millió Ft.