2018. évi LXXXVIII. törvény indokolása

az áruknak TIR-igazolvánnyal történő nemzetközi fuvarozására vonatkozó, Genfben, 1975. november 14-én kelt vámegyezmény módosításának kihirdetéséről

Általános indokolás

A TIR Egyezmény Intéző Bizottsága a 66. ülésén az 1., 2., 3., 6., 11. és 38. cikket érintő módosításokat elfogadta, így azok az egyezmény 59. cikk (3) bekezdése alapján 2019. február 3-án hatályba lépnek. Az egyezmény 6., 8. és 9. mellékletét érintő módosítások is elfogadásra kerültek, így e tekintetben az egyezmény 60. cikk (1) bekezdés alapján 2018. július 1-jén hatályba léptek.

A TIR Egyezmény törzsszövegét érintő módosítások túlnyomó része pontosító jellegű. A pontosító jellegű módosítások mellett kiegészítésre kerül a TIR Egyezménynek a TIR fuvarozás során jogsértő cselekményt elkövető személyek fuvarozásból történő kizárására vonatkozó rendelkezéseket megállapító 38. cikk (1) bekezdése. A kiegészítés alapján minden szerződő félnek a saját nemzeti joga szerint kell meghatározni, hogy mi minősül a vámjogszabályok súlyos megsértésének.

A TIR Egyezmény mellékleteit érintő módosítások alapján emellett a TIR-igazolványonként javasolt garanciaösszeg 50.000 USD-ről 100.000 EUR-ra változik.

E körben további érdemi módosítás, hogy a nemzetközi garanciavállaló szervezet (IRU) auditálására vonatkozó követelmények köre (9. melléklet III. rész) az átláthatóság céljából kiegészül, annak okán, hogy a korábbi években a szervezet gazdálkodása - egyes álláspontok szerint - nem volt megfelelő mértékben átlátható.

Részletes indokolás

Az 1. §-hoz

Az Egyezmény módosítása kötelező hatályának elismeréséről rendelkezik.

A 2. §-hoz

Az Egyezmény-módosítás törvényi kihirdetéséről rendelkezik.

A 3. §-hoz

Az Egyezmény-módosítás angol nyelvű szövegét és annak hivatalos magyar nyelvű fordítását tartalmazza.

A 4. §-hoz

A Melléklet-módosítás törvényi kihirdetéséről rendelkezik.

Az 5. §-hoz

A Melléklet-módosítás angol nyelvű szövegét és annak hivatalos magyar nyelvű fordítását tartalmazza.

A 6. §-hoz

A módosítások hatálybalépéséről rendelkezik.

A 7. §-hoz

A törvény végrehajtásához szükséges intézkedésekről rendelkezik.