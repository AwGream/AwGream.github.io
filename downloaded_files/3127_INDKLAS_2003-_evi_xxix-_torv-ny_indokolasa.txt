2003. évi XXIX. törvény indokolása

a szakképzésről szóló 1993. évi LXXVI. törvény módosításáról

-----STARTING---POINT---ALTALANOS--- 

A szakképzésről szóló törvény hatálybalépése óta eltelt idő tapasztalatai, a társadalomban és a gazdaságban végbement változások, az információs társadalom követelményeihez és az Európai Unió közösségi vívmányaihoz való igazodás időszerűvé teszik a törvény módosítását.

A közoktatási, a felsőoktatási és a gazdasági kamarákról szóló törvényeknek a szakképzést érintő változásai, valamint a felnőttképzési törvény megalkotása ugyancsak indokolják a szakképzési törvény módosítását.

A módosítás alapvető célja, hogy a törvény a közoktatás, a felsőoktatás és a felnőttképzés közötti összhang megteremtésével segítse a korszerű és hatékony szakképzés működését, járuljon hozzá a szakképesítések rugalmas és differenciált rendszerének, az európai színvonalú és elismertségű szakképzés kialakításához, ösztönözze a korszerű ellenőrzési és értékelési rendszer létrejöttét.

-----STARTING---POINT---RESZLETES---

Az 1. §-hoz

A törvény a preambulum módosításával kiegészíti a módosított törvény célját. A tanuláshoz való jog és az esélyegyenlőség elvének érvényesülése érdekében - összhangban a közoktatási törvénnyel - a módosítás szerint a törvény nem szűkíti le a fiatalok lehetőségét az első szakképesítés megszerzésére.

A 2. §-hoz

A közoktatási törvénynek a szakképzéssel kapcsolatos új rendelkezései miatt a módosítás a törvény hatályát kiterjeszti a tanulmányokba és a szakmai vizsgába történő beszámítás tekintetében a közoktatási törvény által szabályozott és a kerettanterv szerint a szakmai képzést előkészítő oktatási formákra. Ilyenek a szakiskolai pályaorientáció, szakmai előkészítő ismeretek oktatása, szakmai alapozó oktatás, a szakközépiskolai szakmai orientáció, elméleti és gyakorlati szakmacsoportos alapozó oktatás.

A felnőttképzési törvénnyel való összhang megteremtése érdekében a törvény módosítja a szakképzési törvény hatályát.

Nem tartozik a szakképzési törvény hatálya alá az iskolarendszeren kívüli hatósági jellegű képzés.

A törvény szabályozási hiányt pótol azáltal, hogy kiterjeszti a szakképzési törvény hatályát a szakmai vizsgára, valamint a szakmai vizsgát szervező intézményre is.

A 3. §-hoz

A közoktatási törvény a szakiskolák közé sorolja a speciális szakiskolát és a készségfejlesztő speciális szakiskolát is, ezért a két törvény közötti összhang megteremtése érdekében a módosítás a speciális szakiskolát nem tünteti fel külön önálló iskolatípusként a szakképzés intézményei sorában.

A törvény rendelkezik arról, hogy a szakképző iskola létesítése a közoktatási törvény, a felsőoktatási intézmény létesítése pedig a felsőoktatási törvény előírásai szerint történik.

A törvény a felnőttképzési törvénnyel összhangban a szakképzés intézményei közé tartozónak minősíti a felnőttképzési törvényben meghatározott, iskolarendszeren kívüli szakmai képzést folytató intézményt, továbbá pontosítja a képző központ létesítésére és fenntartására vonatkozó rendelkezést.

A törvény alapján lehetővé válik, hogy iskolai rendszerű gyakorlati képzést ne csak iskolák folytathassanak, ugyanakkor iskolai rendszerű szakmai elméleti képzés továbbra is csak szakképző iskolában, illetőleg felsőfokú szakképzés esetén felsőoktatási intézményben folyhat.

A 4. §-hoz

A törvény az OKJ-re vonatkozó rendelkezések módosítása során érvényesíti a jegyzék korszerűsítése során végrehajtott változásokat, és a törvény rendelkezéseit kiegészíti a jegyzék néhány új elemével (a szakképesítések köre és szakmacsoportja, a szakképzési évfolyamok száma). A szakképesítésekhez tartozó, a munkaerő-piaci igények szerint gyakrabban változó információkat a szakképesítésért felelős miniszterek által rendeletben kiadott szakmai és vizsgakövetelmény szabályozási körébe utalja. Ezáltal is növekszik az OKJ stabilitása.

Az 5. §-hoz

A törvény az oktatási miniszternek a szakképzés egészére kiterjedő ágazati irányító szerepére tekintettel bővíti az oktatási miniszter hatáskörét. A törvényben meglévő jogosítványokon túl további felhatalmazást ad az oktatási miniszternek az OKJ-be történő felvétel eljárási rendje, a szakmai vizsga szervezésére való jogosultság, az Országos szakmai szakértői és az Országos szakmai vizsgaelnöki névjegyzék kiadása és a névjegyzékbe történő felvétel feltételei, a szakmai vizsgák adatait tartalmazó központi nyilvántartás vezetése szabályainak meghatározására.

A törvény felhatalmazást ad az oktatási miniszternek a szakmastruktúra folyamatos fejlesztésére és korszerűsítésére létrehozott szakmacsoportonkénti bizottságok létrehozására és a foglalkoztatáspolitikai és munkaügyi miniszterrel együtt történő működtetésére.

Az oktatási miniszter a módosítás szerint továbbra is ellátja az ágazatába, illetőleg az OKJ alapján hatáskörébe tartozó szakképesítések tekintetében a szakképesítésért felelős miniszter feladatait.

A törvény kiegészül annak előírásával, hogy az oktatási miniszter milyen esetekben gyakorolja jogszabály kiadási jogát a foglalkoztatáspolitikai és munkaügyi miniszterrel, valamint a pénzügyminiszterrel.

A 6. §-hoz

A törvény a szakképzés felső szintű irányításában az átlátható szabályozás érdekében megszünteti a szakképesítésért felelős miniszterek között a meglévő különbségeket. A módosítás szerint - a központi irányítást ellátó oktatási miniszter kivételével - a szakképzéssel kapcsolatban valamennyi szakképesítésért felelős miniszter azonos hatáskört kap.

Felhatalmazást kap továbbá a szakképesítésért felelős miniszter arra, hogy jogellenesen szervezett szakmai vizsga esetén államigazgatási eljárás keretében megvonja az általa feljogosított intézménytől a szakmai vizsga szervezésének jogát, megsemmisítse a jogellenesen szervezett szakmai vizsga eredményét, és a kiállított bizonyítványt érvénytelenné nyilvánítsa.

Az oktatási miniszternek a szakmai vizsgaszervezési jog megvonására irányuló hatásköre a szakképző iskolák esetében a közoktatási törvény 95. § (6) bekezdése alapján továbbra is érvényesül.

A 7-8. §-hoz

A törvény lehetővé teszi, hogy a Nemzeti Szakképzési Intézet a fejlesztő-szolgáltató tevékenysége mellett kutatási feladatokat is végezhessen, rehabilitációs képzési programokat fejleszthessen ki, illetőleg az állam által elismert szakképesítések folyamatos fejlesztését végezze, az Európai Unióban jelenleg kialakulóban lévő hálózatba bekapcsolódva nemzeti referencia és tájékoztatási központként működjön.

A törvény felhatalmazást ad arra, hogy a Kormány által létrehozott Országos Közoktatási Értékelési és Vizsgaközpont közreműködhessen az oktatási miniszter hatáskörébe tartozó, a külön jogszabályban meghatározott hatósági feladatai ellátásában, melynek során - közvetve (a szakképesítésért felelős miniszter által kiválasztott szakértőkön keresztül) és közvetlenül is - érvényesül a szakképesítésért felelős miniszter jogköre.

Az oktatási miniszter által elrendelt országos és térségi szakmai ellenőrzést az iskolai rendszerű szakképzés tekintetében a közoktatási törvény, az iskolarendszeren kívüli szakmai képzés vonatkozásában pedig a felnőttképzési törvény rendelkezései szerint kell megvalósítani. A szakmai ellenőrzés témaköreire a szakképesítésért felelős miniszter is javaslatot tehet. A szakmai ellenőrzés tapasztalatairól összegezés készül, amelyet valamennyi szakképesítésért felelős miniszter megkap.

A 9. §-hoz

A törvény a gazdasági kamarákról szóló 1999. évi CXXI. törvény előírásaival összhangban szabályozza az országos gazdasági kamarák szakképzéssel kapcsolatos közreműködői feladatát olyan módon, hogy azt az országos gazdasági érdekképviseleti szervezetekkel együttműködve látják el. Egyúttal a szakképzésről szóló 1993. évi LXXVI. törvény 1. § és 5. §-ának a törvény 2. § és 6. §-ában leírt változásaihoz igazítja a hivatkozó rendelkezést.

A törvény elrendeli, hogy az országos gazdasági kamarák a szakképzéssel kapcsolatos közreműködői feladataik ellátásáról, területi szervezeteik együttműködéséről írásbeli megállapodást kössenek az országos gazdasági érdekképviseleti szervezetekkel.

A 10. §-hoz

A törvény megteremti annak jogi feltételeit, hogy az OKJ-ben nyilvántartott szakképesítéshez kötelezően előírt szakmai és vizsgakövetelmény kidolgozása során érvényesüljenek az ellenőrzési, mérési, értékelési rendszer kialakulását és működését biztosító követelmények. A módosítás szerint a szakképzési törvény meghatározza a szakmai és vizsgakövetelmény kötelező tartalmi elemeit is.

A törvény a szakmai és vizsgakövetelmény alapján, valamint a szakmai tantárgyak központi programja (tanterve) figyelembevételével kötelezővé teszi a szakképző iskolában a szakmai program, az iskolarendszeren kívüli szakképzés tekintetében pedig képzési program kidolgozását.

A 11. §-hoz

A törvény az eddigi keretjellegű szabályozás helyett tartalmazza a tanulmányok folyamán történő beszámítás, illetőleg a szakmai vizsgán történő felmentés szabályait, továbbá a beszámításról, illetőleg a felmentésről dönteni jogosultak körét.

Az elsajátított és igazolt ismeretek tanulmányokba történő beszámításáról a szakképzést folytató intézmény vezetője dönt. A szakmai vizsga részei, illetőleg tantárgyai követelményeinek ismételt teljesítése alóli felmentésről való döntés joga a törvény szerint a vizsgabizottság hatásköre. A vizsgabizottság a kérelmet csak abban az esetben utasíthatja el, ha a felmentés jogszabályi feltételei nem állnak fenn. Ezen döntés ellen - jogszabálysértés esetén - a törvény megteremti a jogorvoslat lehetőségét is.

A 12. §-hoz

Szakmai vizsgát - az oktatási miniszter meghatározta feltételek figyelembevételével - a szakképesítésért felelős miniszter által jogszabályban feljogosított intézmény szervezhet. A szakképzési rendszer átláthatóságának növelése, a törvény által megadott jogosítványok egyértelmű meghatározása érdekében a törvény pontosítja, hogy mely szakképzést folytató intézménynek milyen körben van lehetősége alanyi jogon szakmai vizsgát szervezni.

A szakképzést folytató intézmények a képzés lezárását követően a velük tanulói, illetve hallgatói jogviszonyban állók számára - ha a szakmai vizsgaszabályzat másképp nem rendelkezik - szakmai vizsgát szervezhetnek. Iskolarendszeren kívüli szakképzés keretében szakmai vizsgát szervezhetnek az Szt. 2. § (1) bekezdés a)-c) pontjaiban felsorolt szakképző intézmények azok számára, akiknek a szakképzését az 52. § (2) bekezdése szerinti képzési szerződés alapján folytatták.

A törvény kiegészül azzal, hogy a köztes vizsga eredménye a szakmai és vizsgakövetelményben meghatározottak szerint vehető figyelembe a szakmai vizsgán.

A 13. §-hoz

A törvény pontosítja a fogalomrendszert (szakmai és vizsgakövetelmény).

A gazdasági kamarákról szóló törvényben megszűnt a kötelező kamarai tagság, ezért a törvényben szerepelő „tagság szerint” illetékes területi gazdasági kamara meghatározás helyett a törvény a „szakképesítés szerint” illetékes területi gazdasági kamara megfogalmazást szerepelteti.

A törvény a szakmai vizsgabizottság döntésével kapcsolatban a közoktatási törvénnyel összhangban lévő jogorvoslati lehetőséggel egészíti ki a törvényt.

A 14. §-hoz

A törvény kiegészül azzal a rendelkezéssel, hogy az iskolai rendszerű szakképzésben a szakmai elméleti és gyakorlati képzés alapja a szakmai és vizsgakövetelmény mellett a szakmai tantárgyak központi programja (tanterve). A szakmai tantárgyak központi programja (tanterve) tartalmazza a szakképző iskolai évfolyamok számát, a tananyag elsajátítása céljából rendelkezésre álló időkeretet, az eszközök és felszerelések jegyzékét, valamint az összefüggő (nyári) szakmai gyakorlat időtartamát is.

A törvény szerint a szakmai elméleti képzés csak szakképző iskolában, illetőleg felsőfokú szakképzés esetén felsőoktatási intézményben is folyhat, a tanulók gyakorlati képzése pedig megszervezhető minden olyan iskolai vagy gazdálkodó szervezet által fenntartott és működtetett gyakorlóhelyen, ahol a gyakorlati képzés követelményei teljesíthetők.

A szakképzés egyes szakaszai (például szakmai alapképzés) eredményességének, a továbbhaladáshoz szükséges kompetencia elsajátításának mérésére a gyakorlati képzés szervezője felhatalmazást kap arra, hogy szintvizsgát szervezzen minden olyan szakképesítés esetében, ahol ezt a szakmai és vizsgakövetelmény lehetővé teszi.

A törvény a szintvizsga szervezésének a jogát az illetékes területi gazdasági kamara hatáskörébe utalja azokban a szakképesítésekben, amelyeknek a szakmai és vizsgakövetelmény kidolgozásának jogát az országos gazdasági kamara megállapodással átvette az érintett szakképesítésért felelős minisztertől. A gazdasági kamara által szervezett szintvizsga szervezésében közreműködik a tanuló tanulói jogviszony szerint illetékes szakképző iskola és a gyakorlati képzés szervezője.

A törvény a külföldi bizonyítványok és oklevelek elismeréséről szóló törvénnyel összhangban egészíti ki a rendelkezéseket a szakképző iskolának nemzetközi szakképzési programban való részvétel feltételével.

A 15. §-hoz

A közoktatásról szóló törvénnyel való összhang megteremtése érdekében a törvény azt tartalmazza, hogy a szakképző iskolában a nappali oktatás munkarendje szerint tanulók számára a második szakképesítés megszerzése is ingyenes.

A 16. §-hoz

Tanuló gyakorlati képzését a költségvetési szerv, az összefüggő (nyári) szakmai gyakorlat ideje alatt a gyakorlati képzést szervező gazdálkodó szervezet, valamint a feltételekkel részben rendelkező gyakorlati képzést folytató együttműködési megállapodás alapján is megszervezheti. A törvény nem zárja ki annak lehetőségét, hogy a költségvetési szerv a gyakorlati képzést a tanulóval megkötött tanulószerződés alapján szervezze meg és folytassa.

A 17. §-hoz

A törvény olyan rendelkezéssel módosítja a 19/A. §-t, amely szerint az illetékes területi gazdasági kamara az országos gazdasági kamara által kidolgozott szakmai és vizsgakövetelmények esetében az Országos szakmai szakértő névjegyzékben szerepelő szakértő közreműködésével végezze az iskolai tanműhelyek törvényességi ellenőrzését a közoktatási törvény 107. §-ában foglalt eljárási rend figyelembevételével. Az illetékes területi gazdasági kamara az ellenőrzésről és az ellenőrzés tapasztalatairól köteles tájékoztatni az iskola fenntartóját, a gazdasági kamara ugyanis a szakképző iskolák által fenntartott tanműhelyek tekintetében nem rendelkezik intézkedési jogkörrel.

A 18. §-hoz

A törvény szerint tanuló gyakorlati képzésére gazdálkodó szervezetnél tanulószerződés alapján kerül sor. Ez alól a 16. §-sal módosítandó Szt. 19. § (1) bekezdése szerinti szabályok tartalmazzák a kivételeket (például a költségvetési szervnél, valamint az összefüggő (nyári) szakmai gyakorlat keretében folyó gyakorlati képzés). A végrehajtásra történő megfelelő felkészülési idő biztosítása miatt ez a rendelkezés csak a 2005/2006. tanévtől lép hatályba - felmenő rendszerben - a szakképzési évfolyamon tanulmányait kezdő tanuló gyakorlati képzése tekintetében.

A törvény a közoktatási törvénnyel összhangban tiltja és szankcionálja a tanulószerződés megkötése és a gyakorlati képzés során a hátrányos megkülönböztetést, és a tanulószerződés megkötésében előírja a szakképző iskola közreműködését. Jogsérelem észlelését a szakképző iskola jelezze az IM Antidiszkriminációs Hálózat Ügyfélszolgálatának.

A 19. §-hoz

A gazdasági kamarákról szóló törvény rendelkezésének megfelelően a gazdálkodó szervezetnél a gyakorlati képzés feltételei meglétének elbírálására, illetőleg ellenőrzésére a törvény a gazdálkodó szervezet tagsága szerint illetékes gazdasági kamara helyett a szakképesítés szerint illetékes területi gazdasági kamarát hatalmazza fel. Ezt a feladatot az illetékes területi gazdasági kamara a gazdasági érdekképviseleti szervezetekkel, szakmai szervezetekkel együttműködve látja el. A módosítást alátámasztja az a körülmény is, hogy a kötelező kamarai tagság megszűnése ellenére a gazdasági kamarai törvény 13. §-a szerint a gazdasági kamara a törvényben felsorolt közfeladatokat minden gazdálkodó szervezet vonatkozásában ellátja.

A 20. §-hoz

A törvény a munkajogi szabályokkal való összhangot biztosítja.

A 21. §-hoz

A törvény a szakképzésben tanulószerződés alapján részt vevő tanulót megillető pénzbeli juttatás mértékét módosítja, mértékét az eredeti százalékos arányhoz igazítja, továbbá előírja, hogy a tanulmányait eredményesen teljesítő tanuló pénzbeli juttatását tanulmányi félévenként emelni kell.

A 22. §-hoz

A törvény érvényesíti a 3. §-a szerinti módosítást (Szt. 2. § (1) bekezdés c) pont), továbbá a már eredményesen működő felügyelő tanács tevékenységét kibővíti a felnőttképzési törvény alapján létrehozandó szakmai tanácsadó testület feladataival.

A 23. §-hoz

A törvény a szakképzési hozzájárulásról és a képzési rendszer fejlesztésének támogatásáról időközben megjelent 2001. évi LI. törvényre való hivatkozást pontosítja.

A 24. §-hoz

A törvény a szakképzést folytató intézményekben nyilvántartott és kezelt adatokra vonatkozó, a közoktatásról, a felsőoktatásról és a felnőttképzésről szóló törvényekre utaló rendelkezéssel egészíti ki a törvényt.

A törvény rendelkezést tartalmaz továbbá a szakmai vizsga adatai statisztikai célra történő felhasználásának, és átadásának lehetőségéről.

A 25. §-hoz

A törvény Értelmező rendelkezésekkel egészül ki, azonban nem ismétli meg a közoktatásról, a felsőoktatásról, a felnőttképzésről és a gazdasági kamarákról szóló törvények által meghatározott fogalmakat.

-----STARTING---POINT---VEGE---

A 26. §-hoz

A törvény módosult rendelkezései végrehajtásának megfelelő előkészítése érdekében szükség van arra, hogy egyes rendelkezései hatálybalépésére és alkalmazásukra eltérő időpontokban kerüljön sor.