1996. évi XII. törvény indokolása

a pénzintézetekről és a pénzintézeti tevékenységről szóló, többször módosított 1991. évi LXIX. törvény módosításáról

-----STARTING---POINT---ALTALANOS--- 

A pénzintézetekről és a pénzintézeti tevékenységről szóló 1991. évi LXIX. törvény (Pit.) négy éve lépett hatályba és a törvény szükségesnek mutatkozó átfogó módosítása előtt a törvényjavaslatban szereplő, az OECD tagság alapfeltételeként megjelölt módosítást még 1996. március közepéig szükséges megtenni.

A banktitokra vonatkozó hatályos szabályozás felülvizsgálatának szükségességét mutatja az is, hogy a hatályos Pit.-nek ezek a rendelkezései voltak az elmúlt években azok, amelyek évente több alkalommal is módosításra kerültek.

-----STARTING---POINT---RESZLETES---

Az 1-3. §-hoz

A Javaslat rendelkezései alapvetően biztosítják a pénzintézetek ügyfeleinek a banktitok védelmével kapcsolatos jogos érdekeit, ugyanakkor csak a törvényben meghatározott esetekben biztosítanak lehetőséget az arra feljogosított szervek számára a banktitok megismerésére.

A Javaslatban foglalt módosítások egyrészt - a hatályos törvény előírásait pontosítva - lényegüket tekintve arra irányulnak, hogy a törvényben taxatíve felsorolt szervek írásos megkeresésére a banktitok birtokosa egyértelműen meghatározott körben és feltételek esetén legyen köteles az információt átadni, másrészt megfelelő biztosítékot ad a pénzintézetek ügyfelei számára, hogy illetéktelen továbbra se juthasson hozzá a banktitokhoz. Ezért úgy fogalmaz a javaslat, hogy a banki információ csak az adatkérésben megjelölt célra használható fel, egyebekben a banktitkot mindenkinek időkorlát nélkül meg kell őriznie.

A módosítást indokolja egyrészről az az erőfeszítés, amelyet a Kormány a feketegazdaság elleni harc eredményességének fokozása érdekében fejt ki, másrészről az OECD-hez történő csatlakozás alapvető feltételeként támasztott követelménynek tesz eleget a javaslat.

A hatályos Pit-nek a külföldi részvétel esetére megállapított eljárási szabályainak hatályon kívül helyezését ugyancsak az OECD-hez történő csatlakozásunk érdekében szükséges megtenni. Ugyanakkor e paragrafus hatályon kívül helyezése esetén is az Állami Bankfelügyelet számára megfelelő eszközök állnak rendelkezésre ahhoz, hogy a pénz- és tőkepiac területére való belépés engedélyezéséhez támasztott követelményeknek érvényt szerezzen.

-----STARTING---POINT---VEGE---