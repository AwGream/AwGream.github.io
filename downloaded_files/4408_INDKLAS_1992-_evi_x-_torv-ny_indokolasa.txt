1992. évi X. törvény indokolása

a társadalombiztosítási alap 1992. évi költségvetéséről, illetőleg a társadalombiztosítási alapról rendelkező 1988. évi XXI. törvény módosításáról

Indokolás

I. A társadalombiztosítás 1991. évi várható pénzügyi helyzete

Az Országgyűlés az 1991. évi III. törvényben a Társadalombiztosítási Alap 1991. évi költségvetését 453,6 milliárd forintos bevételi és 453,6 milliárd forintos kiadási előirányzattal, „0” egyenleggel fogadta el.

A bevételek és a kiadások egyensúlyának megteremtése 1991-re igen feszített költségvetési terv kidolgozását igényelte. Ennek oka, hogy a társadalmilag elfogadható kiadások fedezete csak a tervezésnél igen kedvezőnek prognosztizált folyamatok megvalósulása esetén teremtődhet meg. A költségvetés készítésekor figyelembe vett feltevések utólag túlzottan optimistának bizonyultak. Az évközi, a tervezettől eltérő folyamatok alapján nyilvánvalóvá vált, hogy az egyes bevételi és kiadási tételek eltérnek az előirányzattól.

Az I.-III. negyedévi tényadatokat, valamint az év hátralévő részében várható folyamatokat figyelembe véve a bevételek jelentősen elmaradnak az eredeti előirányzattól, a kiadások, s ennek következtében a „0” egyenleg helyett az Alap várhatóan kiadási többlettel zár az év végén.

A társadalombiztosítás várható összes bevétele az előirányzott 453,6 milliárd forinttól 14 milliárd forinttal elmaradva 439,6 milliárd forint körül alakul.

Ezen elmaradás azzal magyarázható, hogy a járulékbevételek várható szintje (410,2 milliárd forint) nem éri el a tervezett mértéket (436,9 milliárd forint).

A járulékbevételeknek az előirányzattól való elmaradása a következő két tényezőre vezethető vissza:

- A járulékbevételek legnagyobb hányadát adó vállalati-szövetkezeti szférában a keresetkiáramlás elmarad az előirányzattól, elsősorban a vártnál nagyobb létszámcsökkenés miatt, s ezt az egyéb területek csak kis részben képesek ellensúlyozni.

- A járuléktartozások gyors ütemben növekedtek szintén ebben a szférában. Ennek oka nagyobb részben a gazdálkodó szervezetek tovább romló likviditási, jövedelmi pozíciója, illetve a gazdasági csődök növekvő száma, kisebb részben pedig az, hogy az év jelentős részében még nem álltak a társadalombiztosítás rendelkezésére a járuléktartozások mérséklését, illetve továbbiak keletkezésének megakadályozását célzó komplex eszközök.

Az I-III. negyedévi tényadatok ismeretében az föltételezhető, hogy bár az év egészére a kedvezőtlen tendenciák folytatódnak, de nem erősödnek tovább.

A járuléktartozások növekedése megállapításának, illetőleg csökkentésük érdekében a Kormány határozattal több rendelkezést hozott:

A 118/1991. (IX. 12.) Korm. rendelet értelmében a társadalombiztosítási járulék, nyugdíjjárulék, késedelmi pótlék, a rendbírság behajtására, továbbá a járuléktartozásért felelős személyek körére az adókra vonatkozó rendelkezéseket kell alkalmazni.

A Kormány döntése alapján, a pénzintézetek az adós összes bankszámlájának számát köteles közölni a társadalombiztosítással. A társadalombiztosítás azonnali beszedési megbízása nem küldhető vissza, amennyiben az adós számláján nincs fedezet, hanem azt a pénzintézet köteles sorbaállítani, amíg a követelés a számláról leemelhető lesz.

Jogszabály fogja szigorítani a gazdálkodó szervezetek által finanszírozott korengedményes nyugdíjazás feltételeit.

A Kormány döntése alapján 1992-től az államigazgatási irányítású vállalatok vezetőinek premizálásánál a társadalombiztosítási tartozást prémiumfizetést kizáró tényezőként kell figyelembe venni.

A Kormány javasolja egy társadalombiztosításon belüli végrehajtói (behajtási) apparátus fölállítását.

A fenti intézkedések, illetve a járuléktartozások mérséklését szolgáló eszközök várhatóan időbeli késleltetéssel, hosszabb távon fejtik ki hatásukat, az 1991. évben tartozásmérséklő, bevételnövelő hatásuk még nem bontakozik ki.

A járulékbevételekkel ellentétben a tervezett mérték fölött alakulnak a társadalombiztosítási tevékenységgel kapcsolatos egyéb bevételek: az eredeti előirányzatot 8 milliárd forinttal meghaladva 13,8 milliárd forintot tesznek ki. Ebből a késedelmi pótlék és bírság várható összege 1991-ben 12,8 milliárd forint, szemben a tervezett 5,2 milliárd forinttal.

1991-ben még a Társadalombiztosítási Alap bevételei között szerepelnek egyes önálló megtérítéssel rendelkező tételek (foglalkoztatáspolitikai célú korengedményes nyugdíj, politikai rehabilitációval kapcsolatos nyugdíjkiegészítés). A foglalkoztatáspolitikai célú korengedményes nyugdíjazás kiadásainak megtérítése a tervezett 2,2 milliárd forinttal szemben várhatóan 5,5 milliárd forint, a politikai rehabilitációval összefüggő nyugdíjkiegészítések megtérítése az előirányzott 2,3 milliárd forintnak megfelelő összeg.

A Társadalombiztosítási Alap 1991. évi bevételei között jelenik meg a gyógyszertérítési díjemelések elhalasztásából eredően 1991. május 2-ig a társadalombiztosítást terhelő többletkiadás megtérítése, ennek értéke 0,9 milliárd forint.

A társadalombiztosítás kamat- és egyéb hozambevételei a 6,5 milliárd forint előirányzattal szemben várhatóan 7,0 milliárd forintot tesznek ki 1991-ben.

Az Alap 1991. évi várható kiadásai a 453,6 milliárd forintos eredeti előirányzatot 0,4 milliárd forinttal meghaladva 454,0 milliárd forintot tesznek ki.

A nyugellátások fedezetére 1991-ben 262,4 milliárd forint került előirányzásra. A tervezett összegből 257,9 milliárd forintot a Társadalombiztosítási Alapból fedezendő nyugellátások, 4,5 milliárd forintot a megtérítéssel rendelkező nyugdíj kiadások fedezetére irányzott elő az 1991. évi III. törvény.

A megtérítéssel rendelkező nyugdíjkiadások együttes összege a tervezetthez képest dinamikus növekedést mutat, ez a növekedés a foglalkoztatáspolitikai nyugdíjkifizetéseknek a tervezetthez képest bekövetkezett többletéből adódik. A tervezett, kb. 12 000 fővel szemben közel 40 000 fős igénybevevői körrel kell számolnunk 1991-ben. Ez az előirányzott 2,2 milliárd forint több mint 2,5-szeresének megfelelő, 5,7 milliárd forint kiadást jelent. A politikai rehabilitációval kapcsolatos nyugdíjkiegészítés kiadásai az előirányzottnak megfelelően alakulnak.

Az Alapból fedezendő nyugdíjkiadás várhatóan 254,4 milliárd forint összegű lesz. Az előirányzathoz képest alacsonyabb kiadás abból adódik, hogy az év végi egyszeri nyugdíjkiegészítésre vonatkozó javaslat - az Alap kedvezőtlen pénzügyi helyzete, fedezethiány miatt - 4,4 milliárd forint kihatású egyszeri nyugdíjkiegészítésre tesz javaslatot.

Az anyasági és családi ellátások körében az előirányzathoz képest mintegy 0,5 milliárd forint megtakarítás várható. E megtakarítás a gyermekgondozási díj-kiadásnak az előirányzattól való 0,6 milliárd forintos elmaradásából adódik. Ezen elmaradás a segélyezetti létszámnak és a havi átlagellátás mértékének a tervezett alatt megvalósuló értékéből származik. Ellentétes irányban hat a gyermekgondozási segélynél tapasztalható 0,1 milliárd forintos kiadási többlet, amelyet az 1991. évi várható segélyezetti létszámnak az előirányzottnál magasabb száma indukál.

A táppénzkiadásoknál az első kilenc havi adatok az előirányzathoz képest 0,7 milliárd forintos megtakarítást valószínűsítenek. Ennek oka a biztosítotti létszámnak a vártnál nagyobb mértékű csökkenése.

A társadalombiztosítás 1991. évi gyógyszer- és gyógyászati segédeszköz támogatási előirányzataként 35,8 milliárd forint került jóváhagyásra. A rendelkezésre álló adatok alapján az éves várható kiadás 37,0 milliárd forintra becsülhető, amely 1,2 milliárd forintos kiadástöbbletet jelent. A várható többletből 0,87 milliárd forintot tesz ki az az összeg, amely a térítési díjemelés elhalasztása miatt keletkezett, és amelyet a központi költségvetés 1991. december 31-ig megtérít az Alapnak. Az így kialakuló kiadási összegből 1 milliárd forint kerül átcsoportosításra a gyógyító-megelőző ellátási kiadások előirányzatába.

A gyógyító-megelőző ellátásokra fordított kiadások 89,1 milliárd forintot fognak kitenni. Az eredeti előirányzathoz képest jelentkező 1 milliárd forintos kiadási többlet abból adódik, hogy az egészségügyi intézmények a gyógyszert 1991. november 1-jétől teljes áron számolják el. Ebből a célból az Alap gyógyszer- és gyógyászati segédeszköz-támogatási kiadásaiból 1 milliárd forint - az egészségügyi intézmények novemberi és decemberi gyógyszerfelhasználására jutó támogatási tétel- gyógyító-megelőző ellátások előirányzatába került átcsoportosításra.

A segélyek és egyéb ellátások várható 2,6 milliárd forint kiadása 0,1 milliárd forinttal haladja meg az előirányzatot.

Az egyéb társadalombiztosítási kiadások értéke várhatóan 0,8 milliárd forint, szemben az előirányzott 0,4 milliárd forinttal. Ezen kiadási többlet a tervezett mértéket meghaladó kamatfizetési kötelezettségből adódik. A bevételi elmaradás miatt ugyanis a Társadalombiztosítási Alap likviditási helyzete rosszabb az előirányzottnál, ami fokozott hitelfölvételt tesz szükségessé.

A Társadalombiztosítási Alapból a működési költségekre átadott összeg 4,3 milliárd forint. Eredetileg erre a célra 4,5 milliárd forint került előirányzásra. Mivel az 1991. évi III. törvény szerint az Alapból a működési költségvetéshez a járulékbevétel és a társadalombiztosítási tevékenységgel kapcsolatos egyéb bevételek együttes összegének 1%-a használható fel, a bevételeknek a tervezettől való elmaradása miatt a működési költségvetés fenti bevétele alacsonyabb a tervezettnél.

A működési költségvetés kiadásai ugyanakkor várhatóan meghaladják az előirányzottat. E többletkiadásokra az 1989. és 1990. évben képzett tartalék nyújt fedezetet.

A működési költségvetés többletkiadása a postaköltségek többletéből, az apparátus elhelyezési többletköltségéből, az ügyintézési többletkiadásokból, a társadalombiztosítási informatika korszerűsítésének kiadási többletéből, valamint a betegbiztosítási ág kialakításával kapcsolatos többletfeladatokból adódik.

A társadalombiztosítás bevételei várhatóan 14 milliárd forinttal maradnak el az előirányzattól, kiadásai pedig 0,4 milliárd forinttal haladják meg az előirányzottat. Ennek következtében az Alap 1991. évi várható kiadási többlete 14,4 milliárd forint.

II. A Társadalombiztosítási Alap 1992. évi költségvetése, valamint a Társadalombiztosítási Alapról szóló 1988. évi XXI. törvény módosítása

A.

A Társadalombiztosítási Alap 1992. évi költségvetésére irányuló javaslat a korábbi évekétől gyökeresen eltér. A társadalombiztosítási reformra vonatkozó országgyűlési határozatnak megfelelően a társadalombiztosításon belül 1992-ben létrejön két önálló biztosítási ág: a nyugdíjbiztosítás és a betegbiztosítás.

E két ág önállóan gazdálkodik és ezzel összhangban elkülönült pénzügyi alappal rendelkezik. A Társadalombiztosítási Alap 1992. évi költségvetése ennek megfelelően lényegében e két biztosítási ág, illetve alap önálló költségvetésére épül.

További változás, hogy az Országgyűlésnek a biztosítási ágak tartalmára a társadalombiztosítási és szociálpolitikai feladatok különválasztására, a társadalombiztosítás „profiltisztítására” vonatkozó határozatához igazodóan a költségvetési javaslat finanszírozás szempontjából is elkülöníti egymástól a tartósan is a társadalombiztosítás által finanszírozandó feladatokat - ezeket a két ág valamelyikébe sorolva - és azokat, amelyeket az állami költségvetés teherviselő képességének függvényében - de a törekvések szerint a lehető legkorábbi időpontban - az állami költségvetés által történő finanszírozás körébe indokolt átemelni.

A törvényjavaslat arra is javaslatot tesz, hogy azok az ellátások, ellátásrészek, amelyeket a társadalombiztosítás folyósít ugyan, de a jogszabályok szerint az állami költségvetés (vagy más külső forrás) finanszíroz, ne befolyásolják a Társadalombiztosítási Alap költségvetését. Ennek megfelelően sem a kiadások, sem ezeknek az állami költségvetés (vagy más külső forrás) általi megtérítése nem része a Társadalombiztosítási Alap kiadásainak, illetve bevételeinek.

A számos változás miatt természetesen szükség van a Társadalombiztosítási Alapról szóló 1988. évi XXI. törvény (ismételt) módosítására.

Ezt a módosítást - az egy évvel korábbi gyakorlatot követve - maga a költségvetési törvényjavaslat tartalmazza.

A Társadalombiztosítási Alap új gazdálkodási rendszerének legfőbb vonásai a következőkben foglalhatók össze.

A létrehozandó Nyugdíjbiztosítási, illetve Betegbiztosítási Alap a törvényjavaslatban lefektetett szabályok keretei között önállóan gazdálkodik. Bevételeik és kiadásaik egyenlegeként szufficitet, vagy deficitet mutatnak ki.

A két alap önálló költségvetése a továbbra is fennmaradó Társadalombiztosítási Alap költségvetési törvényének részeként jelenik meg. A Társadalombiztosítási Alap fenntartása a két önálló alap létrejöttét követően is indokolt.

Ez részben a társadalombiztosítási Alap „külső kapcsolataival”, részben bizonyos belső összefüggéseivel magyarázható. A Társadalombiztosítási Alap az államháztartás része. Célszerű, ha az államháztartás elemeként továbbra is egységes pénzügyi alap jelenik meg. A Társadalombiztosítási Alap fennmaradása kifejezi a közös társadalombiztosítási érdekek, illetve szereplők jelenlétét, a gazdasági környezetben való egységes képviseletét.

A biztosítási alapok elkülönítéséhez, pénzügyi önállóságához, a hosszú távra irányuló kalkulációhoz szükséges feltétel az egyes ágak járulékmértékének elkülönítve történő törvényi rögzítése. A társadalombiztosításról szóló 1975. évi II. törvény módosításáról beterjesztett törvényjavaslat mind az eddigi nyugdíjjárulék, mind a társadalombiztosítási járulék megbontására javaslatot tesz. A 10%-os mértékű járulékot 6%-os egyéni nyugdíjjárulékra és 4%-os egyéni betegségi járulékra, a 43%-os mértékű járulékot pedig 24,8% nyugdíjbiztosítási és 18,2% betegbiztosítási járulékra bontja.

A munkáltatók 1992-ben egy összegben - ágakra történő bontás nélkül - fizetik be a járulékot, illetve - azok, ahol kifizetőhely van- az általuk kifizetett ellátások levonása utáni járulék összegét. Járulékbevallást is az összes (43+10%) járulékot és kifizetett összes ellátást figyelembe véve készítenek. A Társadalombiztosítási Alapba befolyt járulék-alapok közötti megosztása központilag történik. A törvényjavaslat rögzíti, hogy az egyes alapok a befizetett munkáltatói járulék, egyéni járulék, illetve egyéb bevétel hány százalékát „veszik át” a Társadalombiztosítási Alaptól.

A Betegbiztosítási Alap sajátos bevétele az az összeg, amelyet az állami költségvetés fizet a biztosítási védelemben egyébként nem részesülő személyek betegbiztosítási járulékaként.

A két ág - az ún. bruttó járulékkalkuláció révén - sajátos pénzügyi kapcsolatban van egymással. Az egyes ágak járulékigényének meghatározása nemcsak az adott ágba tartozó ellátásfajták tényleges kiadásain alapul.

A kalkulációnál számításba van véve, hogy az egyik ágnak milyen összegű járulékot kell fizetnie a másik ág részére. (Az átutalás a két alap között kölcsönös, de természetesen eltérő összegű.) A járulék fizetésének - mindkét „irányban” - az az alapja, hogy az egyes ágakban megjelenő kiadások egy részének fedezetét nem az adott, hanem a másik ág járulékmértékében kell megteremteni. A Nyugdíjbiztosítási Alapnak a nyugdíjasok egészségügyi ellátása fedezetére kell járulékot átutalnia a Betegbiztosítási Alap részére. A Betegbiztosítási Alap pedig a keretei között finanszírozott rokkantsági nyugdíjak, táppénz, terhességi-gyermekágyi segély kiadásaival arányosan kell járulékot átadnia a Nyugdíjbiztosítási Alap részére, tekintettel arra, hogy a rokkantsági nyugdíjak a korhatár betöltése után - finanszírozási szempontból - a Nyugdíjbiztosítási Alapból fizetett ellátásokká „alakulnak át”, illetve a nyugdíj összegét befolyásoló szolgálati időbe az említett keresetpótló ellátások igénybevételi ideje is beleszámít.

A törvényjavaslat - az 1988. évi XXI. törvény módosításával - külön csoportba sorolja a társadalombiztosítási feladatokat és azokat, amelyek nem tartoznak e körbe és csak átmenetileg finanszírozza őket a társadalombiztosítás. Ez utóbbiak nem részei egyik biztosítási ágnak sem. Kiadásaik fedezetét az alapok együttesen, bevételeik arányában teremtik meg.

Ugyancsak közösen finanszírozza a két alap a működési költségvetést és egyes, az alapok között jelenleg tételesen még fel nem osztható egyéb kiadásokat (pl. bankköltség, ellátásokkal kapcsolatos postaköltség) is.

Mivel a két alap kezelő-intézménye azonos, indokolt, hogy közös működési költségvetésük legyen. Ez lényegében változatlanul a Társadalombiztosítási Alap kezelőjének költségvetése, vagyis az eddigi - 1991-től a Társadalombiztosítási Alaptól elkülönített - működési költségvetés. A társadalombiztosítási reform által támasztott követelmények teljesíthetősége érdekében a törvényjavaslat a működési költségvetés bevételére a járulékbevételek és a társadalombiztosítási tevékenységgel kapcsolatos egyéb bevételek 1,5%-ában tesz javaslatot. (Az eddigi mérték 1% volt.)

A törvényjavaslat az eddigiekhez képest változást tartalmaz a működési költségek körét illetően, amennyiben javasolja, hogy az ellátásokkal kapcsolatos postaköltségek - a bankköltséghez hasonlóan - a Társadalombiztosítási Alap, ne pedig a működési költségvetés részét képezzék. A tervezettől eltérő évközi folyamatokhoz való könnyebb alkalmazkodás érdekében pedig javaslatot tesz arra, hogy a Társadalombiztosítási Alap kezelője a működési költségvetés címeinek előirányzataitól - a törvény által megszabott keretek között - eltérhessen.

A két alap létrejöttével a Társadalombiztosítási Alap tartalékait (likviditási tartalék, tartós befektetések hozama-tartalék, tartósan befektetett eszközök) meg kell osztani. A tartalékok megosztását azonban a törvény megalkotása idején még nem lehet elvégezni. A tartalékok nagysága ugyanis az 1991. év zárásakor válik ismertté. Ezért tartalmazza azt a törvényjavaslat, hogy a meglévő tartalékok megosztásáról külön törvény rendelkezik.

A tartalékok későbbi időpontban történő megosztásának következménye, hogy a Társadalombiztosítási Alap 1992. évi kamat- és egyéb hozambevételeként tervezett összeg, illetve az ennek tartalékolásából eredő kiadás csak a Társadalombiztosítási Alap összevont költségvetésében jelenik meg, az egyes alapokéban nem. Azt ugyanis, hogy melyik alapnak mekkora hozambevétele - és ezzel párhuzamosan tartalékolási kiadása - lesz 1992-ben, az dönti el, hogy a ténylegesen hozzá kerülő vagyonrészeknek mekkora lesz a hozamuk. Ez pedig csak a tartalékok megosztását követően irányozható elő.

Az alapok pénzügyi tevékenységének a törvényjavaslat jelenleg még csak a kereteit teremti meg, ennek konkrét tartalommal való megtöltése - az ágak kialakításáról szóló döntést követően - fokozatosan valósítható meg.

A járulékok munkáltatók által történő befizetésének, továbbá a számviteli elszámolásoknak a jelenlegi rendszere még nem teszik lehetővé, hogy a két alap pénzforgalma egymástól elkülönítetten, külön számlán bonyolódjon le.

Így egyenlőre nem állapítható meg, hogy a Társadalombiztosítási Alapban átmenetileg rendelkezésre álló pénzből hogyan „részesedik” a két ág, illetve a Társadalombiztosítási Alap pénzeszközeinek évközi (egy-egy adott napon fellépő) hiánya (az emiatt szükséges hitelfelvétel) melyik alap miatt és milyen mértékben jön létre. Ezt figyelembe véve az alapok pénzügyi műveletekkel kapcsolatos bevételei és ráfordításai sem, vagy csak részben lesznek 1992-ben elkülöníthetők. A számviteli rendszer átalakítására irányuló, folyamatban levő munkálatok feladata, hogy biztosítsák az új gazdálkodási rend követelményei szerinti elszámolást. E munkálatok keretében a balesetbiztosítási ág kialakításához szükséges információk elkülönítése is megkezdődik.

Tekintettel arra, hogy a biztosítási ágak ingyenes vagyonjuttatásban való részesítése 1992-ben már esedékes, a törvényjavaslat az eddigi tartalékalapok mellett - az így birtokba veendő vagyonrészek „befogadására” szolgáló - új vagyonalap bevezetésére tesz javaslatot.

A létrehozandó ágazati alapok tényleges szuverenításának megteremtése érdekében mondja ki a törvényjavaslat, hogy a két alap pénzeszközei, tartalékai az alapok között csak törvényi rendelkezés alapján csoportosíthatók át.

A törvényjavaslat javaslatot tesz arra, hogy a „technikai” okokból bekövetkező változások (pl. feladatátadás, -átvétel, szerkezeti változás) esetén a Kormány saját hatáskörben eszközölhessen átcsoportosításokat a Társadalombiztosítási Alap egyes előirányzatai között. E javaslatnak az a célja, hogy a törvényhozást mentesítse a költségvetési törvény módosításának munkálataitól, amikor arra nem érdemi döntést, mérlegelést igénylő helyzetekben, hanem a technikai jellegű változások átvezetése miatt lenne szükség.

B.

A társadalombiztosítás 1992. évi költségvetését nagy mértékben meghatározza az az előkészületben levő törvényjavaslat, mely szerint a bevezetendő, évi 25 munkanap időtartamú betegszabadság idejére a munkajogi átlagkereset alapján meghatározott járulékköteles bért kell a munkáltatóknak fizetniük.

E konstrukció bevezetése jelentősen mérsékli a társadalombiztosítás táppénzkiadásait. A 20 milliárd forint összegűre becsült egyenlegjavító hatás eredményeként a Társadalombiztosítási Alap egyenlegét - profiltisztítás hiányában is - „0”-szaldóssá lehet tenni.

A konstrukció hatásának számszerűsítése nagyfokú bizonytalanságot tartalmaz, mivel nem áll rendelkezésre az egyes megbetegedések hosszára vonatkozó és személyenként csoportosított táppénz-statisztika. Annyi azonban valószínű, hogy a becslés a lehetőségek maximumát jelzi, annál is inkább, mivel 1992-ben egy hónapig még a teljes táppénzt a társadalombiztosítás fizeti és nem a betegszabadságra járó munkajövedelemmel megnövelt járulékalap után folyik be a járulék (a december hónapra járó táppénzek kifizetésére döntően január hónapban kerül sor).

A bevételek számszerűsítése az 1992. évi állami költségvetés hátteréül szolgáló makrogazdasági prognózis paraméterein alapul, ezek szerint

- a vállalati kör keresettömeg-növekedése 16-17%,

- a költségvetési szférában a keresetkifizetés az idei év áthúzódó hatásainak figyelembevételével 15%,

- a vállalkozói szféra jövedelembővülése jövőre is az idei dinamikának megfelelő: 40-45%,

- jelentősen nő a munkanélküliek száma, a munkanélküliség átlagosan 480 fő körül alakul.

Ezen növekedési mértékek teljes érvényesítése azonban túlzottan feszített, esetleg irreálisan magas bevételi irányszámokat eredményezne, ha a várt bevételek később ténylegesen nem realizálódnak, a kintlévőségek pedig - ha nem is az ideihez hasonló ütemben - tovább növekednek. Ennek megfelelően elsősorban a vállalati szférából származó járulékbevétel növekedésének mérsékeltebb, 14,5%-os ütemével számolhatunk, amelyhez hozzáadódik 1,5%-pont növekedés a betegszabadság járulékköteles munkajövedelmével összefüggésben.

Ezek eredőjeként a vállalati kör tervezett társadalombiztosítási járuléka mintegy 5-6 milliárd forinttal alacsonyabb, mint amennyit a tervezett bérkiáramlás indokolna. A költségvetési szféra járuléka a makroprognózis növekedésének megfelelő, a vállalkozói körben pedig 42%-kal, mint középértékkel számoltunk. A munkanélküliek után fizetendő társadalombiztosítási járulék összege a Szolidaritási Alapban előirányzottal egyezik meg.

Az egyéni járulékbefizetés az egyes szférák jövedelem-bővülésének súlyozott átlagát követi, itt azonban nem számolunk a befizetések jelentős elmaradásával. Minimálisan mérsékli e bevételeket a - viszonylag magas keresetnél (havi 75 ezer forint) meghatározott - járulékplafon bevezetése. Az egyéni járulékok tervezett összege a munkanélküliek ellátásából levont járulékfizetést is tartalmazza.

Az egyéb bevételek közül jelentősebben, 3 milliárd forinttal emelkedik a késedelmi pótlék és bírság. A hozamjellegű bevételek összege 8 milliárd forint: részben az 1990-ben még a társadalombiztosítás által fizetett 3 havi családi pótlék utáni 1991. évi kamatból, részben a társadalombiztosítás tartalékalapjainak hozamából és az átmenetileg szabad pénzeszközökkel való gazdálkodásból adódik. 2,6 milliárd forint bevétel keletkezik abból, hogy a betegbiztosítási rendszer bevezetésével az egyébként nem biztosítottak után járulékot fizet a költségvetés.

Mindezek alapján az összes bevétel előirányzata 521,7 milliárd forint. A járulékbevételek az idei várhatóhoz viszonyítva 20,5%-kal emelkednek.

A legnagyobb kiadási tétel a nyugdíjkiadás, amelynek 1992. évi előirányzata a két ágnál együttesen - lakbérhozzájárulással és támogatással együtt 310,5 milliárd forintot tesz ki. Az 1991. évi nyugdíjkiadásnál - a 4,4 milliárd forint összegű 1991. év végi egyszeri nyugdíjkiegészítés figyelembe vétele nélkül - 60,5 milliárd forinttal, 24,2%-kal több.

A növekedésből 48,8 milliárd forint a nyugdíjemelés előirányzata. Az intézkedési keret nagysága az 1992. évi nettó átlagkereset tervezett emelkedésének (19,5%) felel meg.

A további 11,7 milliárd forintból a 66 ezer fős létszámnövekedés hatása 6,5 milliárd forint (2,6%), az előző évi áthúzódó intézkedés hatása 0,5 milliárd forint, a cserélődés hatása 4,7 (1,9%) milliárd forint.

A nyugdíjak emelésére két lépcsőben: márciusban és szeptemberben kerül sor. Az általános nyugdíjemelések során fel nem használt keretösszeg a régebben megállapított, nagyobb értékvesztést szenvedett nyugdíjak értékromlásának részbeni ellensúlyozására fordítható. A nyugdíjemelés végrehajtására a Kormány a költségvetés jóváhagyását követően tesz javaslatot.

Az ágak feladat-elhatárolásában és az átmenetileg finanszírozott ellátások összegének meghatározásában szerepet játszó nyugellátások kiadási összegei becslés alapján kerültek megállapításra, mivel az érintett tételek számvitelileg jelenleg még nem különülnek el a nyugdíjkiadáson belül. A becslések jellege miatt ezek a kiadások jelentős bizonytalanságot tartalmaznak. A feladatmegosztás kapcsán a nyugdíjkiadás 81,7%-a, 253,6 milliárd forint a nyugdíjbiztosítási ágba kerül. A betegbiztosítási ágba kerül az előirányzat 11,6%-a, 35,9 milliárd forint, amelynek döntő része a korhatár alatti rokkantsági nyugdíj (33,2 milliárd forint), 1,2 milliárd forint a baleseti járadék, 1,5 milliárd forint pedig az egyéb betegségi-baleseti ellátás. A nyugdíjágba nem sorolható nyugdíjszerű ellátások közül 21 milliárd forint (6,8%) az átmenetileg finanszírozandó feladatoknál kerül elszámolásra. Ebből a legnagyobb összeget a szociális, illetve segély jellegű ellátások (átmeneti járadék, rendszeres szociális járadék, vakok segélye stb.) teszik ki. 8,7 milliárd forinttal, 6-6 milliárd forint a mezőgazdasági szövetkezeti és szakszövetkezeti járadék, valamint a házastársi pótlék és a házastárs utáni jövedelempótlék. A lakbérkiegészítés 0,3 milliárd forint.

Az anyasági ellátásokra fordítandó kiadások előirányzata 28,9 milliárd forint, 5,3 milliárd forinttal, 22,5%-kal több, mint az 1991. évi várható összeg. A kiadásnövekedésből 1,4 milliárd forint az intézkedési keret. Az előző évi intézkedés áthúzódó hatása 0,1 milliárd forint. 3,8 milliárd forint növekedés várható az ellátások alapjául szolgáló átlagkereset 1991. évi növekedéséből, valamint a születések számának mintegy 3%-os emelkedéséből.

Az intézkedésekre fordítandó kiadásból a nyugdíjminimum emeléséhez kapcsolódó emelések kihatása 1 milliárd forint, 0,4 milliárd forintot pedig az anyasági segélyek 6000 forintról 9000 forintra történő emelése indokol. (Ez utóbbi emelést az ellátás évek óta változatlan összege teszi szükségessé.)

Az anyasági ellátások összes kiadásából a betegbiztosítási ágban csak a terhességi-gyermekágyi segély jelentkezik 6,5 milliárd forinttal (22,5%). Az átmenetileg finanszírozandó feladatokra fordítandó összeg (anyasági segély 1,1 milliárd forint, gyermekgondozási díj 14,6 milliárd forint, gyermekgondozási segély 6,6 milliárd forint) összesen 22,4 milliárd forint (77,5%).

A segélyekre és egyéb ellátásokra előirányzott összeg 3,3 milliárd forint, 0,7 milliárd forinttal, 26,9%-kal több az 1991. évi várhatónál. A többletkiadásból 0,3 milliárd forint az 1992. évi intézkedésekre fordítandó. Ebből 260 millió forint a temetési segélyek 100%-os emelése, 30 millió forint a katonai családi segélyek - nyugellátásokhoz hasonló - évi automatizmusa. A temetési segély emelése már több éve időszerűvé vált, de különösen a temetési költségek 1991. évi rendkívüli mértékű növekedése teszi halaszthatatlanná. 0,3 milliárd forint az ellátások automatikus növekedésével, 0,1 milliárd forint az utazási költség emelkedésével függ össze.

A segélyekre és egyéb ellátások 58%-a, 1,9 milliárd forint a betegségi ágban jelentkezik: betegséggel kapcsolatos segélyek 0,6 milliárd forint, kártalanítási járadék 0,5 milliárd forint, utazási költségtérítés 0,9 milliárd forint.

Átmenetileg finanszírozandó feladatként a temetési segély 0,5 milliárd forinttal, a katonai családi segély 0,2 milliárd forinttal, a megváltozott munkaképességűek keresetkiegészítése 0,7 milliárd forinttal jelenik meg.

A táppénzkiadás előirányzata 20,5 milliárd forint. Változatlan feltételek mellett a táppénzkiadás 34,5 milliárd forint lenne, a különbözet munkáltatói tehernövekedésként jelentkezik.

A várható kiadást meghatározó tényezők közül az 1991. évi átlagos bruttó keresetnövekedést követi az egy napra jutó táppénzköltség, változatlan a táppénzes arány, dinamikusan csökken viszont az alkalmazottak biztosítotti létszáma. (3,7 millió főről 3,4 millió főre mérséklődik a várható munkanélküliség-növekedéssel párhuzamosan).

A gyógyszer- és gyógyászati segédeszközök támogatására fordítható összeg az idei várhatónak megfelelő, további növekedés - bevételi forrás hiányában - nem tervezhető. A támogatási kiadás befagyasztása külön intézkedési terv alapján valósítható meg. Szerkezeti változást jelent 1991-hez képest 6 milliárd forint átcsoportosítása az egészségügyi kiadások közé, ez a teljes áras intézményi gyógyszerkiadás fedezetét jelenti.

A gyógyszer- és gyógyászati segédeszköztámogatás előirányzata 31 milliárd forint. Ez a keret csak akkor tartható, ha mind a gyógyszerrendelés, mind a támogatás igénybevétele oldaláról szigorú intézkedések történnek.

A gyógyító-megelőző ellátásokra 110,6 milliárd forint fordítható, melyből 91,3 milliárd forint a szintrehozott báziselőirányzat és 7,3 milliárd forint a költségvetési szférában tervezhető bér- és dologi automatizmus összege.

Az 1992. évi szerkezeti változások 8,7 milliárd forintot tesznek ki, amelynek legjelentősebb tétele a gyógyszerkiadás átcsoportosítása, ezen kívül ebben jelentkezik a szolidaritási járuléknak az intézményekre történő terhelése és a betegszabadság bevezetése. A szintrehozások, az automatizmusok és a szerkezeti változások az előirányzat növekedésének 85,3%-át teszik ki.

A gyógyító-megelőző szolgáltatásokra tervezett előirányzat igen feszített, ezért csak a működőképesség legalsó határát jelenti, ami az egyes kiadási tételekben is megnyilvánul.

Az 1992. évi előirányzat nem számol a múlt évben biztosított 150 millió forint mentálhygiénes programokra előirányzott pályázható kerettel, illetve azzal az egyszeri 400 millió forint támogatással, amellyel a társadalombiztosítás a Honvédelmi Minisztérium és a Belügyminisztérium egészségügyi intézményhálózatát segítette.

Nem lehetett számolni az 1991. évi áremelkedések ellentételezésére biztosított előirányzatok szintrehozásával.

A gyógyfürdő szolgáltatások előirányzatai csak olyan mértékű forrást jelentenek, amely az átmeneti időszak minimális zavarokkal történő levezetését jelentik. A jövő év folyamán a betegbiztosítási rendszer törvényi kereteinek rögzítésekor a gyógyfürdő szolgáltatásokat teljesen új alapra indokolt helyezni, mind a szolgáltatások, mind azok igénybevételének jelentős beszűkítésével.

A csípőizületi protézisek egyedi elszámolásának 1990-ben bevezetett új rendszere bevált. A rendelkezésre álló műtéti kapacitás és a protézisek beszerzésének egyedi elszámolása mellett 200 millió forint előirányzati növekmény biztosítása a zavartalan ellátás feltétele.

Erősen korlátozott mértékben lehet befogadni az ez évben beindult vállalkozások teljesítményfelfutását, ami a vállalkozók oldaláról feltehetően erős ellenállásba ütközik majd. Nem szerepel továbbá a vérellátás forrásszükségletének növekedése sem, a zavartalan ellátást csak egy új, teljes körű és a meglévő pénzügyi kereteket újrafelosztó vér- és vérkészítmény finanszírozási rendszer biztosíthatja.

A dologi automatizmus 5%-os mértéke az intézményi szférában várhatóan jelentős feszültségek forrása lesz, mivel az áremelkedések miatti többletforrásokat az intézmények egy része már csak az ellátások szűkítése útján lesz képes ellensúlyozni.

Kiemelt támogatást csak a szabad orvosválasztáshoz és a háziorvosi rendszer bevezetéséhez kapcsolódó teljesítményelszámolás indítása kaphat. Az e célra tervezhető források lehetővé teszik a szabad orvosválasztás január hótól történő megindítását és a teljesítményelszámolás ehhez igazodó megkezdését.

A fejlesztési lehetőségek a működtetés pénzügyi fedezete oldaláról erősen korlátozottak. Az irányszámokba csak a beruházásból megvalósuló fejlesztések legszükségesebb működési feltételei illeszthetők be.

A keretszámok nem nyújtanak lehetőséget a megindított egészségügyi programok kiterjesztésére, illetve hálózatfejlesztési igények kielégítésére, a vállalkozások ellátásba történő bevonásának bővítésére.

Az előző évekhez hasonlóan a jövő évben sem nyílik lehetőség arra, hogy az egészségügyi intézményekben érvényesítsük az amortizációs rendszert. Nem biztosított a pénzügyi fedezet a teljesítmény-elszámolás általánossá tételét megalapozó informatikai bővítésekre sem.

Várhatóan feszítő tényezőt jelent, hogy az Alap likviditásának megőrzése és az utólagos intézményfinanszírozás elkerülése érdekében szigorítani kell az intézmények és szolgálatok pénzellátását és emiatt a jövő év márciusától kezdődően a bérkifizetés időpontját a hónap 5. napjára kell kitolni.

Az intézményhálózat működőképessége csak akkor őrizhető meg, ha megtörténik az ellátó szolgálatok kapacitásainak felülvizsgálata és az ezekhez kapcsolódó pénzeszközök teljes, vagy részleges elvonása. Ez utóbbi intézkedés elsősorban a kórházak, klinikák és fekvőbeteg-intézmények ki nem használt ágyainak megszüntetésével lehetséges.

Problémaként jelentkezik az is, hogy a gyógyító-megelőző intézmények és szolgáltatások körén belül sem történt meg az állami, önkormányzati és betegbiztosítási funkciók, valamint a munkáltatók kötelezettségeinek végleges elhatárolása sem, így a Betegbiztosítási Alap forrásait terhelik ezek a szolgáltatások is.

A betegbiztosítás általános törvényi szabályozására várhatóan a jövő év közepén kerül sor, az átmeneti időszakban azonban már új elemek bevezetésére is sor kerül, így többek között a személyre szóló betegbiztosítási igazolvány kiadására a szolgáltatások igénybevételéhez. A jövő évtől megkezdődik a szolgáltatási szerződések megkötése és teljesítésük ellenőrzése.

A működési kiadások fedezetére a Társadalombiztosítási Alap kamat- és egyéb hozambevételekkel csökkentett összes bevételének 1,5%-a képezhető, ami 7,7 milliárd forintnak felel meg. A hányad emelését a kifizetőhelyeken ellátottak számának jelentős mértékű csökkenéséből adódó feladatnövekedésen túl a biztosítási rendszer kialakításának feltétlenül szükséges informatikai fejlesztése igényeli.

Az egyéb kiadás a felmerülő kamatráfordításokat és az ellátások postaköltségeit tartalmazza.

A javaslat szerint a hozambevételként jelentkező 8 milliárd forint döntő része (7,9 milliárd forint) a likviditási tartalékba, illetve tartós lekötésre kerül.