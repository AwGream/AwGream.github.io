2012. évi XX. törvény indokolása

a Magyarország 2012. évi központi költségvetéséről szóló 2011. évi CLXXXVIII. törvény módosításáról

Általános indokolás

A 2012. évi adóváltozások miatt elvárt béremelésnek minden munkavállalója vonatkozásában eleget tevő munkáltató számára 2012-ben levonhatóvá válik a szociális hozzájárulási adóból a béremelések 5%-ot meghaladó részének költsége. Számos esetben azonban az 5%-os béremelés költségfedezete sem biztosított a vállalkozásoknál, ami azzal a következménnyel jár, hogy a bérek emelése elmarad, és a munkavállalók nettó bére csökken.

A törvény célja, hogy az adóváltozások következtében 2012-ben a munkavállalók ne járjanak rosszabbul.

A nettó bérek színvonala 2012. évi megőrzésének fő eszköze az elvárt béremeléseknek a munkáltatók részéről történő minél teljesebb körben történő végrehajtása. A kormányzati cél megvalósítását segíti, ha kiegészítő támogatásban részesülhetnének azok a foglalkoztatók, akiknek az objektív gazdálkodási feltételek miatt a béremelésből az 5%-os saját rész teljesítése is megoldhatatlan feladatot jelent, illetve annak csak elbocsátásokkal tudnának eleget tenni. A létszámcsökkentések megelőzése és a béremelések elősegítése érdekében indokolt, hogy az eredetileg az elmaradó béremelések miatt indokolt munkavállalói kompenzációra szánt 21 milliárd Ft-os költségvetési forrás is a béremelések megvalósítását szolgálja. Egy ilyen típusú támogatás a vállalati kört ösztönözné a béremelések végrehajtására. Ezen felül - tekintve, hogy a támogatás a teljes 5%-os vállalati önrészből legfeljebb 3% megtérítésére terjedne ki - a keret a munkavállalói kompenzációnál nagyobb foglalkoztatotti kör béremelését tudná elősegíteni. A 2%-os vállalkozói forrás megkövetelésével nem lennének támogathatók azok a vállalkozások, ahol a béremeléseknek semmilyen fedezete nem áll rendelkezésre.

A törvény a bérek emelésének további elősegítését, illetve a munkahelyek megőrzését helyezi előtérbe azzal, hogy lehetőséget teremt egy új támogatási forma bevezetésére. A munkahelyek megőrzését elősegítő munkáltatói kiegészítő kompenzációra pályázati úton kerül sor.

Részletes indokolás

Az 1., 3. és 8. §-hoz

Annak érdekében, hogy az adóváltozások következtében 2012-ben a munkavállalók ne járjanak rosszabbul, a 2012. évi költségvetési törvény módosítása biztosítja a munkáltatói támogatási rendszer bevezetéséhez szükséges pénzügyi eszközöket.

A 2. §-hoz

A folyamatosan növekvő fogvatartotti létszám indokolttá teszi a büntetés-végrehajtási férőhelyek mielőbbi bővítését. A törvény a költségvetési egyenleg-romlás megakadályozása érdekében ingatlanértékesítési bevételek meglétéhez köti a többlet-kiadás lehetőségét.

A 4. §-hoz

A költségvetési törvény 32. § (2) és (3) bekezdései akképpen rendelkeznek, hogy amennyiben a nem állami, humán intézmények fenntartói és a települési önkormányzatok között év közben feladatátadásra, -átvételre kerül sor, akkor a feladatellátáshoz kapcsolódó normatívát az önkormányzati fejezet és ágazatilag illetékes minisztérium (praktikusan a NEFMI) fejezete között át kell csoportosítani. A költségvetési törvény ugyanakkor arról nem rendelkezik, hogy ezen átcsoportosításra ki jogosult. Ennek hiányában az átcsoportosításra - amely számos esetben felmerülhet - az új, államháztartásról szóló törvény szabályai alapján csak a Kormány lenne jogosult. A módosítás arra irányul, hogy az egyébként technikai jellegű feladat a miniszterek hatáskörében ellátható legyen.

Az 5. §-hoz

Az Esztergom Város Önkormányzata számára előírt, a nettó finanszírozásban és esetlegesen inkasszóval érvényesített befizetési kötelezettségnek a korrekciója e kötelezettségek és az önkormányzathoz befolyó bevételek üteme közötti összhangot teremti meg.

A 6. §-hoz

Az egyes közpénzügyi tárgyú törvényeknek az államháztartás önkormányzati alrendszerét érintő módosításáról, és azok más törvénnyel való összhangjának biztosításáról szóló 2012. évi XVII. törvény módosítja a Magyarország gazdasági stabilitásáról szóló törvény Költségvetési Tanácsra vonatkozó részét, ennek értelmében a Tanács elnökét illetmény és más juttatás is megilleti. A Tanács elnökének a tárgyév március 1-jétől a következő év február utolsó napjáig terjedő időszakra megállapított havi illetménye a Központi Statisztikai Hivatal által hivatalosan közzétett, a tárgyévet megelőző évre vonatkozó nemzetgazdasági havi átlagos bruttó kereset kilencszerese. Egyebekben a Tanács elnöke a minisztert megillető juttatásokra jogosult.

A 7. §-hoz

A költségvetési törvény 76. §-ában foglalt rendelkezései alapján a letéti számla a megyei önkormányzat helyett teljesíti a kifizetéseket és fogadja a pótlólagos hozzájárulásokat és támogatásokat. A törvény célja az, hogy a megyei önkormányzatok helyett a letéti számláról az önkormányzati fejezeti tartalékra érkező állami támogatások és hozzájárulások növeljék, az ilyen jellegű kifizetések pedig csökkentsék az önkormányzati fejezeti tartalék egyenlegét. A jelenlegi rendelkezések ugyanis csupán a települési önkormányzatokra vonatkoznak.

A 9. §-hoz

A § a törvény hatálybalépéséről szóló rendelkezést tartalmazza.