2003. évi XC. törvény indokolása

a Kutatási és Technológiai Innovációs Alapról

-----STARTING---POINT---ALTALANOS--- 

A törvény része a kutatás-fejlesztés irányítási, finanszírozási és intézményi rendszere átfogó reformjának, amely a Kormányprogram innováció alapú versenyképesség-növelő célkitűzéseinek megvalósítását szolgálja. Az elkülönített állami pénzalap létrehozása kifejezi azt a kiemelt figyelmet, amely a Kormány gazdaságpolitikájában és általában az állam gazdaságszabályozó tevékenységében a kutatás és fejlesztés, tágabban az innováció ügyét megilleti.

A Kutatási és Technológiai Innovációs Alappal létrehozott központi pénzforrás lehetővé fogja tenni, hogy érzékelhetően növekedjék a nemzetgazdaság összes kutatási-fejlesztési ráfordítása, amely - az elmúlt évtizedben bekövetkezett drasztikus csökkenés után - az utóbbi években növekedésnek indult, de még jelenleg is igen alacsony, mind a gazdaságfejlődés szükségleteihez képest, mind nemzetközi összehasonlításban.

Az Alap létrehozásával gyökeresen új helyzet áll elő a kutatás-fejlesztés és az innováció állami támogatásában. A kutatás és fejlesztés támogatására szolgáló központi forrás a következő években a 2002. évi ismert összeghez képest 20-40%-kal bővül, a vállalkozások piac által generált és ellenőrzött K+F tevékenységének központi támogatási lehetősége viszont megtöbbszöröződik. Ezzel megteremtődik a keresletvezérelt kutatás és innováció támogatási politika forrása. Egyben lehetővé válik, hogy az eddiginél nagyobb arányban részesüljenek központi támogatásban a versenyképesség erősítéséhez, technológiai és piaci áttörésekhez szükséges kritikus méretet elérő kutatási-fejlesztési projektek.

A törvényben szabályozott befizetési kötelezettség formája járulék, ami azt jelenti, hogy - az adóktól eltérően - a vállalkozások ennek fejében ellenszolgáltatásra tarthatnak igényt, amely a tárgyi és intézményi kutatási-fejlesztési infrastruktúra-fejlesztésben, általánosan hozzáférhető szolgáltatásaiban, valamint a pályázati úton elnyerhető támogatásokban ölt testet.

-----STARTING---POINT---RESZLETES---

Az 1. §-hoz

Az Alapban költségvetési és államháztartáson kívüli források egyesítése valósul meg. Ez az államháztartásról szóló 1992. évi XXXVIII. törvény szerint elkülönített állami pénzalap formájában lehetséges.

Az elkülönített állami pénzalapként történő működés a vonatkozó törvények és kormányrendeletek szerint pontosan szabályozott gazdálkodást jelent, ugyanakkor lehetővé teszi, hogy az innovációs, illetve K+F tevékenység állami támogatása, a források tervezése és a felhasználás szabályozása jobban igazodjon a kutatás és a technológiai innováció hosszabb időhorizontú folyamataihoz, mint a költségvetési gazdálkodási rend szerint felhasználásra kerülő, jelenlegi K+F (cél)előirányzatok.

A törvény az Alap működésének lényeges rendezőelveként fogalmazza meg, hogy az a kutatás-fejlesztés teljes tevékenységi körén belül kizárólag a gazdaságban és a társadalmi élet egyéb területein hasznosuló kutatás-fejlesztési tevékenység támogatását és ösztönzését, a kutatási eredmények hasznosítását, ezáltal a technológiai innováció előmozdítását szolgálja. A törvényhozói szándéknak ez a kinyilvánítása iránymutatásul szolgál a szükségszerűen sokrétűen szabályozott felhasználási célok értelmezéséhez.

A 2. §-hoz

A törvény szerint az Alap két fő bevételi forrása a gazdasági társaságok által fizetett innovációs járulék és a központi költségvetési támogatás. Az innovációs járulék befizetése révén jelentős mértékben nő az innovációs, illetve K+F tevékenység támogatására fordítható központi forrás összege. A járulékfizetési kötelezettség biztosítja az üzleti szféra hozzájárulását e tevékenység finanszírozásához.

A központi költségvetési támogatás előírása a törvényben kifejezi az állam elkötelezettségét e tevékenység előmozdítása iránt. Az Alap - két fő bevételi forrása mellett - belföldről és külföldről önkéntes befizetéseket, visszatérítéseket, segélyeket és adományokat fogadhat.

A támogatások visszatérítésének, valamint az eredményből való részesedésnek a források közötti megjelenítése nem igényli ezen rendszerelemek kötelező alkalmazását a támogatási pályázatoknál, de a döntéshozók mérlegelésétől függően lehetőséget ad ilyen konstrukciók meghirdetésére is.

A 3-5. §-hoz

A javasolt befizetési szabályozás jellemzője a kifejezetten mérsékelt közteherviselés. A törvény szerint innovációs járulék megfizetésére kötelezett a gazdasági társaságok széles, normatív módon meghatározott köre. A befizetési kötelezettség széles körre való kiterjesztésével és egyidejűleg alacsony kulcs alkalmazásával érhető el az egyes kötelezettek mérsékelt terhelése.

A törvény kivonja a befizetésre kötelezettek köréből a mikrovállakozásokat. (Ide a 10 főnél kevesebbet foglalkoztató vállalkozások értendők törvényben meghatározott mérlegfőösszeg és éves nettó árbevétel alatt.) Ennek indoka elsősorban a terhelhetőségükre vonatkozó közgazdasági megfontolásokban rejlik. A technológiapolitikának kifejezett célja a magas tudástőkével működő mikrovállalkozások fejlődésének támogatása, de ez a célcsoport a mikrovállalkozás méretű többszázezer társas és egyéni vállalkozásnak szám szerint elenyésző hányadát teszi ki. A mikrovállalkozások kivonása a befizetői körből mintegy 3 milliárd Ft-tal csökkenti az Alapba befolyó összeget. Ezzel közel 300 ezer egyszeres és kettős könyvvitelt vezető társas vállalkozás mentesül a befizetési kötelezettség és az ezzel összefüggő adminisztrációs feladatok alól. Ugyanakkor ezzel arányosan nagymértékben csökken a beszedés és az ellenőrzés költsége, éppen abban a körben, ahol a befizetés és a költségek aránya a legkedvezőtlenebb.

Ezekkel a megfontolásokkal függ össze, hogy a törvény a járulék kötelezettséget eleve csak a társas vállalkozásokra írja elő, mivel az egyéni vállalkozások túlnyomó többsége a mikrovállalkozás kategóriában tartozik.

A befizetésre kötelezettek körének a törvényben foglalt szabályozása azt jelenti, hogy nem tartozik a tervezett törvény hatálya alá a közhasznú társaság, a szövetkezet (ideértve a szövetkezetekről szóló 1992. évi I. törvény (a továbbiakban: Sztv.) szerinti valamennyi jogalanyt), az egyesülés, az erdőbirtokossági társulat, a vízgazdálkodási társulat (víziközmű társulat és a vízitársulat) stb., és nem sorolható ide az Sztv. hatálya alá tartozó - nem a Gazdasági társaságokról szóló 1997. évi CXLIV. tv., hanem külön törvény alapján létesíthető - fióktelep sem. Nem tartozik továbbá a tervezet hatálya alá az üzleti évben nyilvántartásait az egyszerűsített vállalkozói adóról szóló törvény (a továbbiakban: Eva törvény) előírásai szerint vezető gazdasági társaság (Sztv. 2/A. §).

A törvény az adózás rendjéről szóló 1990. évi XCI. törvénnyel összhangban szabályozza a járulékkötelezettség bevallásának és a befizetésnek a rendjét.

A törvény lehetővé teszi, hogy a saját forrásból kutatási-fejlesztési tevékenységet végző, illetve azt finanszírozó vállalkozások e tevékenység számvitelileg kimutatott közvetlen költségeit levonják bruttó járulékfizetési kötelezettségükből. Ezáltal a szabályozás mérsékli a tudástőke felhalmozásába saját döntésük alapján befektető vállalkozások terheit. Az elvégzett háttérszámítások szerint e levonási lehetőség nem csökkenti számottevően (legfeljebb 9-10%-kal) az Alap forrásait. Ennek az a magyarázata, hogy a mintegy 28 ezer befizetésre kötelezett vállalkozásból kezdetben csak néhány száz élhet a levonás lehetőségével.

A szabályozás további várható hatása, hogy a vállalkozásokat nemcsak a saját kutatás-fejlesztési tevékenység végzésére ösztönzi, hanem K+F szolgáltatások - költségvetési gazdálkodási rendszerben működő vagy non-profit kutatóhelytől történő - megrendelésére is, serkentve ezáltal e kutatóhelyek K+F tevékenysége iránti piaci keresletet és főképpen a vállalkozások és a főhivatású kutatóhelyek közötti hasznosítási célú kutatási-fejlesztési együttműködést.

A 6. §-hoz

A járulékrendszer hatékony működtetése érdekében a törvény úgy rendelkezik, hogy a járulékot az állami adóhatósághoz kell befizetni, amely azt külön jogszabályban meghatározott módon utalja át az Alapnak.

A 7. §-hoz

A Kormányprogramban szereplő versenyképességi cél eléréséhez szükséges, hogy ne csökkenjen az állami költségvetés hozzájárulása a projektrendszerű, hasznosuló kutatás és fejlesztés, valamint a technológiai innováció támogatásához. Ebből a felismerésből kiindulva a vállalkozási szektor képviselői a törvény egyértelmű politikai támogatásának feltételéül szabták, hogy az állam annyival járuljon hozzá az Alap forrásaihoz, mint a vállalkozások befizetéseinek összege. Mivel az állami költségvetés tervezésének időszakában pontosan a tárgyévet két évvel megelőző év vállalkozási befizetéseinek összege határozható meg pontosan, a törvény a garanciális szabályt erre tekintettel határozza meg. Ez a szabályozás először a 2006. évi állami költségvetésben érvényesíthető. Az ezt megelőző évben átmeneti rendelkezések érvényesülnek.

A 8. §-hoz

A törvény részletesen meghatározza azokat a jogcímeket, amelyekre az Alap forrásai felhasználhatók. E jogcímek taxatív felsorolását adják azoknak a kutatási és technológiai innovációs tevékenységeknek, amelyek hozzájárulnak a nemzetgazdaság versenyképességének javításához.

Az Alapból nyújtott támogatások leghatékonyabb módon történő felhasználását és átláthatóságát biztosítja a források nyílt pályázati úton történő kihelyezése. Pályázaton kívüli támogatásra - beleértve a más jogszabályban, illetve nemzetközi szerződésben meghatározott módon adható támogatásokat is - legfeljebb az Alap tárgyévi kiadási előirányzatának 5%-áig kerülhet sor.

Az Alap működtetésével kapcsolatos kiadásokat az Alap fedezi. Az Alap kezelésével kapcsolatos költségek nem haladhatják meg az Alap tárgyévi kiadási előirányzatának 3%-át.

A 9. §-hoz

A kutatások hasznosulásának hangsúlyozott igénye és a vállalkozások jelentős arányú tehervállalása a K+F támogatási források képzésében szükségessé teszi, hogy a pályázati források elosztási arányai a vállalkozások javára változzanak. Ennek garanciájaként írja elő a törvény, hogy legalább a gazdasági társaságok által befizetett járulék összegét a gazdasági társaságok által megvalósított kutatási és technológiai innovációs tevékenységek támogatására kell fordítani. Az állami költségvetésnek a 7. §-ban szabályozott hozzájárulása ugyanakkor lehetővé teszi, hogy a nem vállalkozási kutatóhelyek megalapozott kutatási-fejlesztési projektjei továbbra is kellő támogatásban részesüljenek.

A 10. §-hoz

Az Alap feletti rendelkezési jogot az oktatási miniszter gyakorolja, aki ezt a jogát átruházhatja. A rendelkezések tartalmazzák az átruházott hatáskörben eljáró Nemzeti Kutatási és Technológiai Hivatal elnökének, mint az Alap feletti rendelkezési jog gyakorlójának felelősségét és feladatait. A feladatok részletes leírását a végrehajtási kormányrendelet tartalmazza.

A 11. §-hoz

A Kutatási és Technológiai Innovációs Tanács létrehozása és delegálása az Alappal összefüggő stratégiai funkciókban kifejezi, hogy a kutatással és a technológiai innovációval összefüggő gazdaságirányítási tevékenységben és az Alapban lévő források felhasználásában az állam érdemi együttműködésre törekszik a magánszférával és a társadalmi partnerekkel, ezért a Tanács tagjainak többségét a gazdaság és a tudomány nem kormányzati képviselői alkotják. A Tanács széleskörű egyetértési és véleményezési jogkörrel rendelkezik az Alap forrásainak felhasználása tekintetében, beleértve a pénzügyi támogatások finanszírozási és döntéshozatali módjának és eszközeinek szakmapolitikai célokat érvényesítő meghatározását. Véleményezési joggal rendelkezik támogatási igényeket elbíráló, független bizottságok összetételének meghatározásában. Ez a szabályozás garantálja, hogy a járulék befizetéseket teljesítő vállalkozási szektor képviselői megfelelő súllyal vegyenek részt a pályázati támogatások odaítélésében.

A kutatás-fejlesztés és innováció kormányzati irányítási rendszerében a Tanács a 226/1999. (XII. 30.) Korm. rendelettel szabályozott Országos Műszaki Fejlesztési Bizottság helyére lép. A köz- és a magánszféra közötti együttműködés kiterjedtebbé válik, tartalmában hangsúlyozottan jelennek meg a kutatási eredmények hasznosítására, a komplex innovációs folyamat előmozdítására, a Nemzeti Fejlesztési Terv végrehajtására, a nemzetközi kutatási-fejlesztési együttműködésekre vonatkozó feladatok.

A 12. §-hoz

A törvény tárgyára vonatkozó definíciók kidolgozása a hatályos hazai számviteli, adó, és állami támogatásokra vonatkozó jogszabályokkal, valamint az OECD-ben elfogadott fogalomrendszerrel összhangban történt.

A technológiai innováció fogalmának meghatározása az OECD módszertani kiadványán (Frascati kézikönyv) alapul. A definíció értelmezéséhez figyelembe kell venni, hogy technológiai innovációnak minősül a biotechnológiai, kémiai, élettani kutatások eredményeképpen létrejövő ténylegesen vagy szándék szerint új vagy továbbfejlesztett termék, eljárás és szolgáltatás is.

-----STARTING---POINT---VEGE---

A 13-14. §-hoz

A törvény hatálybalépésének időpontja - a 13. § (2) bekezdésének kivételével - 2004. január 1-je. A hatálybalépés időpontja biztosítja, hogy az Alap létrehozásával és működésével kapcsolatos felkészülési feladatok elvégezhetők legyenek.

A járulék induló mértéke 2004. évben a korrigált nettó árbevétel 0,2%-a. A törvény további két lépésben a járulék mértékének évi 0,05%-os emelkedésével számol. A bevont forrás fokozatos növelését az indokolja, hogy a támogatást igénylő vállalkozási kör képessége az Alapból finanszírozott nagyobb, nemzetgazdasági jelentőségű kutatási-fejlesztési projektek indítására fokozatosan alakulhat ki. Ugyanakkor szükséges a kiszámítható mértékű, fenntartható forrásnövekedés biztosítása a versenyképesség-növekedési cél elérése érdekében.

A kisvállalkozások által fizetendő járulék összege 2004-ben 0,1%, és fokozatosan 2007-ig éri el a 0,3%-ot.

A 15-17. §-hoz

Az Alap létrejötte miatt szükségessé válik a 98/1996. (VII. 10.) Korm. rendelet, a 251/2002. (XII. 5.) Korm. rendelet, valamint a 226/1999. (XII. 30.) Korm. rendelet hatályon kívül helyezése és a 162/1998. (IX. 30.) Korm. rendelet módosítása. Az átmenetet biztosítja az a rendelkezés, amely szerint, ahol a jogszabály a fejezeti kezelésű Műszaki Fejlesztési Célelőirányzatot és a fejezeti kezelésű Nemzeti Kutatási és Fejlesztési Programok előirányzatot említi, ott a törvény hatálybalépését követően a Kutatási és Technológiai Innovációs Alapot kell érteni.

A Nemzeti Fejlesztési Terv végrehajtása során a 2004. évtől ez az Alap biztosítja a Központi Műszaki Fejlesztési Célelőirányzat (KMŰFA) jogutódjaként - Nemzeti Fejlesztési Terv Gazdasági Versenyképesség Operatív Programjában - a pályázatok jelentős részének megújult formában történő működtetését, az Európai Regionális Fejlesztési Alap (ERFA) forrásait is felhasználva, továbbá biztosítja az ERFA hazai társfinanszírozását.

E szabályok között tartalmazza a törvény a fenti (cél)előirányzatok maradványáról történő rendelkezést.

A Kormány felhatalmazást kap arra, hogy elkészítse e törvény végrehajtási rendeletét az Alap forrásaira, működtetésére, felhasználására és a járulékfizetési kötelezettségre vonatkozóan, valamint megalkossa a Kutatási és Technológiai Innovációs Tanács működését érintő részletes szabályokat.