2016. évi XVII. törvény indokolása

az államháztartásról szóló 2011. évi CXCV. törvény módosításáról

-----STARTING---POINT---ALTALANOS--- 

A törvény az államháztartásról szóló 2011. évi CXCV. törvény (a továbbiakban: Áht.) módosításával biztosítja annak lehetőségét, hogy valamely kiemelt közfeladat ellátására vonatkozó döntést a Kormány abban az esetben is meghozhasson, ha az ahhoz szükséges előirányzat időben csak később biztosítható.

 
-----STARTING---POINT---RESZLETES---

Az 1. §-hoz

A törvény újraszabályozza az Áht. 36. § (1)-(3) bekezdését, kiegészítve azt a kötelezettségvállalás egy sajátos esetkörével. A módosítás alapján az Áht. módosuló 36. § (1) és (3) bekezdése a korábbi normaszöveggel azonos tartalommal, de más logikai rendben jelenik meg.

Az Áht. hivatkozott rendelkezései állapítják meg a költségvetési kiadási előirányzatok terhére történő kötelezettségvállalás szabályait. Ez alapján kötelezettségvállalásra - meghatározott kivétellel - a rendelkezésre álló szabad előirányzatok mértékéig kerülhet sor. A kivételeket részben az Áht., részben az államháztartásról szóló törvény végrehajtásáról szóló kormányrendelet (a továbbiakban: Ávr.) tartalmazza.

Az Áht. módosuló 36. § (2) bekezdése a kivételek egy új körét határozza meg olyan közfeladatok tekintetében, amelyekhez kapcsolódóan a forrás biztosítása költségvetési-technikai szempontból a közfeladat-ellátásról való döntés időpontjában nem lehetséges. A Kormány az ilyen döntése keretében a közfeladat ellátására, az ahhoz szükséges előirányzat mértékére, és - ha indokolt -, a forrás biztosításának időpontját megelőző kötelezettségvállalás lehetőségére vonatkozó döntést hoz. A Kormány döntése alapján az államháztartásért felelős miniszter a Kormány jogkörében eljárva intézkedik a kötelezettségvállaláshoz kapcsolódó előirányzat biztosításáról. Ez tartalmilag a Kormány irányítása alá tartozó bármely fejezet terhére történő előirányzat-átcsoportosítást jelent. Az ezzel összefüggő eljárási szabályokat az Ávr. módosításával kell megalkotni.

Hangsúlyozni kell ugyanakkor, hogy e körben sem a Kormány, sem a Kormány hatáskörében eljáró államháztartásért felelős miniszter az Országgyűlés költségvetési jogát és a Költségvetési Tanács ezzel összefüggő jogkörét kiüresítő intézkedésről nem dönthet. Az államháztartásért felelős miniszter általi forrásbiztosítás pedig kizárólag a meglévő megtakarítások felhasználásával (átcsoportosításával) történhet, nem pedig a hiányt növelő intézkedésekkel, emellett pedig a rendkívüli kormányzati intézkedésekre szolgáló tartalékból történő előirányzat-átcsoportosítás esetén az államháztartásért felelős miniszter is kötve van annak az első félévre vonatkozó, 40%-os mértékű felhasználási korlátjához.

Az előirányzat-átcsoportosításhoz az érintett fejezetet irányító szerv egyetértése, jóváhagyása stb. nem szükséges. A törvény ezzel megteremti annak a lehetőségét, hogy az előirányzatok ott kerüljenek felhasználásra, ahol a tényleges kiadási szükséglet - akár év közbeni új vagy módosított kormányzati intézkedések végrehajtásával összefüggésben - felmerül.

Figyelemmel arra, hogy az államháztartás információs rendszerében a kötelezettségeket az adminisztratív címrend szerint kell nyilvántartani, a törvény az államháztartásért felelős miniszter számára kizárólag előirányzat-átcsoportosítást enged, így tárgyévi előirányzattal nem rendelkező közfeladat esetén a címrend kiegészítését a Kormány hatáskörében kell továbbra is elrendelni. A kötelezettség így nem marad rejtve az államháztartás információs rendszerében.

A módosítás előnye, hogy a közfeladathoz szükséges előirányzat központi költségvetésen belüli biztosítására az államháztartásért felelős miniszter jogkörébe való utalással nagyobb mozgástér nyílik a Kormány irányítása vagy felügyelete alá tartozó fejezeteken belül keletkező megtakarítások kormányzati cél szerinti rugalmas felhasználására.

Hangsúlyozni szükséges azonban, hogy az államot a Polgári Törvénykönyvről szóló törvény alapján a központi költségvetési szervek által vállalt kötelezettség fedezet hiányában is köti, így a módosítás még átmenetileg sem jelent fedezet nélküli kötelezettségvállalásra vonatkozó lehetőséget.

A 2. §-hoz

A törvény 1. §-a szerinti módosításokkal összefüggő jogtechnikai pontosítások. Ilyen módosítása a törvénynek az, ami a pénzügyi ellenjegyző általánostól eltérő feladatának az Áht. módosuló 36. § (2) bekezdése szerinti esetre történő meghatározását törvényi szint helyett kormányrendeleti szintre utalja. A módosítás a pénzügyi ellenjegyzés intézményén nem változtat, kizárólag annak meghatározását teszi lehetővé kormányrendeleti szinten, ami a kötelezettségvállalás sajátos esete keretében nem értelmezhető (pl. a szabad előirányzat rendelkezésre állása és a pénzügyi fedezetnek a kifizetés időpontjában történő rendelkezésre állása). Így a pénzügyi ellenjegyzés során kizárólag a gazdálkodásra vonatkozó szabályok jogszerű végrehajtását kell ellenőrizni, minden mást az érvényesítés keretében.

A módosítás az Áht. 21. § (3) és (6) bekezdésének pontosításával egyértelművé teszi, hogy a rendkívüli kormányzati intézkedésekre szolgáló tartalék felhasználása nem annak terhére történő közvetlen kötelezettségvállalással, hanem előirányzat-átcsoportosítással történik. Ezáltal a törvény szövege a többéves gyakorlathoz fog igazodni akként, hogy a felhasználás keretében a Kormány ténylegesen előirányzat-átcsoportosításról dönt.

-----STARTING---POINT---VEGE---

A 3. §-hoz

A törvény hatálybalépéséhez szükséges rendelkezéseket állapítja meg.