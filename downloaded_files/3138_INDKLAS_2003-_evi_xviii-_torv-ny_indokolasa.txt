2003. évi XVIII. törvény indokolása

egyes adótörvények módosításáról

-----STARTING---POINT---ALTALANOS--- 

Az egyes adótörvények módosításáról szóló törvény elsődleges célja, hogy a jogalkalmazás során felmerült egyes értelmezést igénylő problémákat törvényalkotás révén rendezze, valamint biztosítsa a kettős adóztatás elkerülését.

-----STARTING---POINT---RESZLETES---

Az egyszerűsített vállalkozói adóról szóló 2002. évi XLIII. törvény módosítása

Az 1-3. §-hoz

Az egyszerűsített vállalkozói adóról szóló törvény egyes rendelkezéseinek módosítása azt a célt szolgálja, hogy az adóalany kétszeresen ne fizessen adót a bevételei után. A módosítás érinti az egyszeres könyvvitelről kettős könyvvitelre áttérő eva-alanyokat (pl. ügyvédi irodák), a kettős könyvvitelről bevételi nyilvántartás vezetésére áttérő jogi személyiség nélküli gazdasági társaságokat, valamint az egyéni vállalkozókat. A kétszeres adózás tilalmát alapelvi jellegű rendelkezés mondja ki.

A helyi adókról szóló 1990. évi C. törvény módosítása

A 4. §-hoz

A helyi adókról szóló törvény alkalmazása során felmerült, hogy nem minden adóalany számára egyértelmű, hogy miként kell megállapítani az általános szabályok szerint az iparűzési adó alapját, ha az egyszerűsített vállalkozói adó (a továbbiakban: eva) alanya nem tartozik a számviteli törvény hatálya alá. (Az eva alanya egyébiránt választhatja az iparűzési adóban az egyszerűsített adóalap-megállapítást is, s ekkor az iparűzési adó alapja az eva-alap 50 százaléka.) A helyi adókról szóló törvény módosítása - kiegészítő, pontosító értelmező rendelkezés beiktatásával - tisztázza, hogy ilyen esetben az egyébként is irányadó rendelkezések alkalmazásával kell az adóalap egyes elemeit (nettó árbevétel, eladott áruk beszerzési értéke, anyagköltség) meghatározni.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Az 5. §-hoz

A hatályos szabályok szerint az a személy, aki nem minősül biztosítottnak, vagy ilyen biztosított eltartott hozzátartozójának, csak akkor kötelezett havonta 11 százalékos egészségbiztosítási járulék fizetésére, ha a jövedelme eléri a tárgyhónapot megelőző hó első napján érvényes minimálbér 30 százalékát. Ennek ellenében egészségügyi szolgáltatásra lesz jogosult, illetve megállapodást köthet egészségbiztosítási ellátásokra. Egyes jövedelemtulajdonosok, jellemzően a mezőgazdasági őstermelők, nem havi rendszerességgel jutnak jövedelemhez, így esetenként egészségbiztosítási járulék fizetésére sem kötelezettek, egészségbiztosítási ellátásra sem köthetnek megállapodást. E problémát rendezi a javasolt módosítás első bekezdése.

A törvény jelenlegi szabályai csak meghatározott körben teszik lehetővé az adatátadást az adóhatóságok részére. Indokolt, hogy - a költségvetés bevételi érdekeire is tekintettel - az egyes adóhatóságok - hasonlóan a bírósági végrehajtókhoz - a foglalkoztatóra vonatkozó adatokat a tb szervek nyilvántartásából megkaphassák.

A módosítás harmadik bekezdése a társadalombiztosítási nyugellátásról szóló törvény rendelkezéseivel való összhangot teremti meg. A foglalkoztatóknak kedvezőbb adatszolgáltatási határidő-módosulást a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény rendelkezései is követik.

Az adókról, járulékokról és egyéb költségvetési befizetésekről szóló törvények módosításáról szóló 2002. évi XLII. törvény módosítása

A 6. §-hoz

A tavaly évközben módosított szabályozás szerinti adójóváírás - szélsőséges, a gyakorlatban nem nagy számban előforduló esetekben - kevesebb lehet, mint az eredeti szabályok szerinti. Annak érdekében, hogy a szabályozás az említett extrém helyzetekben is kizárja még az elvi lehetőségét is az adójóváírásban elszenvedett veszteségnek, indokolt a szabályozás kiegészítése azzal, hogy a 2002. évre érvényesíthető adójóváírás összege nem lehet kevesebb, mint az Szja tv. 2001. december 31-én hatályos rendelkezései szerint megállapított adójóváírás.

A 7. §-hoz

Mivel az egyszerűsített vállalkozói adóról szóló törvénynek a kettős adózást kiszűrő módosítása érinti a folyamatosan teljesítettnek minősülő ügyletek körét is, ezért az általános forgalmi adóról szóló törvényt érintően indokolt az egyértelmű szabályozás érdekében a többi adóalanyra vonatkozóan is megfogalmazni a 2002-ről 2003-ra való átmenet szabályait.

A 8. §-hoz

Az adókról, járulékokról és egyéb költségvetési befizetésekről szóló törvények módosításáról szóló törvény módosítása méltányosabb helyzetet eredményez az örökös számára, mivel az örökhagyó halála, illetve az öröklési illeték-fizetési kötelezettség időpontjában hatályos szabályok közül az örökösre kedvezőbbet rendeli alkalmazni.

-----STARTING---POINT---VEGE---

Záró rendelkezések

A 9. §-hoz

Az egyes adótörvények módosításáról szóló törvény kihirdetésének napján lép hatályba. A hatályba lépéssel egyidejűleg az egyszerűsített vállalkozói adóról szóló törvénynek az adóalap megállapítására vonatkozó egyik bekezdése hatályon kívül helyezésre kerül, azzal, hogy e bekezdés rendelkezéseit már 2003. január 1-jétől nem kell alkalmazni.

A 10. §-hoz

Annak érdekében, hogy az evát választó adózók már a 2003-as adóévben mentesüljenek az ismételt adófizetési kötelezettség alól, az egyszerűsített vállalkozói adóról szóló törvényt módosító rendelkezéseket 2003. január 1-jétől alkalmazni kell. Ezzel szemben az évközi módosításból következik, hogy az adóalany az adóelőleg-megállapítást érintő új szabályokat választása szerint alkalmazhatja a 2003-as adóévben.

A 11. §-hoz

A teljes adóévre vonatkozó egyértelmű szabályozás érdekében a helyi adókra, valamint a Tbj. törvényre vonatkozó pontosító rendelkezéseket 2003. január 1-jétől kell alkalmazni.

A 12. §-hoz

Az adókról, járulékokról és egyéb költségvetési befizetésekről szóló törvények módosításáról szóló törvénynek a személyi jövedelemadót érintő új átmeneti rendelkezését [302. § (18) bekezdés] a 2002. évi személyi jövedelemadó megállapítására kell alkalmazni. A hivatkozott törvény egyéb új, illetve módosult (az általános forgalmi adót és az illetékeket érintő) átmeneti rendelkezései 2003. január 1-jétől alkalmazandók, így a kedvező rendelkezések az adóév egészére érvényesülnek.

A 13. §-hoz

Az ÁFA törvény módosítását az indokolja, hogy általában a folyamatos termékértékesítésnél és szolgáltatás nyújtásánál a felek által szerződésben meghatározott teljesítési időpontok szerepelnek. Ez a határnap az adófizetési kötelezettség keletkezésénél, és csak ennek hiányában lép be az elszámolási időszak utolsó napja.