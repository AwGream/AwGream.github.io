2010. évi CLXVII. törvény indokolása

a Nemzeti Kulturális Alapról szóló 1993. évi XXIII. törvény módosításáról

-----STARTING---POINT---ALTALANOS--- 

Az 1993-óta hatályban lévő, ám többször módosított törvény jelen módosításának legfőbb indoka, hogy az állami pénzekből nyújtott támogatások átláthatóságára vonatkozóan 2008-ban hatályba lépett egy törvény, amely teljes körűen szabályozza a pályázatok benyújtásával és a döntéshozatallal kapcsolatos összeférhetetlenségi szabályokat. Ennek fényében azok az NKA törvényében meglévő ugyanezen tárgykörre vonatkozó korábbi rendelkezések elavulttá váltak, számos esetben pedig a két jogszabály eltérő rendelkezései miatt zavart okoznak.

Alapelvi kérdés, hogy a kultúra támogatásában szerepet játszó Nemzeti Kulturális Alap forrásaiból bárki megfelelő pályázat esetén hozzájuthasson. Ennek jelenleg ellentmond az, hogy a társasház, miután jogi személyiség nélküli nonprofit szervezet, és e szervezeti forma nem szerepel a törvényben, nem igényelhet az Alapból támogatást, pedig jogos igény, hogy például a műemléki védettségű társasházak örökségvédelmi forrásokra pályázhassanak.

Ugyanakkor az Áht. rendelkezéseire is figyelemmel az adott felhatalmazással élve szükség van a támogatható kör korlátozásának feloldására.

Az Alap bevételei felhasználásának ellentmondásosságát igyekszik megszüntetni az a rendelkezés, hogy az Alap előző évi maradványa a tárgyévi bevételi terv teljesülése előtt igénybe vehető legyen az előző évi kötelezettségvállalások fedezetére.

Mindezeken túl további pontosítást, illetve a működés gördülékenységét biztosító rendelkezés kapott helyet a törvényben.

-----STARTING---POINT---RESZLETES---

Az 1. §-hoz

A Nemzeti Kulturális Alapról szóló 1993. évi XXIII. törvény 1. §-a rögzíti, hogy „az Alap feletti rendelkezési jogot - ágazati, stratégiai döntéseivel összhangban - a kultúráért felelős miniszter gyakorolja, és felel annak felhasználásáért .” E rendelkezés indokolja, hogy alapeset szerint a Nemzeti Kulturális Alap Bizottságának elnöke a miniszter, és az csak kisegítő szabály, hogy e jogosítványát másra átruházhatja. Ezért a törvény a 2006. január 1-jét megelőző szöveget állítja vissza.

A 2. §-hoz

(1) és (4) bekezdéshez

A Kormány az NKA 2011. évi költségvetésébe külön soron - címzetten (filmek gyártására -állított be előirányzatot, az Alap ezt költségvetési támogatásként kapja. Ezt a bevételi forrást azért célszerű külön nevesíteni az Alap bevételi forrásai között, mert ezen címzett bevétel feletti rendelkezési jog gyakorlóját is ki kell jelölni.

(3) bekezdéshez

A törvény lehetővé teszi - az átvett pénzeszközök rugalmasabb felhasználását az átvétel kapcsán az átadó egyes méltányolható igényeinek figyelembe vételét.

(5) bekezdéshez

A módosítás lehetővé teszi az Alap biztonságosabb működését, amit az Állami Számvevőszék a 2010. évi tervezés ellenőrzése során az alábbiak szerint fogalmazott meg: „Az Alap működését gátolja, hogy nem használhatja fel az előirányzat- maradványát.”

Más részről pedig kivédhető az, hogy az év végén az Alap számláján meglévő pénzkészlet nagysága éveken keresztül csak növekedési tendenciát mutathat, hiszen az előző év végi pénzkészletnek a következő év végén meg kell maradnia.

Az Alap bevételének alakulása reálisan csak az év harmadik negyedévében látható, így a többletbevétel felhasználásával pályázatok kiírására csak szeptembertől van lehetőség, ami azt eredményezi, hogy a döntések és szerződéskötések, valamint a pályázatok megvalósulásához igazodó kifizetések már csak a következő évben lehetségesek. Jelen jogszabályi környezetben viszont már csak a következő évi bevételbál fedezhető ezen kiadások teljesítése is, ezzel jelentős mértékben szűkül a következő évben az adott évi kötelezettségvállalási lehetőség.

A 3-hoz

Műemlék épületek esetében gyakran előfordul, hogy a legkézenfekvőbb pályázó maga a társasház szervezeti formában tömörült lakóközösség lenne. A társasház azonban jogi személyiség nélküli nonprofit szervezetként jelenleg nem igényelhet az Alapból támogatást.

A 4. §-hoz

Fontos, hogy a kultúra támogatásában szerepet játszó Nemzet, Kulturális Alap forrásaihoz bárki - megfelelő pályázat esetén hozzájuthasson. Ebben nem lehet korlátozó tényező pályázni szándékozó szervezetek esetén a gazdálkodási forma. Ezért az Áht. 100/H. § rendelkezései között található megszorítások ezen elvhez való igazítására van szükség.

-----STARTING---POINT---VEGE---

Az 5. §-hoz

A közpénzekből nyújtott támogatások átláthatóságáról szóló 2007. évi CLXXXI. törvény az összeférhetetlenséget az NKA terhére nyújtott támogatásokkal kapcsolatban is rendezi.

Filmtámogatások vonatkozásában a mozgóképről szóló 2004. évi II. törvény összeférhetetlenségre vonatkozó rendelkezéseit is alkalmazni kell.

E két törvény a kérdést megnyugtatóan rendezi, így az összeférhetetlenség további szabályozása az Nkatv.-ben felesleges párhuzamosságot jelent és esetenként túlzó és zavaró.