2010. évi CXIX. törvény indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

Az Alkotmánybíróság széleskörű jogosítványokat gyakorol a normakontroll terén, ami a rendszerváltás első időszakában indokolt volt. A jogállam megszilárdulásával az alkotmánybíráskodás ilyen széles jogköre mára indokolatlanná vált. Ennek érdekében a törvény úgy rendelkezik, hogy bizonyos tárgyköröket szabályozó törvények nem lehetnek az alkotmánybírósági felülvizsgálat tárgyai.

A törvény a közteherviselés körében pontosítja az Alkotmánynak a közpénzekből eredő jövedelmekre kivetett közterhek megállapításának alkotmányos feltételeit és korlátait.

Részletes indokolás

Az 1. §-hoz

A törvény az Alkotmánybíróság feladatköréből kiveszi a költségvetésről, a zárszámadásról, a költségvetés bevételi oldalát megalapozó törvények alkotmányos vizsgálatát kivéve, ha az élethez és az emberi méltósághoz való jog, személyes adatok védelméhez való jog, gondolat, lelkiismeret és vallásszabadsága vagy a magyar állampolgársághoz való jog sérelmét jelöli meg a felülvizsgálati indítvány.

A 2. §-hoz

A törvény célja, hogy az Alkotmány biztosítsa: a közterhek viselésére szolgáló forrásokból, valamint az állami vagyonnal gazdálkodó, illetve az állam többségi tulajdonában vagy irányítása alatt álló szervezetek részéről juttatott jövedelemre, az adott adóévet megelőző ötödik adóévtől kezdődően, törvény a jövedelem mértékét el nem érő kötelezettséget állapíthasson meg. Ezzel meghatározza az Alkotmány az elvonás legmagasabb mértékét is.

A 3. §-hoz

A törvény az alkotmánymódosítás hatálybalépését a kihirdetést követő napra teszi, figyelemmel arra, hogy az új rendelkezések nem igényelnek felkészülést.