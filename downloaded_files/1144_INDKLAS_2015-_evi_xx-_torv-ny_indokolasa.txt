2015. évi XX. törvény indokolása

a Magyarország Kormánya és az Azerbajdzsáni Köztársaság Kormánya közötti Légiközlekedési Megállapodás kihirdetéséről

Általános indokolás

A törvény célja a Magyarország Kormánya és az Azerbajdzsáni Köztársaság Kormánya közötti Légiközlekedési Megállapodás (a továbbiakban: Megállapodás) kihirdetése.

Az elmúlt évtizedekben a két ország között nem működött közvetlen légi járat, így a kétoldalú légiközlekedési kapcsolatok új egyezményes hátterének megteremtését szakdiplomáciai szempontok nem sürgették. A kétoldalú gazdasági-kereskedelmi kapcsolatok bővülésével 2012-ben merült fel a közvetlen járatnyitás szándéka. A két fél - bilaterális kormányközi egyezmény hiányában - Légiközlekedési Egyetértési Nyilatkozatban (a továbbiakban: Egyetértési Nyilatkozat) biztosította ideiglenes jelleggel a közvetlen járatnyitás lehetőségét.

Az Egyetértési Nyilatkozat a légitársaságoknak - az azeri fél értékelése szerint - nem nyújtott kellő jogi alapot a két ország közötti kiszámítható, hosszú távú üzemeléshez, így a felek között hangsúlyosabbá vált a kétoldalú légiközlekedési megállapodás megkötésének szükségessége. Az Európai Unió Bizottsága Azerbajdzsánnal 2010 óta tárgyalásban áll az átfogó légiközlekedési megállapodás kidolgozásával kapcsolatban. A Bizottság szigorú egyeztetési kötelezettséggel adta meg jóváhagyását a magyar félnek a magyar-azeri légügyi tárgyalások megkezdéséhez. Ennek megfelelően a magyar-azeri légiközlekedési megállapodás megkötésére csak a Bizottság előzetes jóváhagyásával kerülhetett sor.

A két fél szakértői 2014 szeptemberében Budapesten egyeztették és parafálták a kétoldalú légiközlekedési megállapodás-tervezetet. A Bizottság 2014. október 28-án tájékoztatta a magyar felet a parafált dokumentum aláírhatóságáról.

A Megállapodás részletesen rögzíti a járatnyitás feltételeit, az ehhez szükséges engedélyek beszerzését, valamint azok visszavonásának lehetőségét. A dokumentum meghatározza a menetrendszerinti üzemelés alapelveit, a vámok és adók alóli mentesség eseteit, a légiközlekedés biztonságát és védelmét célzó követelményeket. A Megállapodás tartalmazza a légitársasági képviseletnyitás előírásait, a használati díjak alkalmazásának szabályait, illetve tartalmazza a szükséges záró rendelkezéseket.

A Megállapodás aláírására 2014. november 11-én került sor Budapesten.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjában foglaltakra tekintettel a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően a 2005. évi L. törvény 9. §-a értelmében a Megállapodást törvényben kell kihirdetni.

A 3. §-hoz

A Megállapodás a légiközlekedés területén való kétoldalú együttműködés kialakítása és elmélyítése érdekében jött létre.

A Megállapodás 1. Cikke a fogalom meghatározásokat, 2. Cikke a Chicagói Egyezmény alkalmazhatóságát, 3. Cikke az egymás számára nyújtandó forgalmi jogokat tartalmazza.

A Megállapodás 4. és 5. Cikke szabályozza a légitársaságok kijelölését és engedélyezését, valamint ezen engedélyek visszavonásának és felfüggesztésének eseteit.

A Megállapodás 6. és 7. Cikke rögzíti a menetrend szerinti járatok üzemelésének és a viteldíjak kialakításának alapelveit.

A Megállapodás 8. Cikke rendelkezik a vámok és adók alóli mentesség eseteiről.

A Megállapodás 9. és 10. Cikke részletesen rögzíti a légiközlekedés védelmének, illetve biztonságának elvárt követelményeit.

A Megállapodás 11. és 12. Cikke rögzíti a nemzeti jogszabályok alkalmazásának, illetve a statisztikai adatok egymás rendelkezésre bocsátásának előírásait. A 13. és 14. Cikkek tartalmazzák a légitársasági képviseletnyitás, illetve a pénzeszközök átutalásának feltételeit.

A Megállapodás 15. Cikke rendelkezik a használati díjak megállapításáról, a 16. Cikk a menetrendek jóváhagyásáról.

A Megállapodás 17. Cikke tartalmazza a konzultáció folytatásának lehetőségét.

A Megállapodás 18. és 19. Cikke szabályozza a Megállapodás módosításának lehetőségeit, illetve a viták rendezésének módját.

A Megállapodás 20. Cikke kötelezettséget ír elő a Nemzetközi Polgári Repülési Szervezetnél történő nyilvántartásba vételről.

A Megállapodás 21. Cikke rendelkezik a jelen Megállapodás egyes cikkeinek címeiről.

A Megállapodás 22. Cikke rögzíti a Megállapodás alkalmazását más többoldalú egyezménnyel összhangban.

A Megállapodás 23. és 24. Cikke záró rendelkezésként rendelkezik többek között a Megállapodás hatálybalépésének, illetve felmondásának feltételeiről.

A Függelék tartalmazza a két fél kijelölt légitársaságai által repülhető útvonalakat.

A 4. §-hoz

A Megállapodás a 24. Cikkének értelmében azon későbbi írásbeli értesítés kézhezvételének napján lép hatályba, amelyben a Szerződő Felek diplomáciai úton értesítették egymást a Megállapodás hatálybalépéséhez szükséges belső eljárások teljesítéséről.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a közlekedésért felelős miniszter gondoskodik.