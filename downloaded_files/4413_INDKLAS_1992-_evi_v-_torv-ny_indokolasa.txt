1992. évi V. törvény indokolása

az árak megállapításáról szóló 1990. évi LXXXVII. törvény módosításáról

-----STARTING---POINT---ALTALANOS--- 

Az árak megállapításáról szóló 1990. évi LXXXVII. törvény az 1990. év konkrét gazdasági, piaci körülményeit figyelembe véve határozta meg azokat a termékeket, szolgáltatásokat, ahol a legmagasabb vagy legalacsonyabb árat kell megállapítani. A piaci, pénzügyi, tulajdonosi feltételekben bekövetkezett változások módosításokat tesznek szükségessé.

A Javaslat szerint megszűnik a hatósági ár a szén, a koksz, a brikett, a lignit, a tűzifa, az 5 kg-osnál nagyobb kiszerelésű PB-gázkeverék, továbbá a 2,8%-os zsírtartalmú fogyasztói tehéntej, a fehér kenyér, a tankönyvek és a zeneoktatást szolgáló kották esetében. Az ártámogatások leépítésével és megfelelő hazai kínálat, valamint korlátozás nélküli import mellett már nem állnak fenn azok az okok, amelyek e termékeknél a legmagasabb ár előírását indokolták.

Egyes mezőgazdasági termékeknél (vágósertés, vágómarha) a legalacsonyabb ár révén a termelőknek nyújtott biztonságot a Javaslat csak a jobb minőségű választékokra tartja fenn. A fogyasztói tehéntej legmagasabb árának megszüntetése mellett a tehéntej mezőgazdasági termelőktől továbbértékesítés vagy továbbfeldolgozás céljára történő eladásánál nem indokolt legmagasabb árat megállapítani. A termelő biztonsága viszont - meghatározott minőségre korlátozva - a legalacsonyabb ár előírását szükségessé teszi.

A Javaslat szerint - a helyi ráfordítások és piaci körülmények ismeretében - a települési önkormányzat képviselőtestülete állapítja meg a távfűtés és a távmelegvíz, valamint a gőz és melegített víz legmagasabb díját. Kivételt képez a Magyar Villamosművek Tröszt által szolgáltatott gőz és melegített víz díja, amit változatlanul az ipari és kereskedelmi miniszter állapít meg.

A rádió és a televízió műsorsugárzás díjának megállapítását a hatályos szabályozás a szerződő felekre bízza. A Javaslat a közszolgálati rádió és televízió műsorsugárzás díját közérdekből hatósági ármegállapítás alá vonja és azt a közlekedési, hírközlési és vízügyi miniszter hatáskörébe utalja.

A Javaslat a televízió előfizetési díj fogalmát pontosítja, a fegyveres testületek tulajdonában és kezelésében lévő lakások esetében pedig megszünteti azt a szabályt, hogy a lakbér legmagasabb mértékét a települési önkormányzat képviselőtestülete állapítja meg.

Az áttekinthetőség érdekében a törvény mellékletének helyébe a Javaslat melléklete lép.

-----STARTING---POINT---RESZLETES---

-----STARTING---POINT---VEGE---