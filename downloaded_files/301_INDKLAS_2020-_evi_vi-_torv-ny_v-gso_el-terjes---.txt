2020. évi VI. törvény végső előterjesztői indokolása

a közérdekű cél megvalósítását szolgáló beruházásokkal összefüggésben egyes törvények módosításáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Magyarország elkötelezett a lakosság közszolgáltatásokkal történő ellátása iránt az Alaptörvény XI., XIX. és XX. cikkében foglalt jogokkal összefüggésben, amelyek hatékonyabb ellátása érdekében állami beruházásokat valósít meg, továbbá más beruházók közérdekű cél megvalósítását szolgáló beruházásainak a központi költségvetési támogatást biztosít.

A beruházások során az építési tevékenységgel érintett telek közvetlen környezetébe tartozó, a beruházáshoz szükséges építési munkálatok szükségessé tehetik a helyi önkormányzati tulajdonban álló közterületek használatát. Magyarország helyi önkormányzatairól szóló 2011. évi CLXXXIX. törvény alapján az önkormányzatok kötelező feladata a településüzemeltetésen belül a közterületek fenntartása, míg a közterületek használatára vonatkozó eljárás lefolytatására és a díjak megállapítására vonatkozóan az épített környezet alakításáról és védelméről szóló 1997. évi LXXVIII. törvény 54. § (5) bekezdése alapján az érintett önkormányzat jogosult rendeletet alkotni.

A tervezet sarkalatos rendelkezésével lehetővé teszi, hogy törvényben vagy Kormány rendeletében az alapjogokkal szoros összefüggésben álló, közérdekű célt szolgáló, nemzetgazdasági szempontból kiemelt jelentőségű központi költségvetési forrásból megvalósuló beruházások esetében a közterület használatára díj fizetése nélkül kerülhessen sor, figyelemmel arra is, hogy a megvalósuló beruházás a jövőben a közérdeket szolgálja, azaz a helyi önkormányzat területén élő lakosság életminőségének javulását szolgálja, valamint az érintett önkormányzat feladatainak hatékonyabb ellátásához is hozzájárul. A díjmentességre azonban - az önkormányzati autonómiára tekintettel - még a közérdekű cél megvalósítását szolgáló beruházások esetében is csak a lehető legszűkebb, az építési munkálatok elvégzéséhez nélkülözhetetlen mértékben, időtartamban és területre korlátozottan kerülhet sor.

-----STARTING---POINT---RESZLETES---

Az 1., 4. §-hoz

A rendelkezések törvényben vagy törvény felhatalmazása alapján kiadott külön Kormány rendeletben meghatározott időtartamra díjmentessé teszik a helyi önkormányzat tulajdonában álló közterület használatát azon kiemelten közérdekű beruházássá nyilvánított építési beruházásoknál, amelyek legalább 50%-ban központi költségvetési támogatásból valósulnak meg. Ezzel összefüggésben a javaslat bővíti a kiemelten fontos közérdekű célok körét a szociális célú beruházásokkal. Attól függően, hogy a kiemelten közérdekű beruházássá nyilvánításról törvény vagy kormányrendelet rendelkezik, törvény vagy kormányrendelet állapítja meg a kiemelten közérdekű beruházás helyszínét és környezetét, valamint a beruházás során építési tevékenységgel érintett telek közvetlen környezetébe tartozó közterület használatának feltétlenül szükséges időtartamát.

A 2. §-hoz

Az átmeneti rendelkezés biztosítja, hogy a törvényjavaslat rendelkezéseit a folyamatban lévő beruházásokra is alkalmazni kelljen, azzal, hogy a javaslat hatálybalépése napján hatályos közterület-használat tárgyában kötött szerződés vagy közigazgatási hatósági engedély, illetve közterület-használati hozzájárulás esetében a közterület díjmentes használata a közterület használatának feltétlenül szükséges időtartamát megállapító jogszabály hatálybalépésének napjától illeti meg a beruházót.

A 3. §-hoz

Az Étv. sarkalatosságára vonatkozó rendelkezés.

-----STARTING---POINT---VEGE---

Az 5. §-hoz

Hatályba léptető rendelkezést tartalmaz.

A 6. §-hoz

Sarkalatossági klauzulát tartalmazó rendelkezés.