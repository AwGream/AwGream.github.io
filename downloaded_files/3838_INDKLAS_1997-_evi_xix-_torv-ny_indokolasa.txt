1997. évi XIX. törvény indokolása

a hadigondozásról szóló 1994. évi XLV. törvény módosításáról

-----STARTING---POINT---ALTALANOS--- 

A hadigondozásról szóló 1994. évi XLV. törvény (Hdt.) 1994. szeptember 1-jén lépett hatályba. Az alkalmazás során napvilágra kerültek szövegezési pontatlanságok, ellentmondások, amelyek az egyes szövegrészek újrafogalmazását indokolják. A fő problémát a 10. § (1) bekezdésében szereplő 1949-es dátum okozza. Az egyösszegű térítést ugyanis csak az a személy kaphatja meg, akinek az 1949. január 1-je előtt megállapított pénzellátását ezen időpont után politikai okból megvonták. Ez a szabály indokolatlanul megfosztotta a hadigondozottak egy részét az egyösszegű térítéstől, ezért a dátum módosítása feltétlenül szükséges. Az egyösszegű térítés juttatásának egyéb feltételei változatlanok maradnak.

A 10. § változtatása folytán megnövekszik az egyösszegű térítésben részesülők száma, ez jelentős többletkiadást okoz, amelynek fedezete a Hadigondozottak Közalapítványánál rendelkezésre áll. Az egyéb módosítások, szövegpontosítások nem járnak többletköltség-igénnyel.

-----STARTING---POINT---RESZLETES---

Az 1. §-hoz

A Hdt. 5. § (1) bekezdése a hadiözvegy fogalmát határozza meg. A végrehajtás során az érintettek tömegesen, a jogalkalmazó hatóságok pedig esetenként rosszul értelmezték és ezáltal helytelenül alkalmazták a szabályt. A törvény részletesebb, jobban érthető szöveggel kívánja rögzíteni a hadiözvegy fogalmát. A változás nem biztosít többletjogokat.

A 2. §-hoz

A Hdt. 8. § (3) bekezdésének a) pontja a „feléledési” szabályt rögzíti. Eszerint hadiözveggyé válhat az az özvegy is, aki az előző házastársa hadieredetű halála után kötött újabb házassága folytán veszítette el hadiözvegyi jogosultságát. Ha ez a személy az újabb házasságában is megözvegyül, a korábbi hadiözvegyi jogosultságára tekintettel most ismét hadiözveggyé válhat.

A gyakorlatban olyan özvegyek is kérik a feléledési szabály alkalmazását, akik első házastársuk hadieredetű halála után nem lettek hadiözveggyé nyilvánítva és újabb házasságot kötöttek. Ha megözvegyültek az újabb házasságban, jogszerű számukra a feléledési szabály alkalmazásával a hadiözvegyi jogállást biztosítani, mivel a hadiözvegyi jogosultságuk az elhunyt házastárs hadieredetű halálára tekintettel fennállott. A különbség abban mutatkozik, hogy ez utóbbiak, a korabeli hatóságtól nem kérték a hadiözvegyi státus megállapítását.

A módosítás néhány fővel növelné a hadiözvegyek számát, ez érzékelhető többletkihatást nem okoz.

A 3. §-hoz

A Hdt. 10. § (1) bekezdésében leírt 1949. január 1-jei időpont indokolatlan megkülönböztetést okoz az azonos jogosultságú személyek között. Akinek a pénzellátását ezen időpont előtt vonták el, vagy az ezen időpont után került megállapításra, nem részesülhet az egyösszegű térítésben, ezért indokolt az 1949-es dátum módosítása.

A törvény az 1944. december 22-e után történt pénzellátás megvonás, vagy szüneteltetés esetére biztosítja az egyösszegű térítést. Az 1949-es dátum helyett az 1944. december 22-ét célszerű megjelölni, mivel a hadigondozottak hátrányos megkülönböztetése, a pénzellátások megvonása, illetve a feltételek politikai indíttatású törvényellenes kiterjesztése már korábban kezdődött.

A 4. §-hoz

A törvény hiányt pótol, mivel a Hdt. nem tartalmazza azt a kézenfekvő feltételt, hogy a nevelési pótlék csak a saját háztartásában nevelt, illetve egészségügyi ok miatt intézetben elhelyezett gyermek után illeti meg a hadirokkantat. A végrehajtás során ebből jogviták támadtak, ezért fontos az új rendelkezés beiktatása.

Az 5. §-hoz

A törvény itt is szövegpontosítást tartalmaz. A Hdt. a „hadigondozott” kifejezést alkalmazza helytelenül, mivel az (1) bekezdés szerint kizárólag a hadirokkantat illetik meg a felsorolt kedvezmények. Ezért a hadigondozott helyett a hadirokkant kifejezés használata szükséges.

A 6. §-hoz

A Hdt. 20. § (2) bekezdése nem tartalmaz rendelkezést az egyösszegű térítés örökölhetőségével kapcsolatban. A törvény szövege arra az esetre vonatkozik, ha a Polgármesteri Hivatal által államigazgatási határozatban megállapított egyösszegű térítés folyósítása előtt a jogosult meghal. Ekkor az egyösszegű térítést a polgári jog és a társadalombiztosításról szóló 1975. évi II. törvény szabályai szerint az örökös részére kell kifizetni. A részletes szabályokat a hadigondozási törvény végrehajtásáról szóló 113/1994. (VIII. 31.) Korm. rendelet módosítása tartalmazza.

A 7. §-hoz

A törvény két helyen módosítja a Hdt. 26. §-át.

Az (1) bekezdés a közigazgatási határozat tartalmi elemévé teszi a gyógyászati segédeszköz és a hadieredetű fogyatkozás megnevezését. Ez azért szükséges, mert a gyógyászati segédeszközöket kiszolgáltató szervezet (Hadirokkant Iroda) csak a határozatból értesül arról hivatalosan, hogy milyen segédeszközt kell biztosítania a hadirokkant részére.

A (2) bekezdés szövegpontosítást tartalmaz.

-----STARTING---POINT---VEGE---

A 8. §-hoz

A törvény csak úgy alkalmazható, ha a végrehajtás megkezdése előtt megtörténik a közigazgatási szervek felkészítése, és a végrehajtásról rendelkező 113/1994. (VIII. 31.) Korm. rendelet módosítása is. Mivel a törvény rendelkezéseit a folyamatban lévő ügyekben is alkalmazni kell, ez az állampolgárok számára kedvezőbb eljárási feltételeket biztosít.