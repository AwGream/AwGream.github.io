2016. évi XXXIII. törvény indokolása

az állami projektértékelői jogviszonyról, valamint egyes kapcsolódó törvények módosításáról

-----STARTING---POINT---ALTALANOS--- 

Magyarország a Széchenyi 2020 fejlesztési program keretében jelentős fejlesztési forrást használhat fel az európai uniós, valamint a magyar költségvetésre támaszkodva. A Kormány számára kiemelten fontos, hogy az így támogatott beruházások által megvalósuljanak az ország társadalmi és gazdaságpolitikai céljai.

Az Európai Bizottság részéről komoly kritikák fogalmazódnak meg a kohéziós forrásokat felhasználó tagállamok irányába a támogatott pályázatok kiválasztásának átláthatóságával kapcsolatban. Annak ellenére, hogy Magyarország Kormánya már eddig is jelentős lépéseket tett e célok elérésére - a Nemzeti Fejlesztési Ügynökség jogutóddal történő megszüntetése, a fejlesztéspolitikai és szakpolitikai jogkörök összekapcsolása, külső értékelési rendszerek felfüggesztése -, további intézkedések megtétele szükséges, melyeknek köszönhetően lehetővé válik, hogy a pályázók számára egyértelműen átlátható döntések szülessenek.

Mindezek alapján egy olyan újjászervezett értékelési keretrendszerre jön létre, amely garantálja, hogy az értékelés kizárólagosan szakpolitikai szempontok alapján történjen, továbbá biztosítja a bármely külső, piaci szereplő érdekeitől való függetlenséget, a fokozott objektivitást és az átláthatóságot.

-----STARTING---POINT---RESZLETES---

Az 1-2. §-hoz

A törvény egyértelműen rögzíti, hogy az Európai Unió programozási időszakához kapcsolódó támogatási kérelmek tartalmi értékelése olyan közfeladat, amelyet az állami projektértékelői jogviszonyban állók látnak el. Meghatározza a közszférában foglalkoztatottak közül azon személyek körét - kormánytisztviselők, köztisztviselők, közalkalmazottak és többségi állami befolyás alatt álló gazdasági társaságnál foglalkoztatott munkavállalók -, akik a jövőben projektértékelés feladatot láthatnak el. E másodlagos jogviszonyban felettük a munkáltatói jogkört az európai uniós források felhasználásáért felelős miniszter (a továbbiakban: miniszter) gyakorolja.

Az értelmező rendelkezések meghatározzák mindazokat az alapfogalmakat, melyek a törvény alkalmazásához szükségesek.

A 3-6. §-hoz

Az állami projektértékelői jogviszony keretszerződésben meghatározott közfeladat ellátására keletkezik a minisztérium és az alapjogviszonnyal rendelkező értékelő között. A törvény meghatározza, hogy ki, és milyen feltételekkel válhat értékelővé. Fontos elem továbbá, hogy a jogviszony kizárólag pályázati eljárás alapján létesíthető, ezért aki sikeresen pályázott, az jogosultságot szerez arra, hogy a szakértői névsorba bejegyezzék.

Megállapításra kerül a miniszter által kiírt pályázat lényeges tartalma, valamint a törvény lehetőséget teremt arra, hogy a pályázat tartalmával kapcsolatos további szabályokat kormányrendelet állapítsa meg.

Rögzítésre kerül, hogy az állami projektértékelői jogviszonnyal - hasonlóan a tudományos, oktatói, művészeti, lektori, szerkesztői, jogi oltalom alá eső szellemi tevékenység, nevelőszülői foglalkoztatási stb. jogviszonyhoz - nem keletkeztet összeférhetetlenséget az értékelő alapjogviszonya.

A törvény tartalmaz az értékelő összeférhetetlenségére, vagyonnyilatkozat-tételi kötelezettségére és a védett állományba tartozására vonatkozó rendelkezéseket is.

A 7. §-hoz

Konkretizálja, hogy a miniszter az értékelővel a programozási időszak tartamára köt keretszerződést a támogatási kérelmek tartalmi értékelésére irányuló feladat ellátása céljából. A rendelkezés speciális munkaszerződésként tipizálja a keretszerződést és részletezi annak tartalmát.

A 8. §-hoz

E rendelkezés mondja ki az értékelő feladatellátásával kapcsolatos legfontosabb szabályokat, melyek az munkavégzés írásbeli elrendelésére, valamint a díjazásra vonatkoznak.

A 9. §-hoz

E rendelkezés sorolja fel az állami projektértékelői jogviszony megszűnésének és megszüntethetőségének eseteit és annak garanciális szabályait. Kimondja továbbá, hogy a jogviszony megszűnésével egyidejűleg az értékelő adatai törlésre kerülnek a szakértői névsorból.

A 10. §-hoz

Meghatározza az állami projektértékelő jogviszony során létrejövő főbb adatkezelési szabályokat.

-----STARTING---POINT---VEGE---

A 11-13. §-hoz

A 11. § a Kormány részére adott rendeleti felhatalmazásokat tartalmazza, a 12. § a hatálybalépés időpontjaként a törvény kihirdetését követő napot állapítja meg, a 13. § átmeneti rendelkezést tartalmaz.

A 14-16. §-hoz

A kapcsolódó törvénymódosításokat tartalmazza.