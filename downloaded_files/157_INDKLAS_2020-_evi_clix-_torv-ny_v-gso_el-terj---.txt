2020. évi CLIX. törvény végső előterjesztői indokolás

a rákosmezei Királydomb nemzeti emlékhellyé nyilvánításáról szóló 2020. évi CLIX. törvényhez

-----STARTING---POINT---ALTALANOS--- 

A középkori Magyar Királyság országgyűléseinek hagyományos színhelyét jelentő Rákosmező kiemelt jelentőséggel bírt Magyarország alkotmány- és parlamentarizmustörténetében. Már az Árpád-korban tartottak Rákos mezején országos gyűléseket, elsősorban királyválasztás, valamint hadra kelés céljából, így a terület politikai értelemben vitathatatlanul az ország egyik középpontját jelentette. 1277-ben e helyen választották meg IV. (Kun) Lászlót, majd a Jagellókorban a rákosmezei diéta vált a magyar alkotmányos fejlődésben azzá az állandósult rendi országgyűléssé, ahol a köznemesség személyes jelenlétével születtek meg az országos döntések. Itt hozták meg 1505-ben a magyar jogtörténet fontos hivatkozási pontjává vált „rákosi végzést” is, amelyben a magyar nemesség úgy határozott, hogy nem fogad el idegen családból való uralkodót. Rákos mezeje a későbbi évszázadok emlékezetében a magyar nemzeti szuverenitás és népképviselet szimbólumává vált. A XIX. és XX. századi sikertelen kísérleteket követően immár időszerű a Királydomb nemzeti emlékhellyé nyilvánítása és az egykori magyar diéta színhelyének méltó módon történő megjelölése. A magyar történelem sorsfordító tanácskozásainak színhelyét, a Királydombot a feledés veszélye fenyegeti. A Királydomb a főváros X. kerületében, a Nagyicce utca, Pilisi utca és Dorogi utca által határolt területen helyezkedik el. A földrajzi kiemelkedés nyugati oldala mára lakóházakkal beépült, ugyanakkor

a magaslat keleti része - melyen a 42717 helyrajzi számon nyilvántartott, a Budapest Főváros X. Kerület Kőbányai Önkormányzat tulajdonát képező ingatlan található - jelenleg is szabadon megközelíthető terület, így a nemzeti emlékhely funkciójának betöltésére alkalmas.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

A magyar történelem sorsfordító tanácskozásainak színhelyét, a Királydombot a feledés veszélye fenyegeti. A nemzet múltja szempontjából kiemelt fontosságú helyszín megőrzéséhez, valamint a magyarság emlékezetében való felelevenítéséhez indokolt a Királydomb nemzeti emlékhellyé nyilvánítása, mely a kulturális örökség védelméről szóló 2001. évi LXIV. törvény 2. mellékletének módosításával valósul meg.

-----STARTING---POINT---VEGE---

A 2. §-hoz

Hatályba léptető rendelkezés.