2015. évi LVIII. törvény indokolása

a polgárőrségről és a polgárőri tevékenység szabályairól szóló 2011. évi CLXV. törvény módosításáról

-----STARTING---POINT---ALTALANOS--- 

A törvény fenntartja a polgárőrség társadalmi szervezeti jellegét, ennek megfelelően lényegi eleme a polgárőrség szervezeti rendszerének meghatározása. A polgárőri tevékenység alapvetően az egyesülési jog alapján létrejött és működő egyesületekre, valamint azok szövetségeire épül, de a tevékenység rendészeti jellege következtében szükséges bizonyos feltételekhez köti annak ellátását.

A polgárőrségről és a polgárőri tevékenység szabályairól szóló 2011. évi CLXV. törvény (a továbbiakban: Pőtv.) 1. §-a alapján a törvényben nem szabályozott kérdésekre az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény és a Polgári Törvénykönyv rendelkezéseit kell alkalmazni. Ez alapján a Pőtv. számos speciális rendelkezést tartalmaz a polgárőrség jogállására valamint a működésére vonatkozóan.

Az elmúlt év tapasztalatai alapján az Országos Polgárőr Szövetségre (a továbbiakban: OPSZ) túlzott mértékű koordinálási, adminisztrációs feladat hárult. A hatékony önkormányzati működés érdekében indokolttá vált, hogy bizonyos feladatok végrehajtásában a területi polgárőr szövetségek is részt vegyenek. A törvény alapján a területi polgárőr szövetségek vesznek át bizonyos koordinatív, adminisztratív feladatokat, ezzel könnyítve az OPSZ munkáját. Ugyanakkor a tervezet biztosítja a polgárőr szervezetek autonómiáját, önszabályozó képességük erősödését.

A törvény további új elemként megjeleníti a polgárőri feladatellátásba bekapcsolódó ifjú polgárőr. A Pőtv. 10. § (3) bekezdése alapján polgárőr kizárólag 18. életévét betöltött, cselekvőképes, büntetlen előéletű személy lehet. Az elmúlt évek során a 18. életévüket be nem töltött személyek esetén is fokozott érdeklődés mutatkozik a polgárőrség tevékenysége iránt. Ennek érdekében a törvény nevesíti az ifjú polgárőröket, illetve azok feladatait.

A Polgári Törvénykönyvről szóló 2013. évi V. törvény (a továbbiakban: Ptk.) alapján az egyesületek legfőbb szerve lehet a közgyűlés helyett a küldöttgyűlés is, amely egy olyan nagyméretű, országos kiterjedésű egyesület tekintetében, mint az OPSZ lényeges egyszerűbb, gyorsabb döntési mechanizmust eredményez.

A törvény ugyanakkor megújítja a polgárőr szolgálati és etikai szabályszegése során alkalmazható rendszert. Az eltiltás idejét hat hónapról egy évre emeli, valamint az OPSZ részére javaslattételi lehetőséget biztosít a tag kizárására.

-----STARTING---POINT---RESZLETES---

Az 1-3. §-hoz

Az új szabályozás alapján az OPSZ országos szervezetből és területei (fővárosi) szervezetből áll, amelyhez kapcsolódva a törvény kimondja, hogy megyénként és a fővárosban csak egy területei polgárőr szövetség működhet, amelyben az adott megye területén székhellyel rendelkező polgárőr egyesületek számára kötelező a tagság.

A Ptk. alapján az egyesületek legfőbb szerve lehet a közgyűlés helyett a küldöttgyűlés is, amely egy olyan nagyméretű, országos kiterjedés ű egyesület tekintetében, mint az OPSZ lényeges egyszerűbb, gyorsabb döntési mechanizmust eredményez. A Ptk. továbbá meghatározza, hogy az egyesület alapszabályának kell tartalmaznia a küldöttek választásának módját, ezért az a törvényi szabályozás nem tartalmaz erre vonatkozó részletszabályokat.

A 4. §-hoz

A törvény további új elemként megjeleníti a polgárőri feladatellátásba bekapcsolódó ifjú polgárőr. A Pőtv. 10. § (3) bekezdése alapján polgárőr kizárólag 18. életévét betöltött, cselekvőképes, büntetlen előéletű személy lehet. A 14. életévet betöltött, de a 18. életévüket be nem töltött személyek is közreműködhetnek a törvény által meghatározott feladatokban. Ennek érdekében a törvény nevesíti az ifjú polgárőröket. Az ifjú polgárőrök feladatukat ifjú polgárőr igazolvány birtokában láthatja el.

A törvény azon az alapelven, hogy a Pőtv.-ben meghatározott alapfeladatokat kizárólag a polgárőr egyesületek láthatják el, nem kíván változtatni.

Az 5-8. §-hoz

Az új szabályozás előírja, hogy az ifjú polgárőrnek az OPSZ által kiállított igazolvánnyal kell rendelkezni, amelynek adattartalmát a törvény pontosan körül határolja. Az igazolvány visszavonásig érvényes.

A törvény a polgárőrhöz hasonlóan meghatározza azokat az esetköröket, amikor az ifjú polgárőr számára kiadott igazolvány visszavonásának a feltételei fennállnak.

Az új szabályozás nem csupán az ellátható feladatok és a kiadott igazolvány tekintetében kívánja megkülönböztetni az ifjú polgárőrt a polgárőrtől, hanem megjelenésében is. Az ifjú polgárőrök esetében a szabályozás kimondja, hogy ifjú polgárőr felirattal ellátott láthatósági mellényt kell viselniük a feladataik ellátása során.

A 18. életévét be nem töltött ifjú polgárőr a polgárőrség számára egyébként engedélyezett módon beszerzett és tartott vegyi eszközt a szolgálatellátása során nem tarthat magánál.

A 9. §-hoz

E § a polgárőr szolgálati és etikai szabályszegése során alkalmazható intézkedések módosítására irányul. Az eltiltás idejét hat hónapról egy évre emeli, valamint az OPSZ részére javaslattételi lehetőséget biztosít a tag kizárására.

A 10. §-hoz

Felhatalmazó rendelkezés.

A 11-12. §-hoz

Az átmenti rendelkezések megfelelő határidőt biztosít a polgárőr szervezetek számára, hogy a törvényben meghatározott új szabályoknak (pl.: területi szövetségbe való belépés) megfeleljenek.

A 13. §-hoz

A törvénymódosítással összefüggésben végrehajtandó jogtechnikai jellegű korrekciókat megállapító rendelkezések.

-----STARTING---POINT---VEGE---

A 14. §-hoz

A törvény hatálybalépését tartalmazza.