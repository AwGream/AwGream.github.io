2017. évi XLIV. törvény indokolása

egyes törvényeknek a hivatalos statisztikáról szóló 2016. évi CLV. törvény végrehajtásával összefüggő módosításáról

-----STARTING---POINT---ALTALANOS--- 

A hivatalos statisztika feladata az állami, kormányzati, helyi (nemzetiségi) önkormányzati, gazdálkodó és civil szervezetek, a pénzügyi piacok, valamint a széles közvélemény, az ország ügyei iránt érdeklődő polgárok tájékoztatása az ország helyzetéről, állapotáról, a gazdasági és társadalmi folyamatok alakulásáról, a környezet állapotáról. A hivatalos statisztika a demokrácia fontos eszköze, mivel lehetővé teszi az adatok minden felhasználója számára, hogy független forrásból származó, megbízható, tényszerű, nyilvános és tudományosan megalapozott módszertan alkalmazásával készült, ellenőrzött minőségű adatokra, információkra alapozza politikai, szakpolitikai, gazdasági, üzleti vagy személyes döntéseit.

A hivatalos statisztikának ebből a feladatából következik, hogy a nemzeti statisztikai hivatalnak az állami szervezetrendszerben elfoglalt helyét a fejlett statisztikai rendszert működtető országokban úgy határozzák meg, hogy a hivatalos statisztika pártatlansága, objektivitása, semlegessége, és működésének hatékonysága, eredményessége megfelelően garantált legyen. E célok megvalósítása érdekében az Országgyűlés elfogadta a hivatalos statisztikáról szóló 2016. évi CLV. törvényt (a továbbiakban: Stt.). Az Stt. alapján a statisztikák előállítása adatfelvételek alapján történik. Az adatfelvételek lehetnek közvetlen statisztikai adatgyűjtések vagy statisztikai adatátvételek. A statisztikai adatátvételek elsősorban olyan másodlagos adatforrásokra épülnek, amelyekben tárolt adatok gyűjtését vagy azokról nyilvántartás vezetését jogszabály írja elő az adatforrás kezelője számára (adminisztratív adatforrás). Az adminisztratív adatforrások felhasználásának elsődleges célja az adatszolgáltatók terheinek csökkentése és a statisztikák minőségének javítása. Az adminisztratív adatforrásokból átvett adatokat a Központi Statisztikai Hivatal számos célra felhasználhatja, így előállíthat azokból közvetlenül vagy más adatállományokkal összekapcsolva statisztikát, de alkalmazza azokat adatok pótlására, javítására, validálására. Ahhoz, hogy az adminisztratív adatforrásból átvett adatok alkalmasak legyenek a statisztikai célra - a kizárólag azok felhasználásával előállított statisztikát kivéve - a nyilvántartásban szereplő egyedeket egyértelműen azonosítania kell a KSH-nak, hiszen csak ekkor tudja az adatokat más állományokkal összekapcsolni, illetve tudja megtalálni a pótolandó, javítandó adathelyeket. Mindezekhez elengedhetetlen ezen adatok valamilyen, az adminisztratív adatforrás által a nyilvántartási egységek vonatkozásában használt azonosítóval ellátott átvétele (egyedi azonosításra alkalmas adatátvétel).A statisztikai célra történő egyedi azonosításra alkalmas adatátvétel jogszabályi háttere mind az európai uniós, mind a magyar jogban biztosított. Egyrészt a természetes személyeknek a személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK rendelet hatályon kívül helyezéséről (általános adatvédelmi rendelet) szóló (EU) 2016/679 európai parlamenti és tanácsi rendelet 5. cikk (1) bekezdés b) pontja kimondja, hogy

„(1)A személyes adatok:

b) gyűjtése csak meghatározott, egyértelmű és jogszerű célból történjen, és azokat ne kezeljék ezekkel a célokkal össze nem egyeztethető módon; a 89. cikk (1) bekezdésének megfelelően nem minősül az eredeti céllal össze nem egyeztethetőnek a közérdekű archiválás céljából, tudományos és történelmi kutatási célból vagy statisztikai célból történő további adatkezelés („célhoz kötöttség”)”

Emellett az európai statisztikákról szóló, 2009. március 11-i 223/2009/EK európai parlamenti és tanácsi rendelet 17a. cikke kimondja a következőket:

„(1) A válaszadók terheinek csökkentése érdekében az NSH-k, a 4. cikkben említett más nemzeti hatóságok és a Bizottság (Eurostat) jogosultak a közigazgatási nyilvántartásokhoz való azonnali és ingyenes hozzáférésre és azok azonnal és ingyenesen történő felhasználására, valamint e közigazgatási nyilvántartások adatainak a statisztikákba történő beépítésére olyan mértékben, amennyire ezek - az 1. cikkel összhangban az európai statisztikai programban meghatározott - európai statisztikák fejlesztéséhez, előállításához és közzétételéhez szükségesek.”

Ezen túlmenően a 17a. cikk (5) bekezdése kimondja:

„(5) Az NSH-knak és a közigazgatási nyilvántartások tulajdonosainak ki kell alakítaniuk a szükséges együttműködési mechanizmusokat.”

A fenti rendelkezés nem korlátozza a nemzeti statisztikai hivatalok hozzáférési jogát a közigazgatási nyilvántartásokhoz, nem mondja ki, hogy azokból személyes adatot, azon belül különleges adatot nem vehetnek át. Éppen ellenkezőleg, azt mondja ki, hogy ezeket az adatokat jogosultak a saját statisztikáikba beépíteni. Ez a jogosultság csak úgy valósítható meg, ha az adatátvétel olyan egyedi azonosítóval ellátva történik, amely lehetővé teszi az adatok egyedi szintű összekapcsolását más adatforrásokból nyert adatokkal.

A fenti rendelkezéssel összhangban az információs önrendelkezési jogról és az információszabadságról szóló 2011. évi CXII. törvény (Infotv.) is lehetővé teszi a személyes adatok statisztikai célú átvételét, amikor kimondja:

„13. § (1) A kötelező adatkezelés keretében kezelt személyes adatokat - ha törvény eltérően nem rendelkezik - a Központi Statisztikai Hivatal statisztikai célból egyedi azonosításra alkalmas módon átveheti és törvényben meghatározottak szerint kezelheti.”

A Stt. 28. §-a rendelkezik az adminisztratív adatforrásokból történő adatátvételek szabályairól

A 28. § (1) bekezdése alapján az adminisztratív adatforrások adattartalma - Stt.-ben foglaltak figyelembevételével - hivatalos statisztikai célra korlátozás nélkül felhasználható.

A 28. § (4) bekezdése szerint az adminisztratív adatforrást kezelő szerv KSH részére hivatalos statisztikai célra - a minősített adat kivételével a hivatalos statisztikai célnak megfelelő, egyedi azonosításra alkalmas módon, a kapcsolódó kiegészítő információkkal (metaadat) köteles az általa jogszabály felhatalmazása alapján nyilvántartásban, mint adminisztratív adatforrásban kezelt adatot átadni.

A fenti rendelkezés alapján az adatátadás kötelező, amennyiben a statisztikai cél releváns és létező. Azt, hogy az adatátadás milyen egyedi azonosítóval történjen, a törvény nem sorolja fel, hanem a statisztikai célhoz kapcsolja, azaz a statisztikai célnak megfelelő azonosítóval történő adatátadás a kötelező. Ez a gyakorlatban azt jelenti, hogy minden egyes adatátvétel esetében meg kell vizsgálni, hogy az adminisztratív adatforrás alapját képező nyilvántartás milyen egyedi azonosítókat kezel és ezek közül melyik teszi alkalmassá az adatállományt a statisztikai célú felhasználásra. Ez nem jelent minden esetben közvetlen azonosítót, az adott statisztikai céltól függően egyedileg képzett technikai azonosító alkalmazása is megfelelő lehet.

Tekintettel arra, hogy a statisztikai célú felhasználás lehetőségei változóak és széleskörűek, és az egyes adatátvételek egymástól - mind terjedelmüket, mind technikai részleteiket tekintve - jelentős mértékben eltérhetnek, így a Stt. minden adatátvétel végrehajtását együttműködési megállapodás megkötéséhez köti.

Az együttműködési megállapodás megkötésének előfeltétele a statisztikai cél előzetes igazolása és annak főbb tartalmi elemeit maga a Stt. határozza meg (28. § (8) bekezdés). Ennek alapján az együttműködési megállapodásban kell meghatározni különösen az átvételre kerülő adatállományok leírását, az átvett adathelyeket, az adatátvétel módját, eszközét. Az átvett adatok köre szintén a statisztikai célhoz igazodik, a célhoz kötöttség és a szükségesség, arányosság elvével összhangban csak az ahhoz szükséges mértékben kerülhet sor adatok átvételére.

Az adatátvétel módja tekintetében hangsúlyozni kell, hogy az nem közvetlen adathozzáférést eredményez az adminisztratív adatforrást kezelő szerv informatikai rendszeréhez. A Stt. 28. § (10) bekezdés alapján az adatátadásokra a KSH által erre a célra kialakított informatikai rendszert kell használni, amely egy biztonságos adattovábbítási csatorna és nem igényel további informatikai fejlesztést az adatátadó oldalán.

A Stt. 28. § (6) bekezdése alapján az adatátadás térítésmentes, ha az átvett adatok elektronikus formában rendelkezésre állnak, egyéb esetben költségtérítés felszámítása lehetséges.

Az átvett adatok kezelésére a Stt. szigorú rendelkezéseket tartalmaz.

Ennek alapján a személyazonosító adatokat a statisztikai feldolgozás befejezésekor vagy törölni kell vagy a személyes adatokat tartalmazó adatállományok esetében a statisztikai egység statisztikai adatgyűjtéshez használt közvetlen azonosító adatait különválasztva kell tárolni a statisztikai egységre vonatkozó egyéb adatoktól. Az adatgyűjtéshez használt közvetlen azonosító helyett az egyes statisztikai egységeket technikai azonosítóval kell ellátni, amelynek segítségével a kapcsolat a gyűjtött adatok és a statisztikai egység adatgyűjtéshez használt közvetlen azonosító adatai között helyreállítható.

Az adatállomány és a statisztikai egység statisztikai adatfelvételhez használt közvetlen azonosító adatai közötti kapcsolatot hivatalos statisztikai célból, az adott cél eléréséig, ideiglenesen lehet helyreállítani. A cél teljesülése esetén, illetve ha a célhoz kötöttség nem áll fenn, az adatok teljesség-ellenőrzését követően az azonosító adatokat le kell választani vagy törölni kell.

A fentiek mellett a statisztikai adatokhoz való hozzáférés feltételeit is részletesen meghatározza a Stt., és biztosítja, hogy azokat kizárólag statisztikai célra használják fel, egyedi statisztikai adat pedig - a törvényben foglalt kivételektől eltekintve - ne legyen hozzáférhető, megismerhető.

Mindezek alapján a jogalkotó - összhangban az európai uniós szabályozással - a Stt. megalkotásakor valamennyi adminisztratív adatforrásból lehetővé kívánta tenni az adatátvételt a KSH számára. Ennek során az egyedi azonosításra alkalmas módon történő hozzáférésnek csupán a statisztikai cél igazolása a feltétele.

Számos olyan törvény tartalmaz ugyanakkor olyan hatályos rendelkezést, amely kizárja vagy korlátozza ezt az adatátvételi jogosultságot. Annak érdekében, hogy ezek a jogszabályok összhangban legyenek a Stt. fent idézett rendelkezésével és a KSH hivatalos statisztikai célú adatátvételi jogosultsága a 223/2009/EK rendeletben foglaltaknak is megfelelően teljes körű és akadálymentes legyen, szükséges a törvényi korlátozások feloldása, a megfelelő jogszabály módosítások elvégzése.

-----STARTING---POINT---RESZLETES---

Az 1. §-hoz

Az Stt. 28. § (4) bekezdésével való összhang megteremtése érdekében a közúti közlekedésről szóló 1988. évi I. törvény 44/A. §-ának módosítása lehetővé teszi, hogy a KSH a közúti áruszállítással kapcsolatos statisztikai feladatai ellátásához átvehesse a tachográf nyilvántartásban kezelt adatokat.

A 2. §-hoz

Az árak megállapításáról szóló 1990. évi LXXXVII. törvény (a továbbiakban: Ártv.) módosításának szükségességét a termékek tevékenység szerinti, új statisztikai osztályozásáról (CPA, magyarul TESZOR) és a 3696/93/EGK tanácsi rendelet hatályon kívül helyezéséről szóló 451/2008/EK európai parlamenti és tanácsi rendelet módosításáról szóló, 2014. október 29-i 1209/2014/EU bizottsági rendelet hatálybalépése indokolja, amely alapján tevékenységek statisztikai besorolására vonatkozó osztályozás változott és emiatt az Ártv.-ben szereplő, elavult hivatkozások módosítást igényelnek.

A 3-35., 37-39. és a 41-63. §-hoz

A 3-35., 37-39. és a 41-63. §-ban szereplő törvények módosítása az Stt. 28. § (4) bekezdésével való összhang megteremtése érdekében biztosítja, hogy a KSH hivatalos statisztikai célból egyedi azonosításra alkalmas módon, térítésmentesen férjen hozzá a módosított törvények által szabályozott adminisztratív nyilvántartások adataihoz.

A 36. §-hoz

A cégnyilvánosságról és a bírósági cégeljárásról szóló 2006. évi V. törvény módosítása lehetővé teszi a KSH számára, hogy a cégnyilvántartásban szereplő szervezetek külföldi jogutóddal történő megszűnése esetén a külföldi jogutód statisztikai regiszterben rögzítendő adatait a céginformációs rendszerből bekérje és azokat strukturált formában megkapja.

A 40. §-hoz

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosítása egyrészt lehetővé teszi, hogy a KSH a hivatalos statisztikáról szóló 2016. évi CLV. törvény (a továbbiakban: Éhtv.) 28. § (4) bekezdésével való összhangban, statisztikai célból átvehesse a klímavédelemért felelős hatóság által a fluortartalmú üvegházhatású gázokkal kapcsolatos tevékenységekkel összefüggésben vezetett hatósági nyilvántartás adataihoz.

A fentieken túlmenően az Éhtv. 4. § (5) bekezdésében a hatályon kívül helyezett 1993. évi XLVI. törvény helyett a hivatalos statisztikát szabályozó törvényre történő megfelelő hivatkozás beépítése szükséges.

A 64. §-hoz

A rendelkezés az Stt. technikai jellegű módosítását tartalmazza és egy-egy új felhatalmazást biztosít a Kormány és a miniszter részére.

-----STARTING---POINT---VEGE---

A 65-66. §-hoz

Hatályba léptető és jogharmonizációs rendelkezéseket tartalmaz.