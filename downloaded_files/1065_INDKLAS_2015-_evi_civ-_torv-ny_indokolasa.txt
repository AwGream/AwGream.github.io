2015. évi CIV. törvény indokolása

a hadigondozásról szóló 1994. évi XLV. törvény módosításáról

-----STARTING---POINT---ALTALANOS--- 

Látva az elmúlt közel hét évtized szomorú mulasztását, a magyar Országgyűlés feladata, hogy a második világborúban elesett, eltűnt és hadifogságban elhunyt katonák özvegyeinek és árváinak - hadiözvegyeknek, hadiárváknak - kifejezendő a nemzet tiszteletét és együttérzését anyagi támogatást nyújtson.

A módosítás alapján ezen anyagi támogatás mindazokat is megilleti, akiknek férje, édesapja 1938. november 2-a és 1945. május 9-e között a volt magyar királyi honvédség és csendőrség kötelékében szolgált, függetlenül állományviszonyától és rendfokozatától és attól a ténytől, hogy az 1947. február 10-én Párizsban, Magyarország képviselői által aláírt békeszerződés következtében mely ország állampolgárává vált.

A magyar Országgyűlés ezzel a törvénnyel is ki óhajtja fejezni a nemzet azon akaratát, amely elutasítja azt az 1949-ben meghozott politikai döntést, amely a felsoroltakat ellátásuktól megfosztotta, ezzel nem egy esetben a méltó emberi élet lehetőségét elvéve az özvegyektől és árváktól.

Ezen jogszabály mindazonáltal kifejezésre kívánja juttatni a határokon átívelő nemzetegyesítés jelentőségét, egyenrangúként kezelve mindazokat, akik magyar állampolgárként, kötelességüket teljesítve áldozták életüket a Hazáért.

A törvényalkotó ezen törvénnyel nem kívánja minősíteni a második világháború történéseit, de a leghatározottabban ki óhajtja fejezni együttérzését mindazokkal és támogatását mindazoknak, akiknek ez az elmúlt hét évtized során nem adatott meg.

-----STARTING---POINT---RESZLETES---

Az 1. §-hoz

A törvény 1. §-a lakóhelyétől függetlenül megnyitja a hadigondozotti jogosultságot azon magyar állampolgárok - a Hdt. 14/A. §-ában és 15/A. §-ában meghatározottak szerinti volt hadiárvák, volt hadigyámoltak és volt hadigondozott családtagok - számára is, akiket 1949. január 1-jét megelőzően nyilvántartásba vettek.

A 2. §-hoz

E § alapján a jogalkotó figyelembe kívánja venni Magyarország történelmileg változó határait, így hősi halált halt néhai férjük után azon hadiözvegyek is gondozotti körbe kerülnek, akik Magyarországról vonultak be, de - lakhelyváltozás nélkül - jelenleg más állam polgárai.

A 3. §-hoz

A törvény 3. §-a a volt hadiárva, volt hadigyámolt és volt hadigondozott családtag fogalmával megteremti annak lehetőségét, hogy azon személyek, akik a Hdt. 4. §-a, 6. §-a, illetve 7. §-a alapján korábban jogosultak voltak hadigondozotti ellátásra, de a pénzellátást az ezen §-ban meghatározottak szerint megszüntették, vagy a jogosultsága megszűnt, illetve a kérelmét a §-ban szabályozott okból be sem nyújtotta, kérelemre a Hdt. 14/A. §, illetve 15/A. §-a szerinti járadékban részesülhessenek.

A 4. §-hoz

A 4. § a Hdt. 10. § (4) bekezdésének módosításával a hadigondozottaknak járó egyösszegű térítésére jogosultak körét pontosítja annak érdekében, hogy a Hdt. 7/A. §-val az értelmező rendelkezések ne ütközzenek.

Az 5. §-hoz

E § teremti meg a volt hadiárvák járadékának jogalapját szűkített körben, 1949. január 1-je előtt megállapított jogosultságot nevesítve. A 14/A. §-ban szereplő „aki ez irányú kérelmét politikai okból elő sem terjesztette” megfogalmazás azon határon túli magyarokra is értendő, akik a II. világháborút követően más állam területén élnek, így a magyar hatóságok nem vették, nem is vehették 1949. január 1-jét megelőzően hadigondozásba. A járadék összege megegyezik a hadiárvák járadékának összegével.

A 6. §-hoz

E § teremti meg a volt hadigyámoltak és volt hadigondozott családtagok járadékának jogalapját szűkített körben, 1949. január 1-je előtt megállapított jogosultságot nevesítve. A 15/A. §-ban szereplő „aki ez irányú kérelmét politikai okból elő sem terjesztette” megfogalmazás azon határon túli magyarokra is értendő, akik a II. világháborút követően más állam területén élnek, így a magyar hatóságok nem vették, nem is vehették 1949. január 1-jét megelőzően hadigondozásba. A járadék összege megegyezik a hadigyámoltak, hadigondozott családtagok járadékának összegével.

A 7. §-hoz

A törvény 7. §-a a külföldön élő, Magyarországon lakóhellyel, tartózkodási hellyel nem rendelkező kérelmezők esetében a kérelem benyújtására a Budapest Főváros Kormányhivatalát jelöli ki.

A 8. §-hoz

A felhatalmazó rendelkezéseket tartalmazza.

-----STARTING---POINT---VEGE---

A 9. §-hoz

A hatályba léptető rendelkezést tartalmazza.