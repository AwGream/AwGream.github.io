2007. évi XVII. törvény indokolása

a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről

-----STARTING---POINT---ALTALANOS--- 

Az Európai Unió Tanácsa 2005. június 21-én elfogadta a közös agrárpolitika (KAP) finanszírozásáról szóló 1290/2005/EK rendeletet, mely a 2007-es pénzügyi évtől jelentős változásokat léptetett életbe a közösségi agrártámogatások és egyéb agrárpiaci intézkedések pénzügyi hátterét illetően. Az új KAP-finanszírozási rendszer lényege, hogy a jelenlegi pénzügyi forrást biztosító Európai Mezőgazdasági Orientációs és Garancia Alap (EMOGA) helyébe két új alap lép: az Európai Mezőgazdasági Garancia Alap (EMGA) és az Európai Mezőgazdasági Vidékfejlesztési Alap (EMVA). Ennek eredményeként az EMOGA Garancia Részlegéből kiválnak a vidékfejlesztési támogatások (amelyeket jelenleg hazánkban a Nemzeti Vidékfejlesztési Terv - NVT - fog át), illetve megszűnik az Agrár- és Vidékfejlesztési Operatív Program (AVOP) strukturális alap jellege (amelyet más operatív programokkal együtt a Nemzeti Fejlesztési Terv fog össze), és az összes mezőgazdasági célú vidékfejlesztési támogatás egy alapban összpontosul.

A reform következtében létrejövő EMGA az agrárpiaci támogatások (ideértve a közvetlen támogatásokat is) és egyéb agrárpiaci beavatkozások finanszírozására, míg az EMVA a vidékfejlesztési támogatások társfinanszírozására szolgál, függetlenül azok típusától és földrajzi elhelyezkedésétől. Ezzel megvalósul a KAP két pillérének világos elkülönítése.

A reform elsődleges célja, hogy a KAP végrehajtásának finanszírozási háttere más közösségi alapoktól elkülönülve önálló, közös szabályokra épülő rendszert alkosson, a két alap létrehozásával mégis elismerje a KAP két pillérének (az agrárpiac szabályozása és a közvetlen támogatások rendszere, illetve a vidékfejlesztés) eltérő sajátosságait. Az EMGA-ból történő kifizetéseket - a Garancia Részleg szabályaival megegyezően - továbbra is a tagállamnak kell megelőlegeznie.

A Bizottság a tagállamoknál lefolytatott helyszíni ellenőrzések útján közvetlenül ellenőrzi a kifizető ügynökségek munkáját és az uniós források felhasználását. Amennyiben úgy találja, hogy az alapok forrásait a tagállam nem a közösségi szabályoknak megfelelően használta fel (például nem vagy nem megfelelően végzett el valamilyen támogatott intézkedés vonatkozásában jogszabály által megkövetelt ellenőrzést), a tagállam súlyos pénzügyi redukciókra számíthat, szélsőséges esetben a Bizottság az előlegek, illetve időközi kifizetések folyósítását is felfüggesztheti. A kifizető ügynökségek éves számláinak lezárása az Igazoló Szerv által kiállított igazolás és éves jelentés Bizottsághoz való megküldése nélkül nem történhet meg.

A pénzügyi végrehajtás szempontjából hazánkat érintő egyik legfontosabb változás, hogy mindkét új alap kifizetéseit akkreditált kifizető ügynökségen keresztül kell teljesíteni. A jelenleg hatályos jogszabályok értelmében, hazánkban egyetlen mezőgazdasági kifizető ügynökség, a Mezőgazdasági és Vidékfejlesztési Hivatal (MVH) működik.

Az önálló strukturális alapként működő Halászati Orientációs Pénzügyi Eszköz (HOPE) helyébe a 2007-2013. közötti időszakban az Európai Halászati Alap (EHA) lép. A Közös Halászati Politika (KHP) megvalósulását szolgáló támogatások egységes rendszer szerint, a jelenleginél egyszerűbb eljárással lesznek a tagállamok számára elérhetők. Magyarországnak a halászat területén önálló programozási rendszert kell elkészítenie. A tervezés alapját a tagállam által kidolgozandó Nemzeti Halászati Stratégiai Terv képezi, amely a halászati ágazat minden fontos területére kiterjedően határozza meg a tervezési időszakra vonatkozó elképzeléseket. Ezen terv alapján készül el az EHA felhasználását részletező Halászati Operatív Program.

A fentiekből láthatóan a 2007-2013. közötti pénzügyi tervezési időszakban mind az EMGA, mind az EMVA, mind pedig az EHA tagállami hatáskörbe tartozó végrehajtási rendszerben jelentős változásokra kell felkészülni. Ezen változásokhoz kapcsolódik a tagállami hatáskörbe tartozó mezőgazdasági és agrár-vidékfejlesztési támogatások 2007. május 1-jétől hatályos ismételt notifikációja is.

Az új támogatási rendszerre való átállás megteremti annak a lehetőségét, hogy egységes szemléletet alkalmazva végre lehessen hajtani azokat a változtatásokat, amelyek az intézményi struktúrában a párhuzamosságok felszámolását, az eljárások esetében pedig azok - az adott keretek között - jelentős egyszerűsítését eredményezhetik. E szempontokra is figyelemmel fogalmazza meg a törvény azokat a célkitűzéseket, amelyeket meg kíván valósítani, melyek közös rendező elve az egységes szabályozás.

A törvény által érintett jogterület alapvetően három szabályozási szintre épül.

Az első szint a vonatkozó, elsősorban rendeleti szintű közösségi jogi aktusok, amelyek a támogatások igénybevételével kapcsolatos alapvető szakmai, illetve pénzügyi tartalmú rendelkezéseket foglalják magukba. Ezen jogszabályok esetében az egyik legfontosabb sajátosság, hogy azokat közvetlenül kell alkalmazni a tagállamban. Így ezen közösségi jogi aktusok esetén nem a hagyományos jogharmonizációról, hanem a közösségi jogi aktusok nemzeti végrehajtását biztosító jogalkotásról van szó. Az e körben alkalmazandó legfontosabb, közvetlenül alkalmazandó közösségi jogi aktusokat a törvény záró rendelkezései tartalmazzák.

A második szint a tagállami hatáskörben megalkotott jogszabályok. Ezen jogszabályok esetében alapvetően két szempont érvényesítését kell biztosítani: el kell kerülni a közösségi jogszabály megismétlésével a kettős szabályozást, másrészt csak azokat a kérdéseket lehet szabályozni, amelyekre a közvetlenül alkalmazandó közösségi jogi aktus kifejezett felhatalmazást ad, ennek hiányában az nem tartalmazhat a közösségi jogszabállyal ellentétes rendelkezést. Ezen keretek között a jogalkotó nemzeti hatáskörben minden olyan jogszabályt megalkothat, ami az adott tagállam nemzeti jogrendszere a végrehajtás érdekében szükségesnek tart.

A szabályozás harmadik szintje a végrehajtással foglalkozó intézmények (kifizető ügynökség, közreműködő szervezet) belső szabályzatai. E belső szabályzatok tartalmazzák támogatási jogcímenként és - a munkaköri leírásokon keresztül - ügyintézőként az elvégzendő feladatokat, döntési hatásköröket. Ezen szabályok megléte előfeltétele a kifizető ügynökség akkreditációjának is.

A törvényben szereplő szabályozási kérdések törvényi szintű szabályozását több körülmény is indokolja:

1. Miután a törvény egyik legfőbb célkitűzése az egységes szabályozás, ezért a különböző, a korábbiakban eltérő végrehajtási rendszerek között az összhang optimálisan törvényi szinten teremthető meg. El kell érni, hogy a horizontális szabályozási kérdések minél nagyobb hányada stabil legyen, ami megkönnyíti mind az új feltételekhez való alkalmazkodást, mind a végrehajtás intézményrendszerének (a kifizető ügynökségnek) az akkreditációját, mind pedig a stabil informatikai rendszer kiépítését.

2. A törvény a mezőgazdasági és vidékfejlesztési támogatásokhoz és egyéb intézkedésekhez kapcsolódó eljárás egyes kérdéseiről és az ezzel összefüggő törvénymódosításokról szóló 2003. évi LXXIII. törvény helyébe lép.

3. Mivel a vidékfejlesztési támogatások (EMVA) esetében is alkalmazni kell az Európai Mezőgazdasági Garancia és Orientációs Alap Garancia Részlegére érvényes eljárási szabályokat, így az egységes eljárás döntően csak a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) keretei között - de attól néhány esetben eltérve - valósítható meg.

4. Az alapelvek az eljárás sajátosságaihoz igazodóan pontosítják, illetve kiegészítik a Ket.-ben szereplő alapelveket.

5. A törvény által szabályozott kör számos hasonlóságot mutat az adózás rendjéről szóló 2003. évi XCII. törvény rendelkezéseivel. Az eltérések döntően abból adódnak, hogy a közösségi jogszabályok által a garancia rendszerre, és ezen belül is a kifizető ügynökségi rendszerre megállapított szabályai eltérnek az adóhatóságok által bonyolított támogatásoktól. Erre figyelemmel az érintett körben a nemzeti jogrenddel való összhang csak törvényi szinten teremthető meg.

6. A közösségi előírások végrehajtása (integrált informatikai adatbázis felállítása, illetve a későbbiekben a keresztmegfelelési rendszer - cross compilance - működtetése) miatt szükség van a kifizető ügynökség által működtetett adatbázisok egymással, illetve más adatbázisokkal való összekapcsolása, illetve ezen, adott esetben személyes adatok külföldi (EU illetékes szervei, más tagállam kifizető ügynöksége) részére való átadása, melynek jogi garanciái csak törvényi szinten teremthetők meg.

7. Az egyes intézkedések hatékony végrehajtása operatív és hatékony irányítást is feltételez. Ezért meg kell teremteni annak a lehetőségét, hogy az egyes intézkedések végrehajtásában közreműködő szervek irányítási, felügyeleti jogosítványai egyértelműen legyenek meghatározva, illetve, hogy e szervek - az egységesség és hatékonyság jegyében - adott esetben ne csak a közösségi jogszabályok által kötelezően ellátandó feladatokat, hanem más, az összehangolt munkavégzéshez szükséges egyéb feladatokat is ellássanak, melyek egy része érinti az alapvető jogok gyakorlását is.

8. Az általános titokvédelmi rendelkezéseken belül a szakmai specialitások miatt önállóan kell kezelni a támogatási adatok nyilvánosságára vonatkozó szabályozást.

9. A mezőgazdasági vagyoni értékű jogokra vonatkozó szabályozás megteremti az összhangot a speciális szakmai feltételek és a Polgári Törvénykönyvről szóló 1959. évi IV. törvény (a továbbiakban: Ptk.) rendelkezései között. Mivel - különösen az egységes támogatási jogosultság várhatóan 2009-ben történő bevezetése több mint 200 ezer gazdaságot fog érinteni - a vagyoni értékű jogokra vonatkozó szabályok alapvető jogokat érintenek. E rendelkezések fogják az alapját képezni egy, még 2009. előtt elfogadandó olyan törvénynek, amely a közösségi jogszabályok alapján nemzeti hatáskörben fogja szabályozni azt a kérdést, hogy a támogatási jogosultság átruházása esetén - adó jelleggel - milyen feltételek mellett és mekkora elvonásra kerül sor.

10. A záró és hatályba léptető rendelkezések között módosításra kerülnek azok a törvények, amelyekre a törvény végrehajtása miatt van szükség.

11. A törvény több helyen - a közösségi jogszabályokban biztosított feladat és hatáskör sikeres gyakorlása érdekében eltér a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény rendelkezéseitől: pl. a 2. § (1) bekezdésében foglaltaktól eltérően állapít meg egyes irányítási jogokat, az 5. § (2) bekezdésében foglaltaktól eltérően garanciális okok miatt korlátozza az SZMSZ-ben történő hatáskör átruházást (irányító hatóság, illetékes hatóság esetében csak államtitkári, szakállamtitkári szint).

12. A hatáskör átruházás (delegálás), a kölcsönös megfeleltetés esetén adott esetben olyan államigazgatási szervek fognak nem államigazgatási feladatot kapni, amikor az intézmény hagyományos felügyeleti rendje és pl. az irányító hatóság, illetve a kifizető ügynökség speciális jogosítványai nem esnek egybe. Az irányító hatóság, illetve a kifizető ügynökség ugyanis a közösségi jogszabályok alapján ellenőrzési jogosítványokat kapnak. A hatáskör átruházás esetében a jogszabály csak a feladatkört rögzíti, a végrehajtás részletes szabályait viszont külön megállapodás rendezi.

13. A kölcsönös megfeleltetés esetén jogilag el kell határolni egymástól a közigazgatási szerv Ket. alapján gyakorolt hatáskörét a kölcsönös megfeleltetés keretében gyakorolt hatáskörtől. Ugyanaz az eljárás (pl. ellenőrzés) egyidejűleg két közigazgatási döntés alapját képezi: az eljáró szakhatóságét, valamint a támogatási szervét.

14. A jogkövetkezmények - garanciális jellegük miatt - törvényi szintű szabályozást igényelnek.

15. Az illeték fizetésére vonatkozó speciális szabályok (tárgyi illetékmentesség) törvényi szintű szabályozást igényelnek.

16. Az elháríthatatlan külső ok (vis maior) törvényi szintű szabályozása eltér a földadóról szóló 1991. évi LXXIX. törvény rendelkezéseitől. Nemzeti szintű jogharmonizációs okok miatt rendezni kell azt az ellentmondást, ami a kétféle szabályozás esetében mutatkozik.

A törvény a garanciális szabályok mellett még három további szabályozási szintet nevesít: a pénzügyi elszámolási, lebonyolítási kérdések, valamint az ügyfél-, illetve mezőgazdasági üzemregiszterrel összefüggő részletes szabályok kormányrendeleti, míg az egyes intézkedésekhez kapcsolódó, és egyéb technikai kérdések miniszteri rendeleti szinten kerülnek szabályozásra. A törvény az egyes intézkedések operatív irányításáért felelős irányító hatóság esetében pontosan meghatározza azokat a kérdéseket, amelyeket közleményben lehet megjelentetni.

Az I. fejezet az általános rendelkezések között szabályozza a törvény célját és alapelveit, az egyes fogalmakat, valamint a törvény hatályára vonatkozó rendelkezéseket.

A megfogalmazott alapelvek részben kiegészítik, részben pedig bővítik a Ket.-ben szereplő rendelkezéseket. Az eltérést alapvetően az indokolja, hogy a törvényben szereplő speciális rendelkezések többnyire olyan közösségi jogszabályokon alapulnak, amelyektől eltérni nem lehet, viszont azok hatékony végrehajtása mindenképpen megköveteli a döntően egyedi közigazgatási ügyekre épülő Ket.-től való eltérést. Figyelemmel kell lenni továbbá arra is, hogy különösen a közvetlen kifizetések esetében nagy tömegű kérelem szakaszolt eljárását kell adott határidőn belül lefolytatni. A törvény kiemelten foglalkozik a piaci szereplők gazdálkodása kiszámíthatóságával összefüggő kérdésekkel.

A törvény II. fejezete a végrehajtás alapvető intézményrendszerére vonatkozó szabályokat tartalmazza. Az intézményi struktúra kialakítása, elnevezése közösségi jogszabályokon alapul. A törvény végrehajtásáért egységesen az agrárpolitikáért felelős miniszter felel.

A törvény az intézményrendszer esetében azokat a döntően irányítási, ellenőrzési jellegű jogosítványokat rögzíti, amelyek az adott intézmény közösségi jogszabály által meghatározott feladatai hatékony végrehajtásához szükségesek.

A törvény III. fejezete az adatkezeléssel, illetve nyilvántartásokkal foglalkozik. A rendelkezések megfogalmazásánál egyrészt figyelemmel kellett lenni arra a körülményre, hogy a támogatási rendszer működtetése rendkívül kiterjedt információs rendszerre alapul, melyek esetében az Integrált Irányítási és Ellenőrzési Rendszer keretei között meg kell teremteni azok akkreditált keretek között történő informatikai feldolgozását. Az adatfeldolgozáshoz kapcsolódnak az adatkezelési, adatvédelmi, illetve titokvédelmi rendelkezések. E területen sajátosság, hogy a kérdést nem csak tagállami, hanem közösségi szabályozási összefüggések keretében kell rendezni.

A törvény IV. fejezete az eljárási szabályokkal foglalkozik. Mivel a törvény alapvetően a Ket.-ben foglalt rendelkezéseken alapul, azt kellett rendezni, hogy a közösségi jogszabályokon alapuló eljárási sajátosságok miatt mely esetekben szükséges eltérni a Ket. előírásai alól. A törvényben szereplő számos eljárási sajátosság hasonlít az adóigazgatási eljárásra, azonban attól több területen is eltér. Figyelemmel kell lenni ugyanis arra a körülményre, hogy a korábbi gyakorlattól eltérően a támogatás folyósításával kapcsolatos feladatok nem az APEH, hanem egy akkreditált kifizető ügynökség hatáskörébe tartoznak. E körülményt a szabályozásnál mindenképpen figyelembe kellett venni.

A törvény V. fejezete foglalkozik a pályázati eljárással. Ez az eljárás sajátosságai miatt kevésbé formalizált, mint a Ket. alapján lefolytatott eljárások.

A törvény VI. fejezete a jogkövetkezményekkel foglalkozik. A jogkövetkezmények alapjául szolgáló rendelkezések közösségi jogszabályokon alapulnak. A törvényben foglalt rendelkezések e közösségi rendelkezések tagállami végrehajtását is jelentik.

A törvény VII. fejezete az eljárás költségeire vonatkozó rendelkezéseket tartalmazza. A közösségi jogszabályokkal összhangban továbbra is fő szabály az, hogy az eljárás költségeit az állam viseli. A tárgyi illetékmentesség e követelménynek felel meg.

A törvény VIII. fejezete az egyéb rendelkezések között szabályozza a vagyoni értékű jogokra, az elháríthatatlan külső okra (vis maior), a nemzeti hatáskörben nyújtott egyes támogatásokra, valamint a cukorilletékre vonatkozó külön szabályokat.

A törvény IX. fejezete a hatályba léptető és átmeneti rendelkezések között tartalmazza azon törvények módosításait is, amelyek a törvény hatályba lépése miatt szükségessé válnak. Külön kiemelendőek ebből a körből a mezőgazdasági termelők korai nyugdíjazásával összefüggő törvénymódosítások. A törvény ezen fejezete tartalmazza azon közvetlenül alkalmazandó közösségi jogi aktusok felsorolását, amelyek végrehajtását a törvény szolgálja.

-----STARTING---POINT---RESZLETES---

I. Fejezet

Általános rendelkezések

A törvény célja, alapelvei

Az 1. §-hoz

Az 1. § a törvény célját fogalmazza meg, melyen belül külön kell emelni a szabályozás egységességére való törekvést. Az egységes szabályozási rendszer ugyanis lehetővé teszi, hogy az egyes intézkedésekkel kapcsolatos eljárások törvényesen és eredményesen fejeződjenek be. Az egységes szabályozási igény jelentkezik a törvény hatályánál is, amikor meghatározza egyrészt azon pénzalapokat, amelyek esetében a törvény rendelkezéseit kell alkalmazni, illetve rögzíti az egységes eljárási szabályokat is. Az egységes szabályozásra való igény megfogalmazódik mind a kizárólag közösségi forrásokból, mind a közösség társfinanszírozásában, mind pedig a kizárólag nemzeti forrásokból támogatott intézkedések esetében. Az egységes szabályozásra való törekvés kiterjed az ügyfél, a kifizető ügynökség, valamint a törvény végrehajtásában résztvevő más szervek, illetve szervezetek közötti együttműködésre is, melynek részletes tartalma megtalálható a törvény számos rendelkezésében.

A 2. §-hoz

A törvény 2. §-a a rendeltetésszerű joggyakorlás általános elvét konkretizálja. A rendeltetésszerű joggyakorlás érvényesülése feltételezi, hogy az érintett felek egymással együttműködnek, egymás részére a szükséges tájékoztatást megadják. Ezen alapelv figyelembevételével kerül felállításra az a tanácsadói hálózat, amely az ügyfelek részére pl. az egyes támogatási programokban, intézkedésekben való részvétellel, a nyomtatványok kitöltésével, a pályázatok elkészítésével összefüggésben felmerülő problémák megoldásához, illetve feltételek teljesítéséhez nyújt segítséget. Erre a segítségre azért is szükség van, mivel bár napirenden van a Közös Agrárpolitika egyszerűsítése, azonban erre csak hosszabb távon lehet számítani. A tájékoztatási rendszer felállítása, működtetése részben állami feladat is, de közösségi forrásokból is igényelhető e célra támogatás.

Külön ki kell emelni azt a jogalkotói szándékot, miszerint az egyes intézkedésekben való részvétellel összefüggő információkat az azokhoz való egyenlő hozzájutási lehetőségek mellett kell biztosítaniuk a törvény végrehajtásában résztvevő szerveknek.

A 3. §-hoz

A törvény 3. §-a a megkülönböztetés tilalmát fogalmazza meg. E tilalom alapján is tiltott minden olyan megkülönböztetés, aminek nincs jogszabályi alapja. Ez a tilalom ugyanis nem abszolút. Az egyes intézkedésekre vonatkozó szabályozás az igénybevételi, részvételi feltételek kialakításakor gazdaságpolitikai megfontolásból ugyan különbséget tesz az egyes szereplők között, azonban ez a megkülönböztetés nem lehet önkényes. A megkülönböztetés tilalma elsősorban arra irányul, hogy az eljáró szervek a konkrét ügyben nem térhetnek el a jóváhagyott eljárásrendektől. Ezen alapelv érvényesülését pedig többek között az irányító hatóság is jogosult ellenőrizni.

A 4. §-hoz

A törvény 4. §-a az ügyfelek jóhiszemű joggyakorlásának elvét konkretizálja. Az egyes intézkedésekkel kapcsolatos eljárás eredményessége és gyorsasága nagyban függ attól, hogy az érintett személyek egymással kölcsönösen együttműködjenek. Ez az együttműködési kötelezettség az ügyfél esetében az egyes intézkedések végrehajtásáért felelős szervek, illetve szervezetek munkájának segítését is jelenti. A segítség jellege az adott eljárási cselekménytől függően változhat. Amennyiben az ügyfél ezen kötelezettségének nem tesz eleget, azt a törvényben szereplő szankciórendszer az ügyfél hátrányára veszi figyelembe. Az ügyfél jogait, illetve kötelezettségeit egyformán köteles úgy gyakorolni, illetve teljesíteni, hogy azzal a törvény végrehajtásáért felelős szervek, szervezetek munkáját kellően segítse.

Az 5. §-hoz

A törvény 5. §-a a kiszámítható szabályozás és végrehajtás elvét fogalmazza meg. A kiszámíthatóság alapvető gazdaságpolitikai érték. A piaci szereplők számára feltétlenül gazdasági előnnyel jár, ha pontosan ismerik azokat a feltételeket, amelyek alapján gazdasági tevékenységüket szervezni tudják.

Ebbe a körbe tartozó egyik fontos szempont annak biztosítása, hogy a tagállami hatáskörbe tartozó intézményfejlesztési feladatok legyenek összhangban Magyarország nemzetközi kötelezettség vállalásaival. E kötelezettségek teljesítése pedig megköveteli, hogy az intézményrendszer működése átlátható és szabályszerű legyen, továbbá feleljen meg más, közbizalmat is szolgáló követelményeknek. Az egységes európai piacra érvényes szabályok nem teszik lehetővé, hogy tagállami hatáskörben ezen rendelkezésektől - megfelelő felhatalmazás hiányában - eltérjünk. Ha pedig erre mégis sor kerülne, akkor könnyen gazdasági hátrányt okozó következményekkel lehetne számolni.

Az egyes intézkedések végrehajtásáért felelős intézményrendszer működését számos tagállami és közösségi szerv, illetve szervezet ellenőrzi. Miután adófizetői pénzekről van szó, ezért az átláthatóság alapkövetelmény. A piaci szereplők számára gazdasági előnyt jelent az, ha pontosan tudják, hogy a nekik járó támogatást gyorsan, pontosan, a vonatkozó közösségi és hazai jogszabályoknak megfelelően kapják meg. Ebben az esetben ugyanis nem kell számolniuk azzal, hogy esetleg tagállami hatáskörbe tartozó végrehajtási hiba miatt a támogatást, vagy annak egy részét vissza kelljen fizetniük. El kell fogadni azt az elvet is, hogy egy intézménnyel szembeni közbizalom jelentős anyagi értékkel is bír.

A kiszámíthatóság további fontos eleme az, hogy az adott keretek között csak a legkisebb adminisztrációs kötelezettség terhelje. Ennek az elvnek egyik gyakorlati megvalósulási formája lehet, hogy az ügyfelek esetében a nyilatkozati elvet erősítik. Ezzel szemben állhat az ún. „zero tolerancia” elve, amely a mulasztókkal szembeni szigorú fellépést eredményez.

Az elmúlt időszak gyakorlati tapasztalatai azt mutatták, hogy az érintettek a nyomasztó forráshiányukat többek között a kifizetések előrehozatalának sürgetésével kívánták enyhíteni. Ezen jogos igényt kell összhangba hozni a szigorú közösségi előírásokkal, amely a kifizetéseket megelőző teljes körű adminisztratív, valamint a szúrópróba szerű helyszíni ellenőrzést írja elő. A kifizetésekre pedig csak ezen ellenőrzéseket követően lehet sort keríteni. A törvény nem mond konkrét határidőt a kifizetésekre, hiszen azokat sok esetben mint végső határidőt a kötelezően alkalmazandó közösségi szabályok tartalmazzák. Ezen belül kell értelmezni a törvény azon rendelkezését, hogy az érintettek ésszerű határidőn belül jussanak hozzá az őket megillető támogatáshoz.

A 6. §-hoz

A törvény 6. §-a figyelembe veszi mind a közösségi, mind pedig a tagállami pénzügyi érdekeket akkor, amikor a szándékos szabálytalanságok elleni hatékony fellépéshez szükséges feltételek kialakítási kötelezettségét írja elő minden olyan szerv, illetve szervezet számára, amely felelős a törvény hatálya alá tartozó támogatási rendszer működtetéséért. Ennek eszköze lehet pl. az átlátható szervezeti és eljárási rend, a magas színvonalú informatikai rendszer kialakítása, működtetése, az átlátható döntési mechanizmus. Ezen eszközök alkalmazása is segíthet abban, hogy az esetleges szabálytalanságok miatt minél kevesebb esetben kelljen akár közösségi, akár tagállami szinten olyan intézkedést hozni, amely a jogosulatlanul igénybevett támogatások visszafizetését eredményezné.

A 7. §-hoz

A 7. § a törvény végrehajtásáért felelős szervek, szervezetek együttműködési kötelezettségét írja elő. A törvény végrehajtását összetett intézményrendszer biztosítja. Ezen intézmények egymással nem minden esetben vannak alá-fölérendeltségi viszonyban, sőt előfordulhatnak olyan esetek is (pl. a kölcsönös megfeleltetés körébe tartozó ellenőrzést végző szervezetek), amikor az intézmények más-más miniszter irányítása, illetve felügyelete alá tartoznak. Az együttműködési kötelezettség előírása abból indul ki, hogy a végrehajtást alapvetően egységes irányítás és felelősség mellett kell megszervezni. E kötelezettség közösségi jogszabályokon is alapul, amikor pl. a kifizető ügynökség esetében bizonyos feladatok tekintetében az EU felé irányuló kizárólagos felelősséget írja elő - függetlenül attól, hogy a tagállam milyen intézményi, és ezen belül irányítási struktúrát épít ki.

A törvény az együttműködési kötelezettséget tágan értelmezi, hiszen azt kiterjeszti az EU illetékes szervei, valamint más tagállamok kifizető ügynökségei irányába is.

A törvény megteremti annak a jogi alapját, hogy az érintett szervek, szervezetek között írásbeli megállapodásokat kössenek, tisztázva a felelősségi viszonyokat is. Pénzügyi szempontból e rendelkezés annyiban segíti az átláthatóságot, hogy e megállapodások alapján az intézményfinanszírozás helyett lehetőség nyílik az ún. feladat-finanszírozás kialakítására is. Ez a megoldás az államigazgatási szervek közötti együttműködés új dimenzióját jelenti.

A 8. §-hoz

A törvény 8. §-a egyértelművé teszi, hogy a törvényt, valamint a törvény végrehajtására kiadott jogszabályokat a vonatkozó közvetlenül alkalmazandó közösségi jogi aktusokkal együtt kell alkalmazni. Ebben az összefüggésben a törvény nem a hagyományos értelemben vett jogharmonizációs szabályozásnak, hanem a vonatkozó közösségi szabályozás nemzeti végrehajtásának minősül.

Fogalmak

A 9. §-hoz

A törvény 9. §-a az alapvető fogalmakat határozza meg.

A beruházás fogalom meghatározása az általánosan elfogadott fogalom-meghatározáshoz képest szűkítést jelent, amikor ebből a körből kiveszi a társasági tulajdon, illetőleg szavazati jog megszerzésére fordított összegeket. Ez utóbbi vagyoni kört csak a támogatási feltételeket rögzítő külön jogszabály erre irányuló kifejezett rendelkezése esetén lehet beruházásnak tekinteni.

Az egyéb szervezet egy a közösségi jog által használt kifejezés nemzeti szabályozási tartalommal való megtöltésének minősül.

Az illetékes hatóság, az irányító hatóság a közösségi jogi fogalmat használja. A jogalkotó e feladatok ellátására az agrárpolitikáért felelős minisztert jelöli ki.

A kifizető ügynökséget a Kormány rendeletben jelöli ki, és a közösségi jogi aktusoknak megfelelően az illetékes hatóság akkreditálja.

Az igazoló szerv, a közreműködő szervezet, az igazoló hatóság, valamint az ellenőrző hatóság a közösségi jogi aktusoknak megfelelően ellenőrzési, illetve igazolási feladatokat látnak el. E szervek kijelöléséről az agrárpolitikáért felelős miniszter rendeletet ad ki.

A helyi akciócsoport és a nemzeti vidéki hálózat az egyes EMVA-ból finanszírozott intézkedésekkel kapcsolatos feladatokat látnak el.

A mezőgazdasági és vidékfejlesztési támogatási szervet a kormányrendeletben jelöli ki.

A nyilvánvaló hiba a közös agrárpolitika keretébe tartozó közvetlen támogatási rendszerek közös szabályainak megállapításáról és a mezőgazdasági termelők részére meghatározott támogatási rendszerek létrehozásáról szóló 2003. szeptember 29-i 1782/2003/EK tanácsi rendelet által előírt kölcsönös megfeleltetés, moduláció, valamint integrált igazgatási és ellenőrzési rendszer végrehajtására vonatkozó részletes szabályok megállapításáról szóló 796/2004/EK bizottsági rendelet (2004. április 21.) 19. cikkében foglaltaknak megfelelő fogalom-meghatározást tartalmaz.

A mezőgazdasági vagyonértékű jog új fogalomként került bevezetésre. A meghatározást az tette szükségessé, hogy az eddigi esetleges szabályozás helyett, készülve az egységes támogatási rendszer várhatóan 2009-től történő bevezetésére, a mezőgazdaságban alkalmazott leggyakoribb vagyonértékű jogokra egységes szabályozást lehessen kialakítani. A mezőgazdasági vagyoni értékű jogok esetében e körben többségében a közösségi jog által alkalmazott jogosultságok találhatók. A szabályozás azonban lehetővé teszi, hogy nemzeti hatáskörben megalkotott jogszabályok esetében is lehessen az egységes fogalomrendszert használni.

A kölcsönös megfeleltetés, valamint a hatáskörrel rendelkező hatóság fogalom bevezetését a közvetlen támogatási rendszerre való áttérés, valamint egyes EMVA-ból finanszírozott támogatások igénybevétele teszi szükségessé.

A szabálytalanság, valamint a csekély összegű (de minimis) támogatás fogalom utal az ezt megalapozó közösségi jogi aktusra.

A törvény hatálya

A 10. §-hoz

A 10. § a törvény személyi és területi hatályára vonatkozó rendelkezést tartalmaz. A törvény ebben a körben különbséget tesz a Magyarországon bejegyzett személyek, illetve más EU tagállamban bejegyzett személyek között. Ez utóbbi körben a törvény hatálya csak meghatározott külkereskedelmi ügyletekkel kapcsolatos eljárásokra terjed ki. Amennyiben a törvény hatálya alá tartozó tevékenységet vámszabad területen folytatják, a törvény hatálya erre az esetre is kiterjed. Eltérő szabályt csak törvényi szinten lehet megállapítani.

A 11. §-hoz

A törvény 11. §-a a tárgyi hatályra vonatkozó rendelkezést tartalmaz. A törvény céljával összhangban egységes eljárási rendet kell alkalmazni az Európai Mezőgazdasági Vidékfejlesztési Alap (EMVA), az Európai Mezőgazdasági Garancia Alap (EMGA) az Európai Halászati Alap (EHA) keretében, valamint a tagállami hatáskörben hozott intézkedésekben való részvétellel kapcsolatos, az irányítási, valamint a végrehajtási feladatokat ellátó szervek, illetve szervezetek eljárására.

A (2) bekezdés úgy rendelkezik, hogy a törvény végrehajtásáért az agrárpolitikáért felelős miniszter felel. E rendelkezés tekintettel van arra a körülményre, hogy a Közös Agrárpolitika (KAP) két pillére, a piacszabályozás, valamint az agrár-vidékfejlesztés szerves egységet képez. Az EU illetékes szerveivel való kapcsolattartás, a Strukturális Alapoktól elkülönült önálló pénzügyi rend (EMGA, EMVA), a végrehajtás egymásra épülő, és egymással szoros kapcsolatban levő intézményei, és ezek egységes irányítása mind olyan okok, amelyek azt támasztják alá, hogy nem csak a szabályozás, hanem az irányítás, és a végrehajtás területén is egységességre kell törekedni. Ez a megközelítés egyértelmű felelősségi viszonyokat tesz lehetővé. A törvény a miniszter felelősségét tovább konkretizálja akkor, amikor külön is kiemeli a belső kontroll rendszerek kialakításáért és folyamatos működtetéséért viselt felelősségét. Ez a megközelítés összhangban van azokkal a jogalkotói szándékokkal, amelyek a közösségi és a nemzeti pénzügyi érdekek védelmét egyformán fontosnak tartják.

A (3) bekezdés sorolja fel a végrehajtási feladatokat ellátó szerveket, szervezeteket. Erre azért is szükség van, mert e szervek között nem csak szakmai munkakapcsolat, hanem az adatvédelem hatálya alá tartozó, valamint egymással harmonizált informatikai kapcsolatra is sor kerül.

A (4) bekezdésben foglalt szervek, illetve szervezetek nem a nemzeti jog, hanem a közösségi jogi aktusok által szabályozottak szerinti ellenőrzéseket végeznek. Ezen szervek által lefolytatott ellenőrzési tevékenység elkülönül a más szervek által folytatott ellenőrzésektől. Az e körbe tartozó ellenőrzési tevékenységgel kapcsolatos elhatárolást tartalmaz az (5)-(7) bekezdés.

Az igazoló szerv: a közös agrárpolitika finanszírozásáról szóló 1290/2005/EK tanácsi rendelet (2005. június 21.) 7. cikkében meghatározottak szerinti szerv. A vonatkozó meghatározás értelmében az igazoló szervi feladatokat mind közjogi, mind pedig magánjogi szerv elláthatja. Az eddigi gyakorlat szerint mindkét megoldásra volt példa. Az igazoló szervvel megbízást köt az illetékes hatóság. Az igazoló szervi feladatok kiterjednek az akkreditált kifizető ügynökség számláinak teljesség, valódiság és pontosság szempontjából történő igazolására. Az igazoló szerv ezen túlmenően vizsgálja a kifizető ügynökség irányítási és ellenőrzési rendszerét is.

Az igazoló hatóság az Európai Halászati Alapról szóló 1198/2006/EK tanácsi rendelet (2006. július 27.) 58. cikk (1) bekezdés b) pontja szerinti szervezet. Az igazoló hatóság feladata, hogy a költségnyilatkozatokat, illetve kifizetés iránti kérelmeket még azoknak a Bizottság részére történő megküldése előtt igazolja.

Az ellenőrző hatóság az Európai Halászati Alapról szóló 1198/2006/EK tanácsi rendelet (2006. július 27.) 58. cikk (1) bekezdés c) pontja szerinti szervezet. E szervezet működésében független a tagállam irányító és igazoló hatóságától. Az ellenőrző hatóság felelőssége kiterjed az irányítási és ellenőrzési rendszer eredményes működésére, ideértve az ellenőrzések megfelelő hatékonyságát is. Az ellenőrző hatóság biztosítja, hogy az ellenőrzések az elfogadott nemzetközi standardok alapján valósuljanak meg. A tagállamnak folyamatosan biztosítania kell az ellenőrző hatóság függetlenségéhez szükséges feltételeket.

A (8) bekezdés szerinti ellenőrzési tevékenység jellegénél fogva eltér az (5)-(7) bekezdésben felsoroltak szerinti ellenőrzéstől. Amíg az előző esetben az eljáró szervek tevékenységének ellenőrzéséről, addig a (8) bekezdés szerinti esetben az intézkedésben résztvevők kifizető ügynökség általi ellenőrzéséről van szó. Ezen ellenőrzésekre a közvetlenül alkalmazott jogi aktusokban, valamint a törvényben foglaltakat kell alkalmazni. Lásd: az 1290/2005/EK rendelet 6. cikk (1) bekezdés c) pontját. Ezen rendelkezés további kibontását jelenti a törvény 46-54. §-a.

A (9) bekezdés kitér az államháztartásra vonatkozó szabályok szerint lebonyolított független belső ellenőrzésre, amely jellegénél fogva szintén jól elkülönül a törvény 11. § (5)-(8) bekezdése szerinti ellenőrzési tevékenységtől.

A (10) bekezdés figyelemmel van arra az esetre, hogy a közösségi jog nem minden esetben írja elő, hogy a végrehajtással, ellenőrzéssel kapcsolatos összes feladatot állami szerv lássa el. Ezekben az esetekben - a feladat jellegétől függően - közbeszerzési eljárás keretében nem állami szervezetek részére is adható megbízás. Azokban az esetekben, amikor a feladat jellege miatt nem kell közbeszerzési eljárást indítani, az érintett szervezetek kijelöléséről az agrárpolitikáért felelős miniszter rendeletet ad ki. Amennyiben e szervek nem a miniszter irányítása alá tartoznak, úgy a jogszabály kiadásához szükséges az államháztartásért felelős miniszter, valamint az alapítói, illetve irányítói jogokat gyakorló miniszter egyetértése. Ugyanez vonatkozik a kijelölt szervekkel való megállapodás kötésére is.

A (11)-(12) bekezdés figyelemmel van a kormányzati munkamegosztásra, miszerint egyes, a külkereskedelmi forgalommal összefüggő eljárásokra - szintén egységes jelleggel - a mezőgazdasági és vidékfejlesztési támogatási szervtől elkülönült más államigazgatási szerv jogosult.

A (13) bekezdés szerint a szakminiszter évente beszámol az Országgyűlésnek az intézkedéseiről.

A 12. §-hoz

A törvény 12. §-a rendezi a Ket.-hez való viszonyát.

Az (1) bekezdés értelmében a Ket. szabályainak alkalmazását lehet általánosnak tekinteni, kivéve azokat az eseteket, amikor a törvényben foglaltak szerint eltérés engedélyezhető. Az eltérésekre alapvetően azért van szükség, hogy valamennyi, a törvény hatálya alá tartozó eljárás esetében egységes eljárási rendet lehessen alkalmazni. Az eltérések egyik indokaként lehet felhozni azt a körülményt, hogy egyes támogatási konstrukciók esetén a kérelmek benyújtása csak időszakosan történhet, azok feldolgozása során pedig a közvetlenül alkalmazandó közösségi jogi aktusokban foglaltaknak megfelelően a Ket. szabályaitól eltérő rendet kell alkalmazni. Ez a körülmény pedig kihatással van mind az eljárási határidőkre, mind az egyes eljárási cselekményekre. Arra is figyelemmel kell lenni, hogy a közvetlenül alkalmazandó közösségi jogi aktusok alapvetően azt írják elő, hogy az összes kérelmet legkésőbb meddig kell elbírálni, és nem pedig azt - mint ami egyébként a Ket. szabályozási rendszeréből adódik -, hogy az ügyfél egyedileg benyújtott kérelmét mennyi időn belül kell elbírálni.

A (2) bekezdés sorolja fel a Ket. azon rendelkezéseit, amelyeket a törvény hatálya alá tartozó eljárásokban nem kell alkalmazni.

A Ket. 29. §-ában foglaltak az eljárás megindítására vonatkozó rendelkezéseket tartalmaznak. A törvény a közösségi jogi követelményeknek megfelelően, a Ket.-ben foglaltaktól eltérő benyújtási rendet állapít meg. Ez vonatkozik pl. a szakaszos benyújtásra, illetve a kérelem befogadására. Egyes támogatási jogcímek esetében reálisan számolni kell - figyelemmel a szakaszos eljárásra - meghatározott időszakon belül nagy tömegű (200 ezer darabot is meghaladó) kérelem beérkezésével és közösségi jogszabályok szerinti szakaszos feldolgozásával, amely esetekben nem ugyanolyan logisztikai feladat az ügyfelek kiértesítése, mint azokban az esetekben, amikor a kérelmek benyújtása folyamatosan történik. A Ket. alapvetően ez utóbbi gyakorlatot veszi figyelembe akkor, amikor általános eljárási rendjét kialakította.

A Ket. 36. § (2)-(4) bekezdésében foglaltaktól való eltérés szorosan kapcsolódik a kérelmek sajátos benyújtási rendjéhez.

A Ket. 113. §-a a méltányossági eljárásra vonatkozó rendelkezéseket tartalmazza. A törvény azért nem teszi lehetővé ezen eljárási eszköz alkalmazását, mivel az akkreditált kifizető ügynökségi eljárások, valamint a közvetlenül alkalmazandó közösségi jogi aktusok egyértelműen arra helyezik a hangsúlyt, hogy a kérelem, pályázat megfelel-e az előre meghirdetett elvárásoknak. A szociális, és egyéb szempontok mérlegelésére - versenysemlegességi okok miatt is - a közvetlenül alkalmazandó közösségi jogi szabályok alapján nincs mód.

A Ket. 169. §-ában szabályozott hatósági szolgáltatási tevékenységet a kifizető ügynökség nem végez.

A (3) bekezdés a Ket. 20. § (3) bekezdésében foglaltaktól eltérő szabályt állapít meg. A Ket. 20. §-a rendezi többek között az eljáró szerv eljárási mulasztásának kérdését. Figyelemmel arra, hogy Magyarországon csak egy akkreditált kifizető ügynökség van, így fogalmilag kizárt, hogy a felügyeleti szerv más eljáró szervet jelöljön ki abban az esetben, ha az eljáró szerv hallgat. Ebben az esetben a felügyeleti szervnek más jogi eszközöket kell alkalmaznia.

A (4) bekezdés szerint az akkreditációs problémák elkerülése miatt nem indokolt, hogy a törvény hatálya alá tartozó eljárások esetében a felügyeleti szerv egyedi kérelmekben döntést hozzon. Ez adott esetben szükségtelen a felügyeleti szervnél többlet munkaerő kapacitás biztosítását és anyagi ráfordítást is igényelne.

A (5) bekezdés értelmében csak külön törvényi vagy kormányrendeleti felhatalmazás esetén rendeli el az elektronikus ügyintézésre vonatkozó szabályok alkalmazását.

II. Fejezet

Az irányítás és végrehajtás egyes intézményei

Az irányítás egyes intézményei

Az illetékes hatósági jogkör gyakorlása

A 13. §-hoz

A törvény 13. §-a - összhangban a 14. §-sal - közjogi szempontból tisztázza az egyes jogosítványok terjedelmét. E tisztázásra azért is szükség van, mivel a közvetlenül alkalmazandó közösségi jogi aktusok az irányítási, valamint a végrehajtási, továbbá az ellenőrzési feladatokat ellátó hatóságoknak konkrét feladatokat határoznak meg, illetve rögzítik felelősségüket. A nemzeti jogi rendbe pedig ezt a szemléletmódot át kell ültetni. A felelősség egyértelművé tétele magával hozza a hozzá tartozó eszközrendszer konkretizálását is. A kettő csak együtt alkot egységet.

A törvény 9. § c) pontja értelmében az illetékes hatóság az 1290/2005/EK tanácsi rendeletnek a kifizető ügynökségek és más testületek akkreditációja és az EMGA és az EMVA számláinak elszámolása tekintetében történő alkalmazására vonatkozó részletes szabályok megállapításáról szóló 885/2006/EK bizottsági rendelet (2006. június 21.) 1. cikkének (2) bekezdése alapján az agrárpolitikáért felelős miniszter. A miniszteri szintű hatóság kijelölése tagállami kötelezettség. Erre figyelemmel a legfontosabb illetékes hatósági jogkör (a kifizető ügynökség akkreditációjának megadása, illetve megvonása) a törvény értelmében nem is ruházható át.

A miniszter illetékes hatósági jogkörében eljárva az akkreditáció megadásáról közokiratban dönt.

Az illetékes hatóság fontos feladata, hogy az akkreditációs feltételek teljesítését folyamatosan ellenőrizze. Ezen tevékenysége keretében utasításokat is adhat a kifizető ügynökség részére. Az illetékes hatóság által a kifizető ügynökségnél végzett ellenőrzési tevékenységet az igazoló szerv is segíti. Az ellenőrzések eredményéről a Bizottságot háromévente tájékoztatni kell. Az illetékes hatóság által lefolytatott ellenőrzési tevékenységet hatékony információs rendszernek kell segítenie.

A törvény 13. §-a felsorolja azokat a nemzeti jogi szabályozás körébe tartozó eszközöket, amelyek azt biztosítják, hogy az illetékes hatóság feladatait hatékonyan tudja ellátni. Az illetékes hatósági jogkör gyakorlása során az alábbi irányítási eszközök gyakorolhatók:

a) a tevékenységének törvényességi, szakszerűségi, hatékonysági és pénzügyi ellenőrzése,

b) egyedi utasítás kiadása feladat elvégzésére vagy mulasztás pótlására,

c) jelentéstételre vagy beszámolóra való kötelezés.

Ezen jogkörök esetében a miniszter a kiadmányozási jogot államtitkárra, illetve szakállamtitkárra ruházhatja át. E rendelkezés annyiban korlátozza a miniszter döntési jogát, hogy ezen kiemelt területeken szakmapolitikai, valamint hazai, illetve EU-s kapcsolati megfontolásokra is figyelemmel alacsonyabb szintre pl.: főosztályvezető, osztályvezető, az említett körben a kiadmányozási jog nem telepíthető.

Az irányító hatósági jogkör gyakorlása

A 14. §-hoz

A törvény értelmében az irányító hatóság az Európai Mezőgazdasági Vidékfejlesztési Alapból (EMVA) nyújtandó vidékfejlesztési támogatásról szóló 1698/2005/EK tanácsi rendelet (2005. szeptember 20.) 75. cikke, valamint az Európai Halászati Alapról szóló 1198/2006/EK tanácsi rendelet (2006. július 27.) 58. cikk (1) bekezdés a) pontja alapján az agrárpolitikáért felelős miniszter.

Az előzőekben hivatkozott közösségi jogszabályok értelmében az EMVA esetében az irányító hatóság felelős a program hatékony végrehajtásáért, valamint eredményes és szabályszerű irányításáért. Ez a felelősség kiterjed többek között annak biztosítására is, hogy az egyes műveletek finanszírozásra történő kiválasztása a program célkitűzéseivel összhangban történjen, továbbá a program monitoringja megfelelő legyen. Külön ki kell emelni a jogszabálynak azt a rendelkezését, miszerint az irányító hatóság felelőssége abban az esetben sem csökken, ha feladatainak egy részét más szervre ruházzák át.

Az EHA esetében az irányító hatóság felel az operatív programnak a megbízható pénzügyi gazdálkodás elvével összhangban történő irányításáért és végrehajtásáért.

A törvény 14. § (1) bekezdése sorolja fel azokat az irányítási eszközöket, amelyek az irányító hatósági feladatok ellátásához szükségesek. Az alkalmazott eszközök súlya igazodik az irányító hatósági feladatokhoz kapcsolódó felelősséghez.

Az irányító hatósági feladatot a törvény szintén miniszteri szintre telepíti, azzal, hogy az illetékes hatósági feladatokhoz hasonlóan ezen ügyekben a kiadmányozási jog államtitkárra, illetve szakállamtitkárra ruházható át.

A mezőgazdasági és vidékfejlesztési támogatási szerv feladatai

A 15. §-hoz

A törvényben foglaltak végrehajtásával összefüggő feladatok ellátásáért felelős szervek közül kiemelt szerepet kap a mezőgazdasági és vidékfejlesztési támogatási szerv. A törvény értelmében a mezőgazdasági és vidékfejlesztési támogatási szerv ellátja a kifizető ügynökségi, a közreműködő szervi feladatokon túlmenően a nemzeti támogatási rendszer működtetésével kapcsolatos, és más, jogszabályban meghatározott államigazgatási feladatokat. A törvény ezen megfogalmazása tükrözi azt a jogalkotói szándékot, hogy az agrár-, valamint agrár-vidékfejlesztési támogatások esetében a végrehajtás lehetőleg egységes intézményi keretek között valósuljon meg, ezzel is segítve a hatékony létszám- és költséggazdálkodást, valamint az egységes informatikai hálózat kialakítását. Ez a struktúra szervesen illeszkedik az agrárigazgatás intézményi rendjének 2007-től megvalósuló korszerűsítési folyamatába.

Az átruházott feladatokat ellátó szerv feladatai

A 16-17. §-hoz

Az 1290/2005/EK rendelet 6. cikk (1) bekezdése határozza meg a kifizető ügynökség által ellátandó feladatokat. E feladatok ellenőrzési, könyvelési, nyilvántartási, illetve kifizetési jellegűek. A vonatkozó rendelkezések értelmében a közösségi támogatások kifizetésének kivételével az előzőekben említett feladatok végrehajtása átruházható. A 885/2006/EK rendelet I. melléklete tartalmazza a kifizető ügynökségre vonatkozó akkreditációs feltételeket.

A 885/2006/EK rendelet 1. cikk (5) bekezdés a) pontja általában a „kifizető ügynökségre ruházott felelősségek”-ről tesz említést. Az akkreditációért való felelősség okán annak meghatározása, hogy a kifizető ügynökségre milyen feladatokat ruháznak át, az az illetékes hatóság feladata. Ebből következően annak meghatározása, hogy az egyes kifizető ügynökségi feladatokat milyen egyéb szervre ruházzák át, szintén illetékes hatósági, és nem kifizető ügynökségi döntési hatáskör. Az agrárpolitikáért felelős miniszter ezt a kijelölést illetékes hatósági jogkörében eljárva a törvény értelmében rendeletben teszi meg.

Mivel a vonatkozó bizottsági rendelet értelmében a kifizető ügynökség minden esetben felelős az alapok hatékony kezeléséért, ezért az egyéb szervekre átruházott feladatok köréről, az együttműködés módjáról írásbeli megállapodást kell kötni. A törvény ennek a legfőbb tartalmi elemeit rögzíti.

Az együttműködő szervezet feladatai

A 18. §-hoz

A törvény 18. §-a a mezőgazdasági és vidékfejlesztési támogatási szerv által ellátandó feladatokhoz kapcsolódó szakértői, illetve technikai feladatok ellátásába bevonandó szervezetek kijelöléséről rendelkezik. Ez annyiban különbözik a törvény 16-17. §-ában foglalt átruházott feladatoktól, hogy a feladatok jellegüknél fogva nem minősülnek kifizető ügynökségi feladatoknak. A törvény az egységes felelősség elvéből kiindulva az illetékes hatósági feladatokat ellátó agrárpolitikáért felelős miniszternek jogot biztosít arra, hogy adott esetben e szervezetek körét rendeletben állapítsa meg. Ezen jogkör biztosítására azért van szükség, mivel a más szervek bevonása nem sérthet akkreditációs követelményeket, továbbá - egyébként miniszteri hatáskörbe tartozó - összehangolt intézményfejlesztési feladatokkal is járhat.

A törvény 18. § (2) bekezdése az alvállalkozók bevonási lehetőségét - szintén akkreditációs megfontolásokból - korlátozza.

A törvény 18. § (3) bekezdése az együttműködés körébe tartozó feladatok ellátásáról szóló írásbeli megállapodás legfontosabb elemeit szabályozza.

A törvény 18. § (5) bekezdése biztosítja azt a lehetőséget, hogy a törvény által szabályozott kérdésekkel foglalkozó, elsősorban államigazgatási szervek együttműködési megállapodás keretében fejlesztéseiket összehangolják. E rendelkezés szintén figyelemmel van arra a jogalkotói szándékra, amely az egységesség mellett az összehangolt fellépésre is hangsúlyt kíván helyezni.

A hatáskörrel rendelkező hatóság feladatai

A 19. §-hoz

A törvény 19. §-a már a kölcsönös megfeleltetés bevezetésére való felkészülés jegyében fogalmazódott meg, melynek keretében számos jogi kérdést kellett előzetesen tisztázni. Így az illetékes szakhatóságok ellenőrző tevékenységében külön kell választani a hatósági ellenőrzést (amely az érintett szerv jogszabályban írt alapfeladata) azoktól az ellenőrzésektől, amelyeket a mezőgazdasági és vidékfejlesztési támogatási szerv megbízásából végez el. Más megközelítésben ez azt jelenti, hogy az érintett szerv által lefolytatott hatósági ellenőrzés során feltárt tényállás egyrészt alapul szolgál az adott szakhatóság eljárásához, másrészt a mezőgazdasági és vidékfejlesztési támogatási szerv által lefolytatott eljáráshoz. Ez utóbbi eljárás során a mezőgazdasági és vidékfejlesztési támogatási szerv a másik szakhatóságoktól kapott adatokat összeveti saját ellenőrzési tevékenysége során nyert adatokkal, és ezen aggregált adatok alapján hoz a támogatási jogosultságot, vagy jogkövetkezményt érintő döntést. Ez utóbbi kérdésben hozott döntéssel kapcsolatos jogorvoslatra a támogatási jogosultsággal kapcsolatos döntéssel összefüggésben van mód.

A törvény 19. § (3) bekezdése rögzíti a hatáskörrel rendelkező hatóság és a mezőgazdasági és vidékfejlesztési támogatási szerv közötti együttműködés rendjét szabályozó írásbeli megállapodás legfontosabb elemeit, melyek közül külön is ki kell emelni az adatvédelemmel összefüggő rendelkezéseket.

A nemzeti vidéki hálózat feladatai

A 20. §-hoz

Az 1698/2005/EK rendelet 68. cikke értelmében minden tagállamnak létre kell hoznia nemzeti vidéki hálózatát, amelynek legfőbb feladata, hogy összehangolt kapcsolatot teremtsen az egyes közigazgatási szervek és az agrár-vidékfejlesztéssel foglalkozó szervek (helyi akciócsoportok) között. A vonatkozó jogszabály értelmében a hálózat működtetéséhez az EMVA-ban a technikai segítségnyújtásra elkülönített források terhére támogatás vehető igénybe. A törvény értelmében a nemzeti vidéki hálózatot az irányító hatóság egy külön felállított irányító egység közreműködésével irányítja. Annak érdekében, hogy a hálózat minél hatékonyabban tudja ellátni feladatait, nem csak az irányító hatósággal, hanem a mezőgazdasági és vidékfejlesztési támogatási szervvel is köthet megállapodásokat (pl. egyes ellenőrzési feladatokra).

A helyi akciócsoport

A 21. §-hoz

Az 1698/2005/EK rendelet 61. cikke értelmében az EMVA 4. tengelye a Leader, amelynek legfontosabb elemei a következők:

a) jól azonosított szubregionális vidéki területekre irányuló, helyi fejlesztési stratégiák;

b) helyi köz- és magánszférabeli partnerségek (helyi akciócsoportok);

c) alulról felfelé építkező megközelítés: a helyi akciócsoportok helyi fejlesztési stratégiák kidolgozására és megvalósítására vonatkozó hatáskörrel;

d) stratégia multiszektorális tervezése és végrehajtása, a helyi gazdaság különböző ágazatának szereplői és projektjei közötti kölcsönhatáson alapulva;

e) innovatív megközelítések végrehajtása;

f) együttműködési projektek végrehajtása;

g) helyi partnerségek közötti hálózatépítés.

Az 1698/2005/EK rendelet 62. cikk (1) bekezdésében foglaltak szerint a partnerségen alapuló helyi fejlesztési megközelítést a helyi akciócsoportok hajtják végre. A 62. cikk (2) bekezdése értelmében pedig az irányító hatóságnak kell biztosítania a helyi akciócsoportok jogszerűen működő közös struktúrájának kialakítását. Az irányító hatóság ezen feladatait az agrárpolitikáért felelős miniszter által kiadott rendelet fogja szabályozni. A törvény bevezeti a helyi akciócsoportok elismerési rendjét. Az új intézmény szerződéskötési képességének biztosítása miatt a törvény úgy rendelkezik, hogy megállapodás csak jogi személynek minősülő akciócsoporttal köthető.

III. Fejezet

Adatkezelés, nyilvántartások

A támogatási adat kezelése

A 22. §-hoz

A törvény által érintett szabályozási területek (EMGA, EMVA, EHA, nemzeti támogatások) szabályozási adottsága, hogy az ezen intézkedésekben résztvevő ügyfelek nem egy esetben évente rendszeresen ismétlődő (lásd közvetlen támogatások) kapcsolatba kerülnek a mezőgazdasági és vidékfejlesztési támogatási szervvel. Ezen eljárások során az érintett ügyfelek gazdasági tevékenységét nem csak a nemzeti, hanem a közösségi szervezetek is rendszeresen ellenőrzik. További sajátosság, hogy a közvetlenül alkalmazandó közösségi jogi aktusokban foglaltak végrehajtása megköveteli, hogy az ellenőrzéseket adott esetben ne csak az ügyfeleknél, hanem az ügyfelekkel gazdasági, vagy egyéb kapcsolatba kerülő harmadik személyeknél is lefolytassák. Ez az egyéb kapcsolat az ügyfél intézkedésben való részvételével hozható összefüggésbe. Ezen adatok megléte feltétlenül szükséges a mezőgazdasági és vidékfejlesztési támogatási szerv feladatainak ellátásához. Az így keletkezett adatok tekintetében biztosítani kell a személyes adatok védelméről és a közérdekű adatok nyilvánosságáról szóló 1992. évi LXIII. törvény 1. § (1) bekezdésében megfogalmazott azon együttes célkitűzés megvalósítását, hogy személyes adatával mindenki maga rendelkezzen és a közérdekű adatokat mindenki megismerhesse.

Összhangban a vonatkozó törvényi előírásokkal törvényi szinten hatalmazza fel a mezőgazdasági és vidékfejlesztési támogatási szervet arra, hogy személyes adatokat kezeljen. A személyes adat fogalmát a személyes adatok védelméről és a közérdekű adatok nyilvánosságáról szóló 1992. évi LXIII. törvény 2. § 1. pontja határozza meg. Ezen fogalomrendszerben végez további pontosítást a törvény 22. § (1) bekezdése.

A törvény értelmében az ügyféllel kapcsolatos eljárás során keletkezett adatok összesített elnevezése a támogatási adat, melynek kezelésére az adott támogatási jogcímre vonatkozó jogosulatlanul igénybevett támogatás visszatérítésének végrehajtásához való jog elévülési idejéig van mód. Törvényi előírás az adatkezelési időtartam végső időpontjának rögzítése.

A mezőgazdasági és vidékfejlesztési támogatási szerv nem csak az általa lefolytatott eljárások során jut az ügyfélre vonatkozó adatokhoz, hanem - szintén törvényi felhatalmazás alapján - más szervtől is átvesz adatokat. A törvény 22. § (2) bekezdése a célhoz kötöttség jegyében az így átvett adatok felhasználására állít fel korlátokat.

A mezőgazdasági és vidékfejlesztési támogatási szerv nem csak adatok átvételére, de támogatási adatok más szervek részére történő átadására is jogosult. Amennyiben az adatátadásra bizonyos ellenőrzési feladatok végrehajtása miatt van szükség, erre mind az átruházott feladatot ellátó, mind pedig az együttműködő szervek esetében mód van azzal a megkötéssel, hogy ezen szervek, szervezetek az így átvett adatok tekintetében adatkezelőnek minősülnek, és így kötelesek a személyes adatok védelméről és a közérdekű adatok nyilvánosságáról szóló 1992. évi LXIII. törvény alapján eljárni.

Adatszolgáltatás

A 23. §-hoz

A törvény 23. §-a a hagyatéki eljárással összefüggő adatátadási kérdéseket rendezi. Ez a kötelezettség kiterjed a mezőgazdasági és vidékfejlesztési támogatási szervre, mind a hagyatéki leltározást végző szervre (jegyző), mind a hagyatéki eljárást lefolytató közjegyzőre. A törvény meghatározza az adatátadási eseteket, illetve az átadandó adatok körét.

A (3) bekezdés azt a speciális helyzetet szabályozza, amikor az adatátadás a mezőgazdasági és vidékfejlesztési támogatási szerv ellenőrzésével hozható összefüggésbe. Egyes esetekben szükség lehet arra is, hogy a támogatási adatot az EU illetékes szervei, vagy más tagállam kifizető ügynöksége részére adják át. Ez az adatátadási kötelezettség közösségi jogszabályokon alapul [lásd pl. az 1605/2002/EK, EURATOM rendelet 1995/2006/EK, EURATOM rendelettel megállapított 30. cikk (3) bekezdését.]

A támogatási adatok védelmére vonatkozó külön rendelkezések

A 24. §-hoz

A támogatási adatok kötelező nyilvánosságával kapcsolatosan jelenleg nincs, és várhatóan 2009-ig nem is lesz az EU valamennyi tagállamára érvényes kötelező szabályozás. A tagállamok e kérdést saját hatáskörben jogosultak rendezni. A Bizottság 2009-re tervezi, hogy ezt a kérdéskört átfogóan szabályozza.

A hazai jogi rendben a központi költségvetésből, illetve közösségi forrásokból nyújtott támogatások esetén az adatok nyilvánosságára, illetve közzétételére mind a Ptk., mind az államháztartásról szóló 1992. évi XXXVIII. törvény (a továbbiakban: Áht.), mind pedig a személyes adatok védelméről és a közérdekű adatok nyilvánosságáról szóló 1992. évi LXIII. törvény tartalmaz rendelkezést.

A Ptk. 81. §-a értelmében személyhez fűződő jogokat sért, aki a magántitok vagy üzleti titok birtokába jut, és azt jogosulatlanul nyilvánosságra hozza vagy azzal egyéb módon visszaél. Üzleti titoknak minősül a gazdasági tevékenységhez kapcsolódó minden olyan tény, információ, megoldás vagy adat, amelynek nyilvánosságra hozatala, illetéktelenek által történő megszerzése vagy felhasználása a jogosult jogszerű pénzügyi, gazdasági vagy piaci érdekeit sértené vagy veszélyeztetné, és amelynek titokban tartása érdekében a jogosult a szükséges intézkedéseket megtette.

A Ptk. 81. § (3) bekezdése értelmében viszont nem minősül üzleti titoknak az állami és a helyi önkormányzati költségvetés, illetve az európai közösségi támogatás felhasználásával, költségvetést érintő juttatással, kedvezménnyel, az állami és önkormányzati vagyon kezelésével, birtoklásával, használatával, hasznosításával, az azzal való rendelkezéssel, annak megterhelésével, az ilyen vagyont érintő bármilyen jog megszerzésével kapcsolatos adat, valamint az az adat, amelynek megismerését vagy nyilvánosságra hozatalát külön törvény közérdekből elrendeli. A nyilvánosságra hozatal azonban nem eredményezheti az olyan adatokhoz - így különösen a technológiai eljárásokra, a műszaki megoldásokra, a gyártási folyamatokra, a munkaszervezési és logisztikai módszerekre, továbbá a know-how-ra vonatkozó adatokhoz - való hozzáférést, amelyek megismerése az üzleti tevékenység végzése szempontjából aránytalan sérelmet okozna, feltéve, hogy ez nem akadályozza meg a közérdekből nyilvános adat megismerésének lehetőségét.

Végezetül a Ptk. 81. § (4) bekezdése úgy rendelkezik, hogy az, aki az államháztartás valamely alrendszerével pénzügyi, illetve üzleti kapcsolatot létesít, kérésre köteles a jogviszonnyal összefüggő és közérdekből nyilvános adatokra vonatkozóan tájékoztatást adni. A felvilágosítás oly módon is történhet, hogy az adatokat a honlapon vagy a hirdetményi lapban teszik közzé. A felvilágosítás megtagadása esetén, vagy ha a felvilágosítást kérő szerint a tájékoztatás nem kielégítő, a törvényességi felügyelet gyakorlására jogosult szerv eljárása kezdeményezhető.

Az Áht. 15/A. § (1) bekezdése értelmében az államháztartás alrendszereiből nyújtott, nem normatív, céljellegű, működési és fejlesztési támogatások kedvezményezettjeinek nevére, a támogatás céljára, összegére, továbbá a támogatási program megvalósítási helyére vonatkozó adatokat a támogatást odaítélő szervezet vagy felügyeleti szervének hivatalos lapjában vagy honlapján közzé kell tenni, legkésőbb a döntés meghozatalát követő hatvanadik napig. Honlapon történő közzététel esetén legalább öt évig biztosítani kell az adatok hozzáférhetőségét. Helyi önkormányzat esetében hivatalos lap vagy honlap létesítése - e kötelezettség teljesítésével összefüggésben - nem kötelező, a közzétételre ilyen esetben a helyben szokásos módon kerül sor. Az állami, önkormányzati támogatási programokról szóló jogszabályok megállapíthatják a nyilvánosságra hozatal részletes szabályait, és hatvan napnál rövidebb határidőt is meghatározhatnak.

A személyes adatok védelméről és a közérdekű adatok nyilvánosságáról szóló 1992. évi LXIII. törvény 3. § (4) bekezdése értelmében törvény közérdekből - az adatok körének kifejezett megjelölésével - elrendelheti a személyes adat nyilvánosságra hozatalát. Minden egyéb esetben a nyilvánosságra hozatalhoz az érintett hozzájárulása, különleges adat esetében írásbeli hozzájárulása szükséges. Kétség esetén azt kell vélelmezni, hogy az érintett a hozzájárulását nem adta meg.

A fenti rendelkezések egybevetéséből megállapítható, hogy a törvény hatálya alá tartozó ún. pályázati eljárás keretében nyújtott támogatások esetében kötelező mind a nyilvánosság, mind pedig a közzététel, míg az ún. normatív támogatások esetében ilyen automatikus közzétételi kötelezettség nincs, hanem csak egyedi kérelem alapján történő nyilvánosságra hozatal.

A törvény 24. § (1) bekezdése a mezőgazdasági és vidékfejlesztési támogatási szerv eljárása során keletkezett adatok tekintetében bevezeti az ún. nem nyilvános támogatási adat fogalmat. Ezen adatok esetében a személyes adatok védelméről és a közérdekű adatok nyilvánosságáról szóló 1992. évi LXIII. törvény 19/A. §-ában foglaltakat kell alkalmazni:

„19/A. § (1) A 19. § (1) bekezdésében meghatározott szerv feladat- és hatáskörébe tartozó döntés meghozatalára irányuló eljárás során készített vagy rögzített, a döntés megalapozását szolgáló adat a keletkezésétől számított tíz évig nem nyilvános. Ezen adatok megismerését - a 19. § (1) bekezdésében foglaltakat mérlegelve - az azt kezelő szerv vezetője engedélyezheti.

(2) A döntés megalapozását szolgáló adat megismerésére irányuló igény - az (1) bekezdésben meghatározott időtartamon belül - a döntés meghozatalát követően akkor utasítható el, ha az adat megismerése a szerv törvényes működési rendjét vagy feladat- és hatáskörének illetéktelen külső befolyástól mentes ellátását, így különösen az adatot keletkeztető álláspontjának a döntések előkészítése során történő szabad kifejtését veszélyeztetné.

(3) Jogszabály egyes adatok megismerhetőségének korlátozására az (1) bekezdésben meghatározottnál rövidebb időtartamot állapíthat meg.”

A törvény 24. § (2)-(3) bekezdése rögzíti a közérdekből nyilvános támogatási adatok körét, illetve nyilvánosságra hozataluk módját.

A törvény a közérdek érvényesülése szempontjából legfontosabb adatok esetében külön kérelem nélkül mindenki számára hozzáférhetővé teszi az egyes támogatási adatokat. Lakóhely esetében csak a település nevét kell feltüntetni. A törvény 28. § (2) bekezdés e)pontja ugyanis az ügyfélregiszterben a teljeskörű lakcímet tartja nyilván, és a lakóhely ezen adatok részét képezi.

A 25. §-hoz

A törvény 25. §-a szintén a célhoz kötöttség jegyében azokat a rendelkezéseket tartalmazza, amikor nem nyilvános támogatási adatot a mezőgazdasági és vidékfejlesztési támogatási szerven kívül más szervek, illetve szervezetek is megismerhetik. A törvény meghatározza mind az adatok körét, mind pedig azon szerveket, szervezeteket, akik feladataik ellátása érdekében jogosultak a nem nyilvános támogatási adat megismerésére.

A törvény az adatátadás lehetősége előtt idő korlátot állít akkor, amikor ezt csak a jogosulatlanul igénybevett támogatás visszatérítésének végrehajtásához való jog elévüléséig biztosítja.

Nyilvántartási rendszerek

A 26. §-hoz

A mezőgazdasági és vidékfejlesztési támogatási szerv az eljárása során keletkezett támogatási adatokat adatbázisokba rendszerezi. Ezen adatbázisok létrehozására részben munkaszervezési okokból kerül sor, de van olyan eset is, amikor ennek kialakítására a mezőgazdasági és vidékfejlesztési támogatási szervet a kifizető ügynökségi feladatai ellátása során közvetlenül alkalmazandó közösségi jogszabály is kötelezi (lásd integrált igazgatási és ellenőrzési rendszer felállítása tekintetében az 1782/2003/EK tanácsi rendeletet).

A törvény 26. § (3) bekezdése felsorolja azokat az adatbázisokat, amelyekből az intézkedésekkel kapcsolatos ellenőrzési feladatok ellátása érdekében adatok vehetők át.

A törvény 26. § (4) bekezdése az ellenőrzések hatékonyságának biztosítása, valamint a kölcsönös megfeleltetési rendszer működtetése érdekében biztosítja a mezőgazdasági és vidékfejlesztési támogatási szerv számára azt a jogot, hogy az általa kezelt adatbázisokban szereplő adatokat egymással összevesse. E rendelkezés összhangban van a személyes adatok védelméről és a közérdekű adatok nyilvánosságáról szóló 1992. évi LXIII. törvény 8. § (1) bekezdésében előírt feltétellel.

Az intézkedések kezelésére vonatkozó nyilvántartási és ellenőrzési rendszerek

A 27. §-hoz

A mezőgazdasági és vidékfejlesztési támogatási szerv az intézkedésekhez kapcsolódó támogatási adatok kezelésére integrált informatikai rendszert működtet. Ez a rendszer bővebb, mint az 1782/2003/EK rendelet alapján kötelezően felállítandó integrált igazgatási és ellenőrzési rendszer. Az egységes informatikai struktúra kialakítása és működtetése előfeltétele annak, hogy a mezőgazdasági és vidékfejlesztési támogatási szerv a nagy számú kérelmet megfelelő színvonalon tudja feldolgozni.

A törvény 27. § (2) bekezdése értelmében biztosítani kell az elkülönült nyilvántartások közötti adatátadást. E rendelkezés összhangban van a személyes adatok védelméről és a közérdekű adatok nyilvánosságáról szóló 1992. évi LXIII. törvény 8. § (1) bekezdésében előírt feltétellel.

Ügyfél-nyilvántartási rendszer

A 28-30. §-hoz

A törvény 28. §-a - összhangban a 27. § (1) bekezdésében foglaltakkal - úgy rendelkezik, hogy valamennyi olyan ügyfelet, aki (amely) a törvény hatálya alá tartozó intézkedésben részt vesz, az ügyfél-nyilvántartási rendszerben rögzíteni kell. Ez a nyilvántartási rendszer bővebb, mint az integrált igazgatási és ellenőrzési rendszer által megkövetelt nyilvántartás, mivel az csak a mezőgazdasági termelőkre, illetve a mezőgazdasági üzemekre vonatkozó egységes nyilvántartást tartja szükségesnek. Ez utóbbi nyilvántartásra a törvény 28. § (5) bekezdése értelmében az ügyfél-nyilvántartás keretében kerül sor.

A törvény 28-30. §-ai a korábbi kormányrendeleti szintű szabályozást váltják ki.

Az ügyfeleknek legkésőbb az intézkedésekben való részvételi kérelemmel egyidejűleg kezdeményezniük kell ügyfél-nyilvántartási rendszerbe való felvételüket. A regisztrációs szám feltüntetése minden intézkedésben való részvétel előfeltétele. Ennek alapján történik a későbbiekben az ügyfelek azonosítása, illetve pl. a korábbiakban ugyanazon regisztrációs szám alatt kapott támogatásoknak az egységes támogatási jogosultság megállapítása érdekében történő összevetése.

Mezőgazdasági Parcella Azonosító Rendszer

A 31. §-hoz

A Mezőgazdasági Parcella Azonosító Rendszer (MePAR) a földterülethez kapcsolódó támogatásokkal összefüggő eljárások kizárólagos és országos földterület azonosítási rendszere. A törvény az államháztartásra vonatkozó jogszabályokkal összhangban rendezi ezen adatbázissal összefüggő tulajdoni, illetve tulajdonosi joggyakorlási helyzetet.

A törvény 31. § (3) bekezdése értelmében a MePAR adattartalmát folyamatosan aktualizálni kell. A közösségi jogszabályok öt évenkénti átfogó adatfrissítést tartanak szükségesnek.

A törvény 31. § (4) bekezdése értelmében a MePAR nyilvános. Annak érdekében, hogy az ügyfelek az ún. földalapú támogatások esetében kérelmeiket be tudják nyújtani, részükre a papír alapú térképeket egy példányban térítésmentesen kell biztosítani. A törvény 31. § (5) bekezdése viszont rendezi azt a kérdést, amikor az ügyfelek indokolatlanul több térképet igényelnek, vagy a kapott térképeket nem a rendeltetésüknek megfelelően használják fel. Ebben az esetben a térképek másolási díját meg kell téríteni. E rendelkezés összhangban van a személyes adatok védelméről és a közérdekű adatok nyilvánosságáról szóló 1992. évi LXIII. törvény 20. § (3) bekezdésében előírt feltétellel.

IV. Fejezet

Eljárási szabályok

Általános szabályok

A 32. §-hoz

A törvény 32. §-a az egyes intézkedésekkel kapcsolatos döntések meghozatalánál alkalmazandó szempontokat rögzíti. Az egyes intézkedések sajátosságainak megfelelően kerülhet sor az arányosításra, a benyújtási, vagy beérkezési sorrend alapján történő, vagy a rangsor állításával történő elbírálásra. Amennyiben ez indokolt, az előzőekben felsorolt eszközök együttes alkalmazására is sor kerülhet. Az intézkedés feltételeit megállapító jogszabályban, illetve pályázati felhívásban kell előre rögzíteni azt, hogy az adott intézkedés esetén konkrétan melyik eszközt kell alkalmazni.

A 33. §-hoz

A törvény 33. §-a a kérelmek szakaszos benyújtási lehetőségét rendezi. E lehetőség biztosítását egyrészt pénzügyi, másrészt munkaszervezési okok indokolhatják. Az intézkedés részletes feltételeit megállapító jogszabályban, illetve pályázati felhívásban erre külön is ki kell térni.

Iratbetekintés

A 34. §-hoz

Az ügyfelet a Ket. 68. §-a szerinti általános iratbetekintési jog e törvény hatálya alá tartozó eljárásokban is megilleti, amelyet személyesen, vagy írásban meghatalmazott képviselője útján gyakorolhat. A Ket. 68. § (2)-(3) bekezdésében meghatározott korlátozásokon, illetve tilalmakon kívül a törvény hatálya alá tartozó eljárásokban további korlátozás szükséges az uniós szabályozásnak megfelelően a helyszíni ellenőrzés sikerességének biztosítása érdekében. Ennek megfelelően a helyszíni ellenőrzés megkezdéséig (az ellenőrzésről felvett jegyzőkönyvben rögzített időpont) korlátozható az iratbetekintés joga, amennyiben valószínűsíthető, hogy az iratok tartalmának ügyfél általi megismerése a későbbi ellenőrzést meghiúsítaná (pl. az iratokból történő tájékozódás eredményeképpen az ellenőrzés tárgyát megsemmisíti, vagy olyan mértékben megváltoztatja, amely a megalapozott döntés érdekében lefolytatott ellenőrzést ellehetetleníti.). A korlátozásról minden ügyben egyedi szempontok alapján dönt a mezőgazdasági és vidékfejlesztési támogatási szerv, és arról - a Ket. szabályaitól eltérően - minden esetben végzést hoz. E végzést az ügyfél az érdemi határozat elleni fellebbezésében támadhatja meg.

Az iratok kezelése, vezetése

A 35. §-hoz

A törvény 35. §-a az ügyfelek nyilvántartási kötelezettségeire vonatkozó rendelkezéseket tartalmaz. A megfelelő nyilvántartások vezetése előfeltétele, hogy az intézkedésekkel kapcsolatos igénybevételi jogosultság, és más feltétel teljesítése ellenőrizhető legyen. A rendelkezés megszegése alapul szolgálhat a törvény 71. §-ában foglaltak szerinti mulasztási bírság kiszabásának.

Az iratok megőrzése

A 36. §-hoz

A törvény 36. §-a az ügyfél iratmegőrzési kötelezettségét szabályozza. Mind a nemzeti, mind pedig a közösségi jogszabályok előírnak iratmegőrzési kötelezettséget. Annak érdekében, hogy az ellenőrzés kellően hatékony legyen, így is biztosítva, hogy ne sérüljenek a közösségi pénzügyi érdekek, az iratok őrzési helyét a mezőgazdasági és vidékfejlesztési támogatási szervnél be kell jelenteni. Az iratok legkisebb megőrzési ideje nyolc év. Közösségi jogszabály ettől eltérően rendelkezhet.

A törvény 36. § (4) bekezdése a jogutódok iratmegőrzési kötelezettségére vonatkozó rendelkezést tartalmaz.

Az iratok megőrzésére vonatkozó rendelkezések megszegése alapul szolgálhat a törvény 71. §-ában foglaltak szerinti mulasztási bírság kiszabásának.

Nyomtatványok alkalmazása

A 37. §-hoz

A mezőgazdasági és vidékfejlesztési támogatási szerv az intézkedésekben való részvételre irányuló kérelem benyújtására nyomtatványokat rendszeresíthet, amelyek megkönnyítik a kérelmek adminisztrációs feldolgozását és elősegítik a kérelmek hiánytalan adattartalommal történő benyújtását.

A kérelem benyújtása

A 38. §-hoz

Az egyes intézkedések jellegét figyelembe véve az intézkedésben való részvétel részletes szabályait meghatározó közösségi szabályozás az intézkedés jellegének megfelelő benyújtási feltételeket határoz meg. Ennek megfelelően a közösségi jogszabály felhatalmazása alapján kiadott intézkedésekre vonatkozó végrehajtási rendeletek vagy közlemény esetében a legcélszerűbb azok tartalmi elemei közé utalni annak megállapítását (az intézkedésben részt vevő ügyfelek várható száma, országon belüli területi megoszlása, az elbírálás várható határideje stb.), hogy a kérelmet milyen módon, illetve a mezőgazdasági és vidékfejlesztési támogatási szerv mely egységéhez kell benyújtani.

A támogatási eljárás 2004. óta kialakult gyakorlatát figyelembe véve nagyon fontos alapvető rendelkezés, hogy a kérelem benyújtása esetén csak abban az esetben minősül a határidő megtartottnak, amennyiben az határidőben benyújtásra kerül. A Közös Agrárpolitika keretében ezen előírást nagyon szigorúan megköveteli az Európai Bizottság. Igazolásnak főszabályként nincs helye. Az egyetlen kivétel ezen határidőre vonatkozó szigorú előírás alól a vis maior intézménye.

A kérelem befogadása

A 39. §-hoz

A törvény 39. §-a az EMVA-ból finanszírozott egyes, jogszabályban, illetve pályázati felhívásban meghatározott jogcímek esetében lehetővé teszi a kérelmek több lépcsőben való feldolgozását. Ennek része, hogy a mezőgazdasági és vidékfejlesztési támogatási szerv beérkezett kérelmek esetében elvégzi a jogszabályban, illetve pályázati felhívásban meghatározott tartalmi és formai kellékek vizsgálatát. A vizsgálat eredménye alapján a mezőgazdasági és vidékfejlesztési támogatási szerv a kérelmeket rangsorba állítja, és ezt követően az ügyfelet befogadási nyilatkozattal értesíti.

A nyilvánvaló hiba kijavítása

A 40. §-hoz

A nyilvánvaló hiba kijavítása egy, az uniós jogalkotásban megjelenő jogintézmény, amelynek célja, hogy felhatalmazást biztosítson az eljáró hivatal részére az eljárások gyorsítása és egyszerűsítése érdekében az olyan kérelmek „kiegészítésére”, amelyek olyan hibákat tartalmaznak, amely a mezőgazdasági és vidékfejlesztési támogatási szerv rendelkezésére álló nyilvántartásból vagy a kérelmező által a kérelemhez csatolt egyéb okiratokból egyértelműen megállapítható vagy pótolható a hiányzó adat és elkerülhető az eljárást jelentősen meghosszabbító hiánypótlási eljárás. Amennyiben a kérelmező olyan hibát vét, ami törvény vagy egyéb jogszabály alapján egyértelműen elutasítási ok, akkor ebben az esetben az eljáró szerv nem gyakorolhatja ezt a jogát.

A hiánypótlás

A 41. §-hoz

A törvény hatálya alá tartozó egyes intézkedések elbírálási, illetve ellenőrzési határideje általában közösségi szabályozásban rögzített, és rendkívül eltérő mértékben megállapított. Hiánypótlásra való felszólítás a támogatás elbírálásának egymásra épülő több szakaszból álló eljárása során több alkalommal is kiadható, ezért kellett a hiánypótlásra való felszólítás határidejét tág módon meghatározni.

A kérelem módosítása

A 42. §-hoz

A törvény 42. §-ában foglalt rendelkezés kizárólag egyes, az EMVÁ-ból finanszírozott intézkedések esetén alkalmazható. Az Európai Unió joga ismeri az ügyfél által történő kérelem módosításának, a kérelem visszavonásának, valamint a kérelem helyesbítésének, pontosításának fogalmát. A mezőgazdasági és vidékfejlesztési támogatási szerv felhatalmazása a hiánypótlásra, a nyilvánvaló helyesbítésre korlátozódik, ami a támogatási kérelem tartalmának módosítására irányul.

A kérelem módosításának tekinthető az az eset, amikor az ügyfél a támogatás alapjául szolgáló tényben, adatban bekövetkező változást kívánja bejelenteni. Ezen belül tekinthető egyik alesetnek a részleges visszavonás, amikor a kérelmező döntése szerint a támogatás tárgyában kérelmezi a változást (ilyen például, amikor egy bizonyos földterületre benyújtott támogatási kérelmet úgy módosít az ügyfél, hogy a kérelem egy részét, bizonyos földterület(ek) tekintetében visszavonja.) Ezt a cselekményt külön jogszabály szerint meghatározott esetben a mezőgazdasági és vidékfejlesztési támogatási szerv által rendszeresített nyomtatványon teheti meg az ügyfél.

A kérelem helyesbítésére akkor kerülhet sor, amennyiben a támogatás tárgyában olyan változás következik be, amelyet adott esetben egy hatósági aktus idézett elő - például: földkimérés, kisajátítás, telekhatárok pontosítása stb.).

A 43. §-hoz

A Közös Agrárpolitika egyik visszatérő rendelkezése, hogy az ügyfeleknek lehetőséget biztosít a kérelmeik visszavonására, a jogerős döntésig. Az erre vonatkozó egyik korlát a szabálytalanságokról, valamint a helyszíni ellenőrzésekről ügyfél számára történő tájékoztatás. A törvény 43. § (1) bekezdésének szabályai, a törvény 50. § (1) bekezdését figyelembe véve a kérelemben foglaltak teljesülésének helyszíni ellenőrzésére vonatkoznak, melynek indoka többoldalú: részben az EU pénzügyi érdekeinek védelme, részben az ellenőrzést lefolytató szervek tevékenysége folytonosságának biztosítása. A törvény 43. § (1) bekezdésének szabályai különösképpen az ügyfelek által elkövetett szándékos szabálytalanságok feltárása, előzetes megakadályozása miatt lényegesek.

A kérelem visszavonására legfeljebb az érdemi döntés meghozataláig van lehetősége az ügyfélnek. A közösségi szabályozás rendelkezéseivel összhangban a törvény kizárja a visszavonás lehetőségét abban az esetben, ha az ügyfél az ellenőrzésre történő kiválasztásáról tudomást szerez. Ettől az időponttól kezdve az ellenőrzés alá vont intézkedéssel kapcsolatos kérelmét, illetve annak a vizsgált időszakra, illetve az ellenőrzés tárgyára vonatkozó részét nem vonhatja vissza, és nem is módosíthatja. Az ellenőrzésről való tudomásszerzés az ellenőrző szerv értesítésének kézhezvételének időpontja, vagy az ellenőrzés megkezdésének napja, amennyiben előzetes értesítés nem történt.

Az ügyfél nyilatkozata, a tanúvallomás

A 44. §-hoz

A törvény 44. §-a az ügyfél nyilatkozat-tételi kötelezettségére vonatkozó rendelkezést tartalmaz. Az ügyfél nyilatkozattételi kötelezettsége a mezőgazdasági és vidékfejlesztési támogatási szerv által lefolytatott ellenőrzésekhez kapcsolódik. Az ügyfél a Ket. 53. § (4) bekezdésében foglalt eset kivételével köteles nyilatkozni, vagy tanúvallomást tenni. A tanúvallomás, illetve a nyilatkozattétel megtagadásának esetei a Ket. 53. § (4) bekezdése alapján:

„(4) A tanúvallomás megtagadható, ha

a) a tanú az ügyfelek valamelyikének hozzátartozója, vagy

b) a tanú vallomásával saját magát vagy hozzátartozóját bűncselekmény elkövetésével vádolná.”

A jogutódlás

A 45. §-hoz

A törvény 45. §-ának rendelkezései a Ket. általános szabályait - figyelembe véve a gazdasági társaságokról szóló 2006. évi IV. tv. (Gt.), a Ptk. és a hagyatéki eljárásról szóló 6/1958. (VII. 4.) IM rendelet rendelkezéseit - egészítik ki, a törvény szerinti eljárásból adódó sajátosságok figyelembevételével. Általános szabály, hogy a megindult eljárások során keletkező, nem személyhez fűződő jogok és kötelezettségek örökölhetőek, illetve nem természetes személyek esetében jogutódlás tárgyai lehetnek. A törvény 45. § (2) bekezdésének rendelkezései nem természetes személyek jogutódlására vonatkoznak, míg a (3)-(5) bekezdések a természetes személyek öröklése esetében irányadóak.

Annak érdekében, hogy a jogutódok jogaikat érvényesíthessék, illetve kötelezettségeiket teljesítsék, illetve az ügyfél-regisztrációs rendszer célja megvalósuljon, a jogutódoknak regisztrációs szám megállapítása iránti kérelmet kell benyújtaniuk a mezőgazdasági és vidékfejlesztési támogatási szervhez.

A törvény 45. § (2) bekezdése értelmében a jogutódokat megillető jogosultságok, illetve terhelő kötelezettségek tekintetében a fő szabály az, hogy azok megosztása tekintetében a jogutódok megállapodást köthetnek. Amennyiben sem megállapodás, sem határozat nem ír elő mást, a vagyonarányosság elve kerül alkalmazásra, amely az igénybe vehető támogatási összeg az egyes jogutódokra jutó részének arányára vonatkozik. Kötelezettség nemteljesítése esetén a kötelezettség teljesítése bármelyik jogutódtól követelhető (egyetemlegesség).

A törvény 45. § (3) bekezdése értelmében természetes személyek öröklése esetén elsődlegesen a közjegyzői okiratban (hagyatékátadó végzés) meghatározottak kötik a mezőgazdasági és vidékfejlesztési támogatási szervet, az okiratban az egyes örökösök örökrészébe utalt támogatási összeg tekintetében végzéssel dönt annak örökös részére történő folyósításáról. Amennyiben közjegyzői okirat nem rendelkezik a támogatás összegéről, úgy több örökös esetében - a vagyonarányosság elvéhez hasonlóan - az örökrész aránya az irányadó a támogatás összegének megosztása szempontjából.

A törvény 45. § (4) bekezdése értelmében fő szabályként megállapítható, hogy nem támogatás jellegű jogosultságok esetében is a közjegyzői okiratban meghatározottak az irányadóak. Nem támogatás jellegű jogosultságnak minősül minden olyan jogosultság, amely a törvény alapján indult eljárás során keletkezik, és nem kötődik hozzá pénzbeli támogatás (kifizetés). Ilyennek minősül pl. a tejkvóta, vagy a telepítési, kivágási jog. Arra az esetre, ha a közjegyzői okirat a nem támogatás jellegű jogosultság tekintetében rendelkezést nem tartalmaz, úgy a vagyoni értékű jog jellegéből adódóan (a jogosultság nem önmagában, hanem valamilyen vagyontárgyhoz kapcsolódóan áll fenn) annak jogosultjává a vagyontárgyat öröklő személy - több örökös esetén örökrészük arányában - válik.

A mezőgazdasági és vidékfejlesztési szerv által végzett folyamatba épített ellenőrzés

A 46. §-hoz

Az ellenőrzések fajtáinak megállapítása az integrált igazgatási és ellenőrzési rendszerről szóló 796/2004/EK bizottsági rendelet alapján került meghatározásra.

Az ellenőrzés során keletkezett adatok nyilvántartásának szükségességét elsősorban a többéves támogatási periódusok és a közösségi jogszabályokban meghatározott ellenőrzési módok sajátossága teszi különösen szükségessé.

A kérelem ellenőrzés akadályozása esetén történő automatikus elutasítása azért szükséges, mert alapos okkal tételezi fel a hatóság, hogy az ügyfél által benyújtott kérelem nem felel meg a valóságnak, ha az ügyfél fizikailag próbálja megakadályozni a feltételek teljesülésének ellenőrzését.

A 47. §-hoz

A kérelem megalapozottsága előzetes ellenőrzésének indoka egyértelmű, hiszen érdemi döntés nem hozható a kérelem alapos - jogszabályi követelményeknek történő megfelelés - vizsgálata nélkül. Az utólagos ellenőrzés pedig biztosítja mind az ügyfél által elkövetett szabálytalanságok, mind a mezőgazdasági és vidékfejlesztési támogatási szerv által elkövetett hibák feltárását, amelyek megalapozhatják akár a döntés módosítását, visszavonását, egyéb jogkövetkezmények, így különösen támogatás jogosulatlan igénybevételének megállapítását.

Figyelembe véve a közösség pénzügyi érdekeinek védelmére vonatkozó uniós szabályozásokat, valamint azt a tényt, hogy a mezőgazdasági és vidékfejlesztési támogatási szervet ellenőrző szervek is jogosultak az ügyfelek ellenőrzésére, szükséges az ismételt ellenőrzés intézményének rögzítése a törvényben.

A 48. §-hoz

Az ellenőrzés lefolytatására fő szabályként a megbízólevéllel rendelkező ellenőr jogosult. Kivételt képez a szabály alól a távérzékelés módszerével végzett, valamint a mezőgazdasági és vidékfejlesztési támogatási szerv hivatali helyiségeiben lefolytatott ellenőrzés.

A megbízólevél egy példányának átadásával az ellenőr igazolja az ellenőrzésre való jogosultságát, valamint ismerteti az ellenőrzés konkrét célját.

Az általános megbízólevél alapján - amelyben nem tüntetik fel az ellenőrzés alá vont ügyfelek nevét - szúrópróbaszerű vizsgálatot olyan ellenőr végezhet, akinek a nevére általános megbízólevél szól.

A 49-50. §-hoz

A törvény az ellenőrzésről való értesítés vonatkozásában azt az esetet emeli ki, amikor a helyszíni ellenőrzés előzetes értesítés nélkül is lefolytatható. A Ket. alapján egyértelmű, hogy a hatóság alapesetben az ellenőrzés megkezdése előtt értesíti az ügyfelet, és kizárólag indokolt esetben nem szükséges a megelőző tájékoztatás, ellenben a közösségi szabályozás az értesítés nélküli ellenőrzést állapítja meg alapesetnek, ezért indokolt kiemelni, hogy az ellenőrzés előzetes értesítés nélkül is bármely esetben lefolytatható. Az eljárás jellegénél fogva tipikus ellenőrzési mód a távérzékeléssel történő ellenőrzés, amikor értelemszerűen az előzetes tájékoztatás nem indokolt.

Az ellenőrzés megkezdésének időpontját az értesítés tartalmazza, amennyiben értesítés nélkül kezdik meg az ellenőrzést, úgy a megbízólevél bemutatásának napja a kezdőnap. Az ellenőrzés befejező időpontja a jegyzőkönyv átadásának napja.

A törvény 50. § (1) bekezdése összhangban van a Bizottság 2004. április 21-ei, 796/2004/EK számú rendelete 25. cikk (1) bekezdésével, amely kimondja, hogy a helyszíni ellenőrzéseket előzetes bejelentés nélkül kell végrehajtani.

Az 51-53. §-hoz

A törvény 51. § (3) bekezdése a Ket. szabályaival (58-59. §) összhangban lehetőséget ad mind az ügyfél, mind az ellenőrzést végző szerv részére arra, hogy az ellenőrzés során szakértőt vegyen igénybe.

Az ellenőr az ellenőrzés során jogait az ügyfél gazdasági érdekeit is figyelembe véve köteles gyakorolni, az ellenőrzés során az ügyfelet és a nevében eljáró képviselőjét, meghatalmazottját, alkalmazottját megállapításairól folyamatosan tájékoztatni, valamely felajánlott bizonyíték visszautasítását köteles indokolni, és a tényeket, körülményeket teljes körűen tisztáznia és bizonyítania kell.

Az ellenőr megtekinthet minden iratot, amely a támogatás jogszerűségének megállapításához szükséges. Az ügyfél, annak képviselője, valamint alkalmazottja köteles az ellenőr részére az általa kért információt megadni, az iratokat pedig a rendelkezésére bocsátani. Abban az esetben, ha az ügyfél nyilvántartásai, vagy egyéb iratai rendezetlenek és ennek következtében ellenőrzésre alkalmatlanok, a mezőgazdasági és vidékfejlesztési támogatási szerv minden esetben egyszeri, napokban meghatározott, indokolt mértékű határidőt szab az iratok jogszabálynak megfelelően történő rendezésére. Az ilyen esetben megállapított határidő az ellenőrzésre nyitva álló harminc napba nem számít bele. Az ellenőr köteles minden releváns körülményt jegyzőkönyvbe foglalni, ami egy későbbi bizonyítási eljárás lefolytatása során felhasználható.

Az 54. §-hoz

A mezőgazdasági és vidékfejlesztési támogatási szerv a magánszemély ügyfél akadályoztatása esetére legfeljebb hatvan napra elhalaszthatja az ellenőrzés megkezdését, illetőleg ezen időtartamig szüneteltetheti az ellenőrzési cselekmények végzését. Ez az időtartam természetesen kívül esik az ellenőrzési határidőn.

Az észrevételezési és bizonyítási indítvány előterjesztésének jogán túl joga van az ügyfélnek minden, a támogatásával kapcsolatos tényállási elemet és az erre vonatkozó bizonyítást vagy bizonyítékot megismerni.

A döntés

Az 55. §-hoz

A törvény a Ket. általános rendelkezéseitől eltérően szabályozza a kérelemről való döntés kérdését. A közösségi jogszabályok ugyanis bizonyos esetekben meghatározzák egyrészt azt az időszakot, amíg a kérelem az eljáró szervhez (kifizető ügynökséghez) benyújtható, másrészt azt az időpontot is, ameddig az eljáró szervnek a kérelmet el kell bírálnia. Ezen időtartamok általában nem esnek egybe a Ket.-ben szabályozott eljárási határidőkkel. A törvény erre figyelemmel tér el a Ket. általános szabályaitól.

A kérelem elbírálásakor annak van jelentősége, hogy az hiánytalanul érkezzen be a mezőgazdasági és vidékfejlesztési támogatási szervhez. Hiánytalanul beérkezett kérelemnek minősül a jogszabályi, valamint a mezőgazdasági és vidékfejlesztési támogatási szerv által támasztott egyéb feltételeknek teljes mértékben megfelelő kérelem, valamint a hiánypótlásra felszólító végzésben megjelölt hiányosságokat az arra megjelölt határidőben teljesítő kérelem.

A törvény 55. § (4) bekezdése az ügyfelek számára kedvező rendelkezést tartalmaz, amikor biztosítja azt a lehetőséget, hogy a megítélt támogatási összeg a fellebbezésre tekintet nélkül kiutalható az ügyfél részére.

A Ket. 76. § (1) bekezdése értelmében, ha jogszabály lehetővé teszi, az első fokon eljáró hatóság a hatáskörébe tartozó ügynek a közérdek és az ügyfél szempontjából is előnyös rendezése érdekében határozathozatal helyett az ügyféllel hatósági szerződést köthet.

Az eljárások gyorsítását szolgálja, ha a mezőgazdasági és vidékfejlesztési támogatási szerv - összhangban a Ket. előírásaival - általános felhatalmazást kapjon a hatósági szerződés megkötésére.

Az 56. §-hoz

A Ket. 30. §-ában meghatározott eseteken kívül a törvény hatálya alá tartozó eljárásokban a gyakorlati tapasztalatok alapján, és az egyes intézkedések esetén beérkező kérelmek nagy száma miatt a végrehajtás gyorsítása érdekében indokolt további olyan esetek meghatározása, amikor érdemi vizsgálat nélkül el kell utasítani a kérelmet. Az elutasításról a mezőgazdasági és vidékfejlesztési támogatási szerv a kérelem beérkezésétől számított harminc napon belül végzésben dönt, ha

- a kérelmet az EMGA-ból finanszírozott intézkedések, illetve a nemzeti támogatások esetében a támogatási keret kimerülését követően nyújtották be,

- a kérelem nem jogszabályban meghatározott módon (formanyomtatványon) került benyújtásra, amennyiben az intézkedésre vonatkozó jogszabály így rendelkezik,

- a kérelmet az igény benyújtására jogosult nem írta alá. Cégek esetén elengedhetetlen a szabályos cégszerű aláírás; amennyiben annak valamely eleme hiányzik, a kérelem elutasításra kerül.

- a kérelmet nem az igény benyújtására jogosult személy terjesztette elő,

- a kérelmet a benyújtásra rendelkezésre álló idő előtt vagy után nyújtották be.

A mezőgazdasági és vidékfejlesztési támogatási szerv eljárásának jelentős részében megfigyelhető, hogy a támogatási kérelem nem csupán egy lapból, hanem több részből áll - főlap, betétlap, stb. A jelen törvény előírása szerint, amennyiben az ügyfél nem írta alá a kérelmet, akkor az elutasításra kerül.

A jelenlegi eljárás szerint támogatási kérelemnek minősül a főlap és a betétlapok összessége - hiszen mindkét kérelemrészen olyan tartalom van, amely nélkül érdemi elbírálás nem történhet a támogatási szerv részéről.

A nem természetes személyek esetében az aláírásra jogosult képviselőnek kell aláírni cégszerűen a kérelmet. A cégszerű aláírás hiányában szintén elutasításra kerül a kérelem.

A főlap tartalmazza az ügyfél által tett legfontosabb nyilatkozatokat, amelyek hiányában nincsen mód a támogatási kérelem érdemi elbírálására. A betétlap tartalmazza a támogatás tárgyát, tehát meghatározza a támogatás alapjául szolgáló földterületet, állatlétszámot stb.

A kérelem hiánypótlásra bocsátható, amennyiben valamelyik kérelem részen nincsen aláírás, viszont amennyiben egyiken sincs, akkor alkalmazható a törvény fenti rendelkezése, miszerint elutasításra kerül az alá nem írt kérelem.

A döntés módosítása, visszavonása

Az 57. §-hoz

A döntés módosítására, visszavonására sor kerülhet mind az ügyfél javára, mind pedig annak terhére. A közösségi jogszabályok értelmében a jogosulatlanul igénybevett támogatások visszatéríttetéséért a tagállam tartozik felelősséggel. Erre figyelemmel a törvény a közösségi jogszabályokkal összhangban levő speciális elévülési időt állapít meg.

A mezőgazdasági és vidékfejlesztési támogatási szerv által lefolytatott végrehajtás

Az 58-62. §-hoz

A törvény a végrehajtásnak azokat a részletszabályait állapítja meg, amelyeket a mezőgazdasági és vidékfejlesztési támogatási szerv folytat le. A mezőgazdasági és vidékfejlesztési támogatási szerv az adóhatósággal együttműködve meg tudja állapítani az ügyfelet terhelő adótartozást is, amelyet később az ügyfélnek járó támogatás összegéből vissza lehet tartani. Ez a rendelkezés a nemzeti forrásokból történő támogatásnál alkalmazható.

Az egyéb kötelezettségek esetében is a visszatartási jog a leghatékonyabb módja az önként, határidőre nem teljesített fizetési kötelezettségek teljesítésének kikényszerítésére, és ezáltal a Közösség pénzügyi érdekeinek védelmére. A visszatartási jog gyakorlása végrehajtási cselekménynek minősül.

A behajthatatlan tartozás törlése

A 63. §-hoz

A mezőgazdasági és vidékfejlesztési támogatási szerv a behajthatatlan tartozást abban az esetben törli a nyilvántartásából, ha a végrehajtáshoz való jog elévült (az esedékessé válástól számított hat hónapon túl), vagy az általa kezdeményezett felszámolási eljárás során nem sikerült a helytállni köteles személyektől a követelést behajtani.

Elévülés

A 64. §-hoz

A törvény 64. §-a kétféle elévülési rendelkezést tartalmaz: a jogosulatlanul igénybevett támogatás visszatérítésével, valamint a már megállapított jogosulatlanul igénybevett támogatás végrehajtásával összefüggő elévülést. A törvény mindkét esetben ezt az időtartamot öt évben állapítja meg.

V. Fejezet

Pályázati eljárás

A 65-68. §-hoz

A törvény értelmében az egyes intézkedésekben való részvétellel összefüggő eljárások vagy kérelemre, vagy pedig pályázat alapján indulnak meg.

A kérelemre indult eljárásokat a mezőgazdasági és vidékfejlesztési támogatási szerv a Ket.-nek a törvényben foglalt eltérések szerint lebonyolított eljárási rendje alapján bírálja el. Vannak azonban olyan, többnyire összetett fejlesztésekhez kapcsolódó támogatások, amely esetekben az erősen formalizált, és norma szinten rendezett kérelem típusú eljárások alkalmazására nincs mód. Ezen esetekre tartalmaz rendelkezést a törvény V. fejezete.

A törvény 65-68. §-a rögzíti a pályázatok elbírálásakor alkalmazandó legfontosabb garanciális rendelkezéseket. Figyelemmel arra, hogy egyes intézkedések esetén még további sajátos eljárási szabályok kidolgozása is szükségessé válhat, ezért ezen rendelkezések rendeleti szintű meghatározására az agrárpolitikáért felelős miniszter kapott felhatalmazást [lásd: 81. § (3) bekezdés h) pontját].

A törvény 68. § (2)-(4) bekezdése a 2007-2013 programozási időszakban az Európai Regionális Fejlesztési Alapból, az Európai Szociális Alapból és a Kohéziós Alapból származó támogatások felhasználásának alapvető szabályairól és felelős intézményeiről szóló 255/2006. (XII. 8.) Korm. rendeletben foglaltakkal összhangban levő rendelkezést tartalmaz.

VI. Fejezet

Jogkövetkezmények

A támogatás visszafizetése

A 69. §-hoz

A támogatás részben vagy egészében jogosulatlannak minősül, amennyiben az ügyfél az a)-f) pontban felsorolt esetek szerinti módon kötelezettségét súlyosan megsérti, illetve rosszhiszeműen járt el.

A visszafizetendő jogosulatlanul igénybe vett támogatás mértékéről és feltételeiről - amennyiben közösségi jogszabály nem rendelkezik - nemzeti jogszabályban kell rendelkezni.

A jogosulatlanul igénybe vett támogatásokról a mezőgazdasági és vidékfejlesztési támogatási szerv nyilvántartást vezet. Jogosulatlanul igénybe vett támogatás esetén ugyanazon intézkedésben vagy intézkedés-csoportban új támogatás igénybevétele összeférhetetlenség miatt nem lehetséges.

A jogosulatlanul igénybe vett támogatást a mindenkori jegybanki alapkamat kétszeres mértékének megfelelő kamattal növelten kell visszafizetni.

Az ügyfél önhibáján kívül igénybevett jogosulatlan támogatások visszafizetését kamat nem terheli.

Késedelmi pótlék

A 70. §-hoz

A törvény 70. §-a a késedelmi pótlék megállapításával kapcsolatos technikai, eljárási szabályokat tartalmaz. A késedelmi pótlék mértéke a mindenkori jegybanki alapkamathoz igazodik.

Mulasztási bírság

A 71. §-hoz

A mulasztási bírságra vonatkozó szabályozás taxatív módon határozza meg azokat az eseteket, amikor az ügyfél, illetőleg más személy a törvényben meghatározott mértékig mulasztási bírsággal sújtható. A törvény - a korábban hatályos szabályozásnak megfelelően - a tételes bírságra helyezi a hangsúlyt és egységesen határozza meg a bírság maximális mértékét.

A mulasztási bírság szabályok minden esetben a mezőgazdasági és vidékfejlesztési támogatási szerv által kiszabható legmagasabb bírság összegét határozzák meg, mely nem jelenti azt, hogy bármely jogszabálysértés esetén a törvényben meghatározott összeget kellene bírságként megállapítani. A kiszabott bírságnak minden esetben arányban kell állnia az elkövetett jogszabályszegéssel, ezért a mezőgazdasági és vidékfejlesztési támogatási szervnek a jogkövetkezmény alkalmazásakor kötelezettsége az eset összes körülményét mérlegelni és azok tükrében meghatározni a bírság összegét, ez tehát akár nulla forint is lehet. Egyes kötelezettségek (bejelentés, adatszolgáltatás) késedelmes teljesítése esetén nem szabható ki mulasztási bírság, ha a mulasztó késedelmét azzal igazolja, hogy úgy járt el, ahogy az az adott helyzetben általában elvárható.

Egyes támogatások igénybevételéből való kizárás

A 72. §-hoz

A törvény 72. §-a értelmében a súlyosabb jogsértések esetén van lehetőség az egyes támogatások igénybevételéből való kizárás mint jogkövetkezmény alkalmazására. A (4) bekezdése értelmében e jogkövetkezmény alkalmazására csak abban az esetben van mód, ha erre a lehetőségre a jogszabály, vagy a pályázati felhívás kifejezett rendelkezést tartalmaz.

Kölcsönös megfeleltetésre vonatkozó szabályok megsértése miatti külön rendelkezések

A 73. §-hoz

A törvény 73. §-a a kölcsönös megfeleltetésre vonatkozó szabályok megsértésével összefüggő rendelkezéseket tartalmaz. A rendelkezések alkalmazásánál figyelemmel kell lenni arra a kettősségre, ami a kölcsönös megfeleltetésre vonatkozó eljárás kettősségéből fakad: egyrészt van egy általános szakhatósági eljárás, amely a jogszabályban meghatározott feltételek ellenőrzését jelenti, másrészt ugyanezen hatóság, akár ugyanezen eljárás keretében a kölcsönös megfeleltetéssel összefüggésben különböző megállapításokat tesz, amelyekről tájékoztatja a mezőgazdasági és vidékfejlesztési támogatási szervet. A mezőgazdasági és vidékfejlesztési támogatási szerv a kapott információkat egybeveti a rendelkezésére álló egyéb információkkal, és szükség szerint határoz a jogkövetkezményről.

VII. Fejezet

Az eljárás költségei

A 74. §-hoz

A törvény 74. §-a az eljárás költségeire vonatkozó szabályozás keretében tárgyi illetékmentes eljárásnak tekinti a törvény hatálya alá tartozó egyes államigazgatási eljárásokat. E rendelkezés jogi szempontból összhangban van az illetékekről szóló 1990. évi XCIII. törvény 33. § (2) bekezdésével.

Az eljárások tárgyi illetékmentessége egyben azt is jelenti, hogy az eljárás során az ügyfeleknek saját maguknak kell felmerült költségeiket viselniük.

Az eljárások tárgyi illetékmentessége összhangban van azzal a közösségi irányelvvel, miszerint a tagállamoknak saját maguknak kell biztosítaniuk az egyes közösségi támogatásokhoz való egyenlő hozzájutási feltételeket. Erre figyelemmel amennyiben a tagállam díjat, vagy illetéket kérne az intézkedésekben való részvételi jogosultság megállapításáért, az - mivel tagállamonként nem lenne egységes - diszkriminációt jelentene az egyes tagállamok esetében az egyenlő feltételek biztosítását illetően.

VIII. Fejezet

Egyéb rendelkezések

Mezőgazdasági vagyoni értékű jogok

A 75-76. §-hoz

A mezőgazdasági vagyoni értékű jogok szorosan kapcsolódnak a Közös Agrárpolitika keretében nyújtott támogatásokhoz, hiszen:

- termelési korlátot jelentenek a termelők számára egyes termékek vonatkozásában, és csak áttételesen kapcsolódik hozzájuk támogatás (tejkvóta),

- termeléshez kötött támogatások egyéni és nemzeti felső határát jelzik (állatlétszámhoz kötött támogatási jogosultságok rendszere anyatehéntartás támogatása, anyajuhtartás támogatása esetén),

- a termeléstől független egységes támogatási rendszer (ETR) egyéni és nemzeti felső határát jelzik, támogatási jogosultságok rendszerét alkotva.

A törvény 75-76. §-ai a mezőgazdasági vagyoni értékű jogokkal kapcsolatban számos új elem kodifikálását végzik el.

A törvény rendezi a mezőgazdasági vagyoni értékű jogokkal kapcsolatos tulajdonjogi kérdéseket, amikor kimondja, hogy azok nemzeti tartaléka a Magyar Állam tulajdonában van, a mezőgazdasági és vidékfejlesztési támogatási szerv pedig csak a tulajdonosi jogok gyakorlására jogosult.

Amikor a törvény 75. § (2) bekezdése kimondja, hogy a nemzeti tartalékból való első tulajdonszerzés térítésmentesen történik, azzal egyrészt megteremti az alapját annak, hogy a várhatóan 2009-re bevezetendő egységes támogatási rendszerből is térítésmentesen fog történni az első tulajdonszerzés. E megfogalmazás más megközelítésben viszont már azt is jelenti, hogy - már összhangban a közösségi jogi szabályokkal - a későbbiekben a további tulajdonszerzések esetén már térítést is lehessen kérni.

A törvény 76. §-a a mezőgazdasági vagyoni értékű jogok átruházásával, illetve átengedésével kapcsolatos polgári jogi szerződéses viszonyokat érintő rendelkezéseket tartalmaz.

A vagyoni értékű jogok forgalmazásával kapcsolatban eddig ismertté vált gyakorlat alapján feltételezhető, hogy a későbbi jogvitákat jobban meg lehet előzni akkor, ha a szerződéseket teljes bizonyító erejű magánokiratba foglalják. A jövőben ugyanis - különösen az egységes támogatási jogosultságra való áttéréssel kapcsolatban - az eddigieknél egyrészt nagyobb összegű támogatás vehető majd igénybe, másrészt viszont ebből következően az esetleges érdekellentétek miatt meg fog nőni a jogviták száma is. Ezek részbeni megelőzését is szolgálja ez a szigorú formakényszer.

A mezőgazdasági vagyoni értékű jogok átruházásáról, illetve ideiglenes átengedéséről szóló szerződéseket jóváhagyás céljából be kell nyújtani a mezőgazdasági és vidékfejlesztési támogatási szervnek. Ezen adminisztratív előírás azt a célt szolgálja, hogy a mezőgazdasági és vidékfejlesztési szerv által vezetett nyilvántartásokban biztosítani lehessen az adatok naprakészségét, ebből következően pedig mindig pontosan nyomon lehessen követni a jogosultságok forgalmazását, ideértve annak ellenőrzését is, hogy az érintettek betartják-e a mezőgazdasági vagyoni értékű jogokhoz kapcsolódó kötelezettségek teljesítését.

A törvény 76. § (5) bekezdése kimondja, hogy egyes jogkövetkezmények érvényesüléséhez szükség van arra is, hogy több, a mezőgazdasági vagyoni értékű jogra, valamint a földterületre, illetve állatállományra vonatkozó jognyilatkozat ugyanazon szerződés keretében történjen. Ez a megközelítés már fokozatos átmenetet képez a közösségi jogban is ismert ún. üzemszabályozás irányába. A törvény ezen rendelkezése ugyanis a mezőgazdasági üzemet már a nemzeti jogi szabályozás szintjén is egységesen kezelt és irányított vagyontömegnek kezeli.

Elháríthatatlan külső ok (vis maior) igazolása

A 77. §-hoz

Mivel a törvény hatálya széles körű (EMGA, EMVA, EHA, nemzeti támogatások), ezért eltekint attól, hogy a tipikus elháríthatatlan külső ok (vis maior) eseteket még a tipizálás szintjén is meghatározza. Ennyiben tehát eltér a földadóról szóló 1991. évi LXXIX. törvény rendelkezéseitől, amely az elemi károk körére vonatkozóan tételes iránymutatást ad. A két jogszabály egybevetéséből meg kell állapítani, hogy az elháríthatatlan külső okra, illetve annak igazolására - amennyiben arra a törvény hatálya alá tartozó intézkedéssel összefüggésben hivatkoznak - nem az 1991. évi LXXIX. törvényben, hanem a törvényben foglaltakat kell alkalmazni.

A törvény abból indul ki, hogy az ügyfél bármely körülményre hivatkozhat úgy, hogy azt elháríthatatlan külső oknak tekinti, azonban ezen állítását igazolnia kell. Az igazolás csak az esemény megtörténtét igazolja. Az esemény, vagy körülmény igazolására csak abban az esetben van szükség, ha az kihatással volt az intézkedésben való részvétel feltételeit meghatározó jogszabályban, illetve pályázati felhívásban foglaltak teljesítésére, és így fennáll a jogosulatlanul igénybevett támogatásra vonatkozó jogkövetkezmény alkalmazásának a veszélye.

Azt, hogy az adott intézkedés esetében az igazolt állítás elháríthatatlan külső oknak minősült-e vagy sem, mindig ok-okozati összefüggésben kell vizsgálni. A döntés joga és felelőssége a mezőgazdasági és vidékfejlesztési támogatási szervé.

Amennyiben a mezőgazdasági és vidékfejlesztési támogatási szerv elháríthatatlan külső okként elfogadja az igazolt tényállítást, az egyben mentesíti is az ügyfelet a jogosulatlanul igénybe vett támogatásra vonatkozó jogkövetkezmények alkalmazása alól.

A nemzeti hatáskörben nyújtott egyes támogatásokra vonatkozó külön szabályok

A 78. §-hoz

A törvény 78. §-a - összhangban a Tanács 659/1999/EK rendeletével, valamint az annak végrehajtására kiadott 794/2004/EK bizottsági rendelettel, csak olyan nemzeti támogatások meghirdetését engedi, amelyeket előzetesen a Bizottság notifikált. Mivel a 2004. május 1-jei csatlakozás alkalmával Magyarország a korábban alkalmazott nemzeti támogatásai tekintetében hároméves moratóriumot kapott, az új rendelkezések alkalmazására csak 2007. május 1-jét követően kerül sor.

Amennyiben a nemzeti hatáskörben nyújtott támogatásról nem törvényben, illetve kormányrendeletben rendelkeznek, úgy azokat - figyelemmel a törvény 81. § (4) bekezdésében foglaltakra - az agrárpolitikáért felelős miniszter hirdeti meg rendeletben.

Ha a rendelkezésre álló források elfogytak azt a miniszter közleményben tudatja.

A 79. §-hoz

A rendelkezés a birtokösszevonása termőföld vásárlás támogatásával összefüggésben - összhangban a Ptk.-val - lehetővé teszi az elidegenítési és terhelési tilalom ingatlan-nyilvántartásba történő bejegyzését.

-----STARTING---POINT---VEGE---

IX. Fejezet

Hatályba léptető és átmeneti rendelkezések

Hatályba léptető és átmeneti rendelkezések

A 80. §-hoz

Az Áht. 10. § (4) bekezdése értelmében fizetési kötelezettségekre, fizetésre kötelezettek körére, a fizetési kötelezettség mértékére vonatkozó törvények kihirdetése és hatálybalépése között legalább negyvenöt napnak kell eltelnie. E rendelkezésre figyelemmel a törvény fizetési kötelezettséget is magában foglaló, jogkövetkezményt megállapító rendelkezései [29. § (3) bekezdése, 69-71. §-ai] a kihirdetést követő negyvenhatodik napon lépnek hatályba.

A törvény 80. § (3) bekezdése értelmében annak rendelkezéseit csak a hatálybalépést követően indult ügyekben kell alkalmazni. E rendelkezés egyben azt is jelenti, hogy a hatálybalépés előtt indult eljárásokat a korábbi jogszabályokban foglaltak alapján kell befejezni.

A törvény 80. § (4) bekezdése szintén átmeneti rendelkezésként írja elő, hogy a nemzeti támogatásokkal kapcsolatban 2007. május 1. előtt indult eljárásokat a korábbi jogszabályok alapján kell befejezni. Más megközelítésben ez - figyelemmel a törvény 78. §-ában foglaltakra is - 2007. május 1. után már csak a törvényben foglaltaknak megfelelően meghirdetettek szerint vehető igénybe nemzeti jogkörben nyújtott támogatás.

A törvény 80. § (5) bekezdése a kölcsönös megfeleltetésre vonatkozó rendelkezésekkel kapcsolatos átmeneti rendelkezést állapít meg. Ennek értelmében e rendelkezések kötelező alkalmazását közvetlenül alkalmazott közösségi jogi aktus állapítja meg.

Felhatalmazó rendelkezések

A 81. §-hoz

A törvényben foglaltakkal összefüggő végrehajtási rendelkezések kiadására a Kormány, valamint - összhangban a törvény 11. § (2) bekezdésében foglaltakkal - az agrárpolitikáért felelős miniszter kap felhatalmazást.

Módosuló jogszabályok

A 82. §-hoz

A törvény 82. § (1) bekezdése a Magyar Agrárkamara, valamint a megyei agrárkamarák részére biztosít többlet lehetőséget arra, hogy speciális szolgáltatásként agrártámogatások igénybevételével kapcsolatos viták rendezéséhez segítséget nyújtson. A rendelkezés megfogalmazásánál tükröződik az a jogalkotói szándék, miszerint az egységes támogatási jogosultsági rendszerre való áttéréssel kapcsolatosan várhatóan megnövekedő vitás esetek kezelése minél gyorsabban menjen végbe. A törvényben említett kamarai szolgáltatás nem váltja ki a más jogszabályok által biztosított közvetítői, választott bírósági, vagy rendes bírósági jogorvoslati lehetőséget.

A törvény 82. § (2)-(6) bekezdése módosítja a mezőgazdasági termelők nyugdíj előtti támogatásának bevezetéséhez kapcsolódó egyes törvények módosításáról szóló 2005. évi LXXXVII. törvényben írt szabályozási koncepciót.

Az EMVA-ból finanszírozandó ún. korai nyugdíjazási támogatás rendszerét - gazdaságátadási támogatás néven - az Új Magyarország Nemzeti Vidékfejlesztési Terv keretében a 2005-ben meghirdetettől eltérő konstrukcióban tervezik bevezetni. Jogi és finanszírozási okok miatt nincs mód arra, hogy az ún. korai nyugdíj támogatási rendszere egyben orvosolja a mezőgazdaság sajátos foglalkoztatási viszonyaiból eredő, a nyugdíjjogosultsági időre is kiterjedő hatályú rendezést. Az új konstrukció az EMVA-ból gazdaságátadási támogatási jogcímen teljesít kifizetést. A módosítások a szolgálati idővel kapcsolatos, más jogszabályokban megjelenő rendelkezésekből kiveszik a korábbi konstrukcióra vonatkozó utalásokat, míg az egyéb, a földtulajdon szerzéssel összefüggő rendelkezések esetében megtartják a kedvezményeket, amelyeket már a gazdaságátadás címen lehet a jövőben igénybe venni.

Hatályukat vesztő jogszabályok

A 83. §-hoz

A törvény 83. §-ában felsorolt jogszabályok figyelemmel vannak arra, hogy a törvény a mezőgazdasági és vidékfejlesztési támogatásokhoz és egyéb intézkedésekhez kapcsolódó eljárás egyes kérdéseiről és az ezzel összefüggő törvénymódosításokról szóló 2003. évi LXXIII. törvény rendelkezései helyébe lép. A törvény 83. §-a e törvényt, valamint az azt módosító törvényeket, illetve törvényi rendelkezéseket helyezi hatályon kívül.

Az Európai Unió jogának megfelelés

A 84. §-hoz

A törvény 84. §-ában felsorolt jogszabályok esetében nem a hagyományos értelemben vett jogharmonizációról, hanem a közvetlenül alkalmazandó közösségi jogi aktusok nemzeti végrehajtásáról lehet beszélni. A törvény 84. §-a legfőbb elemeiben konkretizálja a törvény 8. §-ában foglalt azon rendelkezést, miszerint a törvényben foglalt rendelkezéseket a közvetlenül alkalmazandó közösségi jogi aktusokkal együtt kell alkalmazni, illetve értelmezni.