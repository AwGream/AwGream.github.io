2010. évi CIII. törvény indokolása

a médiát és a hírközlést szabályozó egyes törvények módosításáról

-----STARTING---POINT---ALTALANOS--- 

A Nemzeti Média- és Hírközlési Hatóság, mint újonnan létrejött autonóm jogállású közigazgatási szerv tekintetében szükséges néhány szabály módosítása, amely a konvergens hatóság hatékony gazdálkodását és működését segítik elő. A Nemzeti Média- és Hírközlési Hatóság, mint az Országos Rádió és Televízió Testület és a Nemzeti Hírközlési Hatósága jogutódja a jogutódlás 2010. augusztusi dátumára tekintettel a 2010. évben gazdálkodását ideiglenes, átmeneti jelleggel a korábbi szabályok alapján folytatja, amely hosszútávon működési anomáliákhoz vezetne. Ezért elengedhetetlen az új autonóm szerv egységes gazdálkodási rendszerének alapjait rögzíteni a 2003. évi C. törvényben (a továbbiakban: Eht.), az Rttv.-ben és a kapcsolódó jogszabályokban. A két hatóság összeolvadása a feladatok, hatáskörök és nyilvántartások egységesítését, racionalizálását is igényli. A feladatok hatékonyabb ellátása érdekében ezért szükséges - a két jogelőd hatóság jogalkalmazói tapasztalatait is figyelembe véve - az eljárási ügymenet gyorsítását szolgáló módosítások (elektronikus ügyintézés, közzététel) elvégzése az Eht.-ban.

-----STARTING---POINT---RESZLETES---

Az 1. §-hoz

Az 1. § (1) és (2) bekezdés valamint az újonnan létrejött Nemzeti Média- és Hírközlési Hatóság, mint önállóan működő és gazdálkodó központi költségvetési szerv költségvetési gazdálkodásának rendjére állapít meg kiegészítő rendelkezéseket. Az 1. § (3) bekezdés a korábbi hatályos törvényi szabályozás szerint a Nemzeti Média- és Hírközlési Hatóság jogelődjének vezetőjét minősítési jogosultság illette meg a Hatóság által kezelt minősített adatok kapcsán. A Nemzeti Média- és Hírközlési Hatóság 2010. augusztus 11-ei megalakulásával együtt azonban az új szerv státusza megváltozott, illetve további olyan feladatok hozzárendelésére is sor került, melyek indokolttá teszik a minősítési jogosultság újbóli megadását. Az egységes hírközlés-szabályozás érdekében ezen jogosultság átvezetésre kerül a Eht.-ban is.

Az 1. § (4) bekezdés az elektronikus kapcsolattartás lehetőségét vezeti be a Hatóság egyes eljárásaiban, melyet az elektronikus úton való kapcsolattartás az írásbeli kapcsolattartás egyik formájaként nevesíti a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.), és amelynek a közigazgatási hatósági jogalkalmazásban betöltött szerepe az elektronikus kommunikáció technikai feltételeinek mind hétköznapibbá válásával ma már megkérdőjelezhetetlen. A Ket. 288. § (4) bekezdésében adott felhatalmazásra tekintettel ma már több törvény (pl. az adózás rendjéről szóló 2003. évi XCII. törvény, a cégnyilvánosságról, a bírósági cégeljárásról és a végelszámolásról szóló 2006. évi V. törvény) is előírja az ügyfelek részére a kötelező elektronikus ügyintézést. Az újonnan felállt Nemzeti Média- és Hírközlési Hatóság esetében több tényező egyszerre indokolja, és teszi megkerülhetetlenné az elektronikus ügyintézés előírhatóságát.

Egyrészt a hatóság feladatainak ellátása érdekében előírt adatszolgáltatások és hiánypótlások, valamint egyéb eljárási cselekmények keretében a hatóság rendelkezésére bocsátott adatok és információk gyakran olyan mennyiségben jelentkeznek (főként az Eht. 52-55. §-ai szerint lefolytatott piacazonosítással, piacelemzéssel, jelentős piaci erejű szolgáltatók azonosításával és kötelezettségek megállapításával kapcsolatos adatszolgáltatások, illetve a jelentős piaci erejű szolgáltatók részére előírt kötelezettségek teljesítésével összefüggő eljárásokban történő adatszolgáltatások és hiánypótlások esetében), hogy ezen adatok és információk hatékony és alapos feldolgozása - a rendelkezésre álló ügyintézési határidőt is figyelembe véve - csak akkor lehetséges, ha azokat elektronikus úton szolgáltatja az arra kötelezett.

Másrészt ezekben az eljárásokban az elektronikus adat és információszolgáltatás, a szolgáltatónak is jelentős könnyebbséget jelenthet, hiszen ezen adatok és információk szolgáltatása a legtöbb esetben eredetileg is elektronikusan készül el, és annak papíralapúvá tétele felesleges duplikálást, ezáltal felesleges munkaterhet és kiadást jelent a szolgáltatóknak is.

A 2. §-hoz

A Nemzeti Média- és Hírközlési Hatóságnak az államigazgatási hierarchiában módosult helye és független közjogi státusa, valamint a magasabb felkészültséget, nagyobb tapasztalatot és fokozottabb felelősséget igénylő, többnyire irányítási jogkörben (utasítás, felügyelet, vagy ellenőrzés) dolgozó munkatársak szakértelme okán rendezi az illetménykiegészítés mértékét.

A 3. §-hoz

A törvény módosítását indokolja, hogy egy jövőbeni, esetleges nyertesség lehetősége miatt ne legyenek kizárva a már műsorszolgáltatási jogosultsággal rendelkező pályázók a műsorszolgáltatási jogosultság elnyerésére irányuló pályázati eljárásból. A módosítás a 1996. óta működő és töretlen pályáztatási gyakorlatot implementálja a törvénybe.

A műsorszolgáltatási jogosultságok pályáztatása az Országos Rádió és Televízió Testület működőképességének hiányában olyan késedelmet szenved, amely mellett nem biztosítható a közeljövőben lejáró rádiós műsorszolgáltatások folyamatos működtetése.

A törvénymódosítás lehetőséget teremt arra, hogy a médiára és a hírközlésre vonatkozó új jogi szabályozás hatálybalépését követően a Nemzeti Média és Hírközlési Hatóság Médiatanácsa biztosítani tudja a műsorszolgáltatások megszakítás nélküli működését.

Az 2010. július 22. napján elfogadott, a médiát és a hírközlést szabályozó egyes törvények módosításáról szóló 2010. évi LXXXII. törvénnyel az Országgyűlés rendezte a közszolgálati médiarendszer szervezet működésképtelen helyzetét, azzal hogy jelentős átalakításokat hajtott végre, amelyek érintették mind a hírközlés, mind pedig a média területét. Ezen § a Közszolgálati Közalapítvány felállásának egyes részkérdéseit rendezi.

A törvény ezen túl technikai-kodifikációs jellegű pontosításokat tartalmaz.

A 4. §-hoz

A médiát és a hírközlést szabályozó egyes törvények módosításáról szóló 2010. évi LXXXII. törvény 34. § (6) bekezdése értelmében az Országgyűlés határozatban dönt a közszolgálati műsorszolgáltatók és az MTI Zrt. vagyonának arról a részéről, mely térítésmentesen állami tulajdonba kerül, és amely vonatkozásában a tulajdonosi jogok és kötelezettségek összességét a Műsorszolgáltatás Támogató és Vagyonkezelő Alap gyakorolja. Tekintettel arra, hogy fenti törvény a közszolgálati médiarendszer működése vonatkozásában jelentős változásokat hajtott végre, annak egyik részkérdéseként a vagyonátadással érintett jogviszonyoknak a rendezése is szükséges. Erre figyelemmel e §, illetve az előző § (6) bekezdése a vagyonátadás részkérdését rendezi.

Az 5. §-hoz

Az államtitokról és a szolgálati titokról szóló 1995. évi LXV. törvény szabályozását felváltó minősített adat védelméről szóló 2009. évi LXV. törvény rendelkezései alapján a kormányhivatal vezetője feladat- és hatáskörében eljárva a minősített adatok vonatkozásában minősítésre volt jogosult. A titokköri szabályok autonóm államigazgatási szervekre való kiterjesztése indokolja a kiegészítést.

-----STARTING---POINT---VEGE---

A 6. §-hoz

Hatályba léptető rendelkezés.