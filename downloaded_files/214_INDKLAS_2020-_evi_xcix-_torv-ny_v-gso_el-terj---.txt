2020. évi XCIX. törvény végső előterjesztői indokolása

a Nemzeti Média- és Hírközlési Hatóság 2020. évi egységes költségvetéséről szóló 2019. évi XCV. törvény módosításáról

Általános indokolás

Magyarország 2021. évi központi költségvetésének megalapozásáról szóló 2020. évi LXXVI. törvény abból a célból módosította a közszolgálati hozzájárulásnak a médiaszolgáltatásokról és a tömegkommunikációról szóló 2010. évi CLXXXV. törvényben (a továbbiakban: Mttv.) meghatározott összegét, hogy a Médiaszolgáltatás-támogató és Vagyonkezelő Alap (a továbbiakban: MTVA) részére fizetendő közszolgálati hozzájárulás az MTVA közszolgálati feladatai ellátásának nettó költségeire figyelemmel kerüljön meghatározásra, az állami támogatás szabályainak a közszolgálati műsorszolgáltatásra történő alkalmazásáról szóló 2009/C 257/01. számú bizottsági közleményben foglaltakkal összhangban.

A javaslat egyik célja az ezzel összefüggésben szükséges módosítások - az Mttv. 134. § (2) bekezdése szerinti - átvezetése, amely a Nemzeti Média- és Hírközlési Hatóság 2020. évi egységes költségvetéséről szóló 2019. évi XCV. törvényben (a továbbiakban: 2019. évi XCV. törvény) az MTVA 2020. évi költségvetését módosítja.

Az egyes törvényeknek a Nemzeti Filmintézet Közhasznú Nonprofit Zrt. létrehozásával összefüggő módosításáról szóló 2019. évi CVI. törvény a Nemzeti Filmintézetet 2020. január 1-jével hozta létre, a Magyar Nemzeti Filmalap Közhasznú Nonprofit Zrt. alapjaira építve. Az új intézet a Televíziós Film Mecenatúra és a Televíziós Filmkollégium által ellátott támogatási feladatok jogutódja. Ezzel összefüggésben szintén szükséges a 2019. évi XCV. törvény módosítása, amely a jogszabályi és intézményrendszeri változásoknak megfelelően hatályon kívül helyezi a Televíziós Film Mecenatúrával összefüggő rendelkezéseket.

Részletes indokolás

Az 1-2. §-hoz

A 2019. évi XCV. törvénynek részét képező MTVA 2020. évi költségvetési előirányzatain vezeti át a közszolgálati hozzájárulás összegével kapcsolatos módosításokat.

A 3. §-hoz

A Nemzeti Filmintézet Közhasznú Nonprofit Zrt. létrehozásával és a jogutódlással ellátott televíziós filmtámogatási feladatokkal összefüggésben, a jogszabályi és intézményrendszeri változásoknak megfelelően hatályon kívül helyezi a Televíziós Film Mecenatúrával összefüggő rendelkezéseket.

A 4. §-hoz

Hatályba léptető rendelkezés.