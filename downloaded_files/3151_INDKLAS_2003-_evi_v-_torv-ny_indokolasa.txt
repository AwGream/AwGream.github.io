2003. évi V. törvény indokolása

az Európa Tanács keretében Strasbourgban, 1995. január 31-én, az illegális tengeri kereskedelemről szóló, az Egyesült Nemzetek keretében, a kábítószerek és pszichotrop anyagok tiltott forgalmazása elleni Egyezmény 17. Cikkében foglaltak teljesítése érdekében létrejött Megállapodás kihirdetéséről

Indokolás

Az Európa Tanács keretében Strasbourgban, 1995. január 31-én, az illegális tengeri kereskedelemről szóló, az Egyesült Nemzetek keretében, a kábítószerek és pszichotrop anyagok tiltott forgalmazása elleni Egyezmény 17. Cikkében foglaltak teljesítése érdekében létrejött Megállapodás aláírásához az Országgyűlés 2001. december hó 18. napján 92/2001. OGY. Határozatában hozzájárult és a Megállapodást megerősítette. A Megállapodást, annak 27. Cikk 4. bekezdése értelmében a Magyar Köztársaságnak az Európa Tanácshoz akkreditált nagykövete 2002. év július hónap 11. napján aláírta és egyidejűleg az országgyűlési megerősítéséről szóló okmányát letétbe helyezte. A nemzetközi szerződés Magyarország vonatkozásában 2002. év november hónap 1. napján lépett hatályba.

A Magyar Köztársaság tengerparttal nem rendelkező ország és jelenleg a tengeri hajózás területén sincsenek jelentősnek mondható érdekeltségei. Ugyanakkor jelen Megállapodás a tengerjog és a szervezett bűnözés, különösen az illegális kábítószer-kereskedelem elleni harc egyik fontos nemzetközi jogi kodifikációját jelenti, amely átfogó jellegénél fogva, továbbá a magyar tengerhajózás későbbi lehetőségeire és egyéb érdekek esetleges érvényesítésére tekintettel, nem hagyható figyelmen kívül. A Magyar Köztársaság részese a nemzetközi jog más területeit is átfogóan szabályozó, általában az Egyesült Nemzetek keretében kidolgozott nemzetközi szerződéseknek (pl. világűrjogot érintő nemzetközi szerződések).

A kábítószer-ellenes tevékenység eredményessége megköveteli a széles körű nemzetközi együttműködés fejlesztését. A Magyar Köztársaság cselekvő részese kíván lenni a kábítószerek illegális termelését, szállítását, kereskedelmét és fogyasztását megakadályozni szándékozó nemzetközi törekvéseknek, aktív szerepet vállal a kábítószer leküzdését szolgáló nemzetközi összefogás erősítésében. Ennek során aktívan részt vesz a területtel kapcsolatos két- és többoldalú nemzetközi együttműködésben és hazai gyakorlatát a nemzetközi szerződésekben vállalt kötelezettségeivel összhangban alakítja.

A Megállapodás deklarált célja az Európa Tanács tagjai közötti nagyobb egységesség megteremtése, a társadalom védelmét célzó közös bűnüldözési politika folytatása, és a tagállamok közötti együttműködésnek - összhangban a tengerekre vonatkozó nemzetközi törvényekkel és a szabad hajózáshoz való jog elvének teljes tiszteletben tartásával - a lehető legmesszebbmenőkig történő továbbfejlesztése a kábítószerek és pszichotrop anyagok tengeren történő illegális kereskedelmének visszaszorításában. A Megállapodás további célként határozza meg, hogy a Bécsi Egyezmény 17. Cikkét egy regionális megállapodással egészítsék ki annak érdekében, hogy az említett cikkben foglalt rendelkezéseket végre lehessen hajtani, és azok hatékonyságát fokozni lehessen.

A Megállapodás rendelkezéseinek lényege, hogy a Megállapodásban részes államok az adott ügyre vonatkozó egyedi felhatalmazással, lehetővé teszik egymás számára, hogy az egyik Szerződő Fél - az Egyesült Nemzetek keretében létrejött, a kábítószerek és pszichotrop anyagok tiltott forgalmazása ellen, Bécsben, 1988. december 20-án kelt Egyezményben (a továbbiakban: Bécsi Egyezmény) meghatározott bűncselekmények gyanúja esetén - a másik Szerződő Fél felségjele alatt közlekedő hajót feltartóztasson, fedélzetére lépjen, annak területén nyomozati cselekményeket, házkutatást, motozást, lefoglalást végezzen, a hajón tartózkodó személyeket őrizetbe vegye, illetve a hajót saját kikötőjébe kísérje - a Megállapodás 17. Cikkének (1) bekezdése szerint illetékes magyar hatóság az Országos Rendőr-főkapitányság Nemzetközi Bűnügyi Együttműködési Központja, illetve a 17. Cikke (2) bekezdése szerinti illetékes központi hatóság a Legfőbb Ügyészség.

Ezeket az intézkedéseket a jelen Megállapodás 11. Cikkének értelmében, lényegében csak hadihajók, illetve katonai repülőgépek hajthatják végre.

Tekintettel arra, hogy a Magyar Köztársaság tengerparttal, és így hadiflottával, továbbá magyar felségjel alatt közlekedő tengerjáró hajóval, flottával nem rendelkezik, és belátható időn belül nem is tervezik ennek megteremtését, a Magyar Köztársaság jelen Megállapodáshoz történő csatlakozásának indoka az volt, hogy a Megállapodás a közösségi joganyag (acquis) része, amelyhez való csatlakozásunk kötelező. A Magyar Köztársaság nem kért felmentést egyetlen tengerjogi egyezményhez történő csatlakozás alól sem, mert nem zárható ki a vállalkozói oldal érdekeltségének megjelenése a tengerhajózási szférában, különösen az uniós csatlakozást követően, a mikortól a tengerparthoz való hozzáférésünk feltételei - pozitív irányban - jentősen megváltoznak.

A Magyar Köztársaságnak a szervezett bűnözés, különösen a kábítószer-kereskedelem elleni fellépés iránti elkötelezettsége, illetve az Európai Uniós jogharmonizációból eredő feladatok teljesítése indokolja hazánk részvételét a jelen Megállapodás végrehajtásában.

Figyelemmel a jogalkotásról szóló 1987. évi XI. törvény 2. § c) pontjában, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdésében foglaltakra, a Megállapodást törvénnyel szükséges kihirdetni. Jelen törvény részét képezik a Megállapodáshoz fűzött nyilatkozatok is.

A Megállapodás végrehajtásával kapcsolatban jogszabályalkotásra nincs szükség. A Megállapodás folyamatos végrehajtása számos kormányzati feladatot ró a részes államokra, így például az érintett magyar szervek szükséges tájékoztatása, kormányzati állásfoglalás a módosító javaslatoktól, a Megfigyelő Bizottság tagjainak, szakértőknek a kijelölése stb., ezért a törvényjavaslat 4. § (2) bekezdése úgy rendelkezik, hogy a Megállapodásban foglalt feladatok végrehajtása a 17. Cikk (2) bekezdése tekintetében a legfőbb ügyész, egyebekben a belügyminiszter feladata.