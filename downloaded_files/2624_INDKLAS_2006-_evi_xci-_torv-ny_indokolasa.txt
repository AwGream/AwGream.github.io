2006. évi XCI. törvény indokolása

a Magyar Köztársaság és a Szlovák Köztársaság között a határokat átlépő bűnözés megelőzésében és a szervezett bűnözés elleni harcban folytatott együttműködésről szóló, Pozsonyban, 2006. október 2-án aláírt Egyezmény kihirdetéséről

-----STARTING---POINT---ALTALANOS---

Általános indokolás

A Magyar Köztársaság és a Szlovák Köztársaság között a határokat átlépő bűnözés megelőzésében és a szervezett bűnözés elleni harcban folytatott együttműködésről szóló, Pozsonyban, 2006. október 6-án aláírt Egyezmény (a továbbiakban: Egyezmény) célja a magyar és szlovák bűnüldöző szervek közötti együttműködés elmélyítése, amelyet a szervezett bűnözés átalakulása, a határokat átlépő bűncselekmények számának növekedése, az új elkövetési formák megjelenése, valamint a belső határok nélküli schengeni térség államainak biztonsági igénye indokol.

Az Egyezményben szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre.

Az Egyezményben a bűnüldöző szervek közötti együttműködés főbb területei: információcsere, intézkedések sürgős esetekben, személyek és tárgyak körözése, határon átnyúló megfigyelés, határon átlépő üldözés, ellenőrzött szállítás, fedett nyomozó alkalmazása, együttműködés a Védelmi Programban, közös bűnfelderítő-csoport létrehozása, titkos információgyűjtés, közös határmenti járőrszolgálat, együttműködés a közös kapcsolattartási szolgálati helyeken, összekötő tisztviselők küldése és fogadása.

Az Egyezmény rögzíti a fenti együttműködési formákra vonatkozó konkrét szabályokat; az együttműködő szerveket; a megkeresések sajátos tartalmi elemeit; az együttműködési cselekmények és az abban résztvevő, együttműködő bűnüldöző szervek irányításának szabályait; az együttműködők jogait és kötelezettségeit. A nemzetközi szerződés alapján a bűnüldöző szervek közötti nemzetközi együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

A Szlovák Köztársaság egyike a Magyarországgal legjelentősebb bűnügyi forgalmat lebonyolító EU tagállamoknak, ezért különös jelentőséggel bír a jelen Egyezmény létrehozása.

-----STARTING---POINT---RESZLETES---

Részletes indokolás

Az 1. §-hoz

Az Egyezmény, tartalmát tekintve, törvényhozási tárgykört érintő szabályokat tartalmaz, ezért a 2005. évi L. törvény 7. §-a (1) bekezdésének a) pontjában foglaltakra tekintettel, az Egyezmény kötelező hatályának elismerésére az Országgyűlés ad felhatalmazást.

A 2. §-hoz

Az Egyezmény szövegének végleges megállapítását követően, a 2005. évi L. törvény 9. §-a értelmében, az Egyezményt törvényben kell kihirdetni.

A 3. §-hoz

Az Egyezmény a magyar és szlovák bűnüldöző szervek közötti együttműködés elmélyítése érdekében jött létre.

Az Egyezmény 1. cikke meghatározza a nemzetközi szerződésben használt fogalmakat, valamint az együttműködő bűnüldöző szerveket, amelyek a Szerződő Felek belső jogszabályai szerint feljogosítottak bűnmegelőzési és bűnüldözési feladatok végzésére. A magyar Fél részéről: a Rendőrség, a Határőrség, a Vám-és Pénzügyőrség bűnüldözési és bűnmegelőzési feladatot ellátó szervei, valamint a Rendvédelmi Szervek Védelmi Szolgálata. A szlovák Fél részéről: a Rendőri Testület, a Szlovák Köztársaság Vámigazgatósága, a Vasúti Rendőrség bűnüldözési és bűnmegelőzési feladatot ellátó szervei (1. cikk 1. pont).

Az együttműködési formák jelentős része az államhatárhoz kapcsolódik, például a határon átnyúló megfigyelés, a határon átlépő üldözés, az ellenőrzött szállítás. Továbbá, több bűncselekmény (embercsempészet, kábítószer-, fegyvercsempészet, pénzügyi bűncselekmények egy része, okmányhamisítások) felderítése, megelőzése, leleplezése során a Szerződő Felek illetékes szervei együttműködésének színhelye főként az államhatár. A fenti bűncselekmények felderítésében a hatályos magyar jogszabályok szerint több szerv is illetékes, ezért indokolt, hogy az együttműködésben a Határőrség, valamint a Vám- és Pénzügyőrség is részt vesz.

Az Egyezményben kijelölt központi kapcsolattartó szervek: a magyar Fél részéről az Országos Rendőr-főkapitányság Nemzetközi Bűnügyi Együttműködési Központja; a szlovák Fél részéről a Rendőri Testület Elnöksége Nemzetközi Rendőri Együttműködési Hivatal (1. cikk 7. pont).

Az Egyezmény meghatározza a határterületnek minősülő közigazgatási területet is, amelyen belül az erre feljogosított bűnüldöző szervek a határterülethez kapcsolódó bűncselekmények esetén a nemzetközi szerződésben meghatározott közvetlen információcserét folytathatnak (1. cikk 8. pont és 7. cikk).

A Szerződő Felek közötti együttműködésre a közrend védelme érdekében, olyan bűncselekmények megelőzése, megakadályozása és felderítése érdekében kerülhet sor, amelyek mindkét Fél belső jogszabályai alapján legalább egy évig terjedő szabadságvesztéssel büntetendők (2. cikk). Bizonyos együttműködési formák esetén (határon átnyúló megfigyelés, határon átlépő üldözés, fedett nyomozó) indokolt a bűncselekményi kör szűkítése [12. cikk (1) bekezdés, 13. cikk (1) bekezdés és 15. cikk (1) (2) bekezdés].

Az Egyezményben szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre [2. cikk (5) bekezdés].

Az együttműködésre irányuló megkereséseket a központi kapcsolattartó szerveken keresztül, írásban kell megküldeni és fogadni. Sürgős esetben a megkeresés szóban is előterjeszthető. A szóbeli megkeresést haladéktalanul írásban is meg kell erősíteni [3. cikk (2) bekezdés]. Az Egyezményben a Felek meghatározták a megkeresésekre alkalmazandó eljárási szabályokat és azok teljesítésének határidejét (3. cikk), továbbá a megkeresés legfontosabb tartalmi elemeit, és az együttműködés során használt nyelvet (4. cikk).

A bűnüldöző szervek egyedi esetekben megkeresés nélkül is átadhatnak bűnügyi információt, ha az a másik Fél bűnüldöző szervei számára szükséges a bűncselekmények megelőzéséhez és felderítéséhez, illetve más, a közrendet fenyegető veszély elhárításához (9. cikk).

A bűnüldöző szervek közötti együttműködés fő területei az alábbiak:

a) információcsere (6. 7. és 9. cikk),

b) intézkedések sürgős esetekben (8. cikk),

c) személyek és tárgyak körözése (11. cikk),

d) határon átnyúló megfigyelés (12. cikk),

e) határon átlépő üldözés (13. cikk),

f) ellenőrzött szállítás (14. cikk),

g) fedett nyomozó alkalmazása (15. cikk),

h) együttműködés a Védelmi Programban (16. cikk),

i) közös bűnfelderítő-csoport létrehozása (17. cikk),

j) titkos információgyűjtés (18. cikk),

k) közös határmenti járőrszolgálat (19. cikk),

l) együttműködés közös kapcsolattartási szolgálati helyeken (20. cikk),

m) összekötő tisztviselők küldése, fogadása (22. cikk).

Az Egyezmény tartalmazza a fenti együttműködési formákra vonatkozó konkrét szabályokat: a megkeresések kérésének, megtagadásának és teljesítésének eseteit; a megkeresések sajátos tartalmi elemeit; az együttműködési cselekményeket, és az együttműködő bűnüldöző szervek irányításának szabályait (III. fejezet).

Az Egyezmény rendelkezik a Szerződő Felek bűnüldöző szerveinek tagjait a másik Szerződő Fél területén történő eljárás során megillető jogokról és terhelő kötelezettségekről (IV. fejezet). Ennek keretében meghatározza a másik Szerződő Fél területén feladatot végző tisztviselők beutazásának, kiutazásának és tartózkodásának szabályait; az egyenruha viselésének, a kényszerítő eszközök, a szolgálati fegyverek használatának és az elkövető elfogásának szabályait; továbbá a szolgálati viszonyokra, a büntetőjogi és a kártérítési felelősségre vonatkozó szabályokat (23-27. cikk).

Az Egyezmény részletes adatvédelmi szabályokat tartalmaz, meghatározza a személyes adatok kezelésének és a minősített adatok átadásának feltételeit (V. fejezet).

Az Egyezmény a záró rendelkezések között rendelkezik a Vegyes Bizottság felállításáról, a költségviselés szabályairól, a viták rendezéséről és az Egyezmény hatálybelépéseinek feltételeiről (VI. fejezet).

A 4. §-hoz

Az Egyezmény a 38. cikkének (2) bekezdése értelmében, a megerősítésről szóló okiratok kicserélését követő hónap első napján lép hatályba. Ennek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külügyminiszter a Magyar Közlönyben közzétett egyedi határozatával állapítja meg.

Az Egyezménynek a határon átlépő üldözésre vonatkozó szabályai (13. cikk) az Európai Unió Tanácsának a Schengeni Végrehajtási Egyezmény Magyarország általi teljes körű alkalmazását jóváhagyó határozatának kihirdetése napján lépnek hatályba.

A törvény végrehajtásáról a rendészetért felelős miniszter gondoskodik. Tekintettel arra, hogy magyar részről több kapcsolattartó, bejelentést fogadó, megkeresésére válaszoló hatóságot jelöl ki az Egyezmény, szükség van az Egyezmény végrehajtásáért felelős miniszter meghatározására. A gyakorlati munka elősegítése érdekében szükség lesz továbbá megfelelő fórum keretében a hazai szervek közötti rendszeres koordinációra, tapasztalatcserére.