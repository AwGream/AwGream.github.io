2008. évi XXXI. törvény indokolása

az esélyegyenlőség érvényesülésének közoktatásban történő előmozdítását szolgáló egyes törvények módosításáról

-----STARTING---POINT---ALTALANOS--- 

A törvény célja, hogy tovább növelje az önkormányzati mozgásteret a közoktatás-szolgáltatás hatékony és szakszerű megszervezéséhez. E területen az intézményalakítás akkor lehet hatékony, ha lehetőség nyílik a más ágazathoz tartozó, a gyermekneveléshez szorosan kapcsolódó feladatok közös intézmény keretében történő megszervezésére.

A törvény további fontos célkitűzése az egyenlő bánásmód követelménye teljesítéséhez szükséges törvényi háttér megteremtése, a rendelkezésre álló hatósági eszközök bővítése. A közoktatási feladatkörében eljáró oktatási hivatal a törvény hatályos rendelkezései alapján is eljárást indíthat azokkal szemben, akik megszegik a közoktatás szolgáltatás szervezése terén az egyenlő bánásmód követelményét. A hatályos rendelkezések alapján lehetőség van arra, hogy elrendeljék - többek közt - a törvénysértő állapot megszüntetését, illetőleg hogy bírságot állapítsanak meg. A törvény azonban megteremti a lehetőséget ahhoz is, hogy a hatósági ellenőrzés során feltárt törvénysértést a közoktatási feladatkörében eljáró oktatási hivatal orvosolja. További lehetőséget biztosít a törvény az egyenlő bánásmód követelményének következetes védelme érdekében azáltal, hogy a közoktatási feladatkörében eljáró oktatási hivatal közvetlenül fordulhat a bírósághoz abban az esetben is, ha a jogsértő határozatot a helyi önkormányzat, illetve szervei hozzák.

Fontos célkitűzése a törvénynek a pedagóguspályán nyújtott átlagon felüli teljesítmények elismeréséhez szükséges törvényi keretek biztosítása. A törvény elsősorban felhatalmazást biztosít a Kormány részére ahhoz, hogy meg lehessen teremteni a többletjuttatások meghatározásához szükséges jogi kereteket. Az ágazati törvényben történő szabályozás indoka, hogy nem csak a közalkalmazottakat érintő kérdésekről van szó, hanem olyan rendelkezésekről, amelyeket a Munka Törvénykönyve alá tartozó munkáltatóknál is alkalmazni kell.

-----STARTING---POINT---RESZLETES---

Az 1. §-hoz

Az oktatásszervezés megköveteli, hogy olyan központi szabályozásra is lehetőség nyíljék, amely garantálja, hogy meghatározott követelményeknek minden iskola helyi tanterve megfeleljen. A Nemzeti alaptanterv az a szabályozási eszköz, amelyben foglaltak megtartása kötelező minden iskolának. Az állami szabályozás ezen az úton tudja érvényesíteni azokat az elvárásokat, amelyeket szükségesnek tart.

A 2. §-hoz

A halmozottan hátrányos helyzetű gyermekeknél kiemelkedő fontosságú, hogy minél korábban beírassák őket szüleik az óvodába. Indokolt ezért az érintett gyermekek szüleinek segítséget nyújtani ahhoz, hogy gyermekeik minél hamarabb részt vehessenek az óvodai ellátásban és regisztrálják a halmozottan hátrányos „státust”.

Az erőszakos tanulói magatartás kezeléséhez nyújt segítséget azon szülői kötelezettség törvénybe iktatása, amely szerint a szülő köteles arra, hogy gyermekével megjelenjen a nevelési tanácsadáson, továbbá biztosítsa gyermekének az iskolapszichológusi vizsgálaton és a fejlesztő foglalkozásokon való részvételét.

A 3. §-hoz

A sikeres iskolakezdés előfeltétele, az óvodai nevelésben való részvétel. Minden községi és minden városi önkormányzat kötelező feladata biztosítani, hogy a gyermek igénybe tudja venni az óvodai nevelést három éves korától. A törvény bővíti az önkormányzati mozgásteret a gyermekek ellátása terén.

A települési önkormányzatok különböző ágazati törvények alapján kötelesek szolgáltatást biztosítani az illetékességi területükön élő gyermekek részére. A települési önkormányzatok feladata a bölcsődei ellátás megszervezése és az óvodai nevelés megszervezése. A bölcsőde a gyermekek napközbeni ellátását, szakszerű gondozását és nevelését biztosító intézmény. Az óvoda is részt vesz a gyermekek napközbeni ellátásában, és gondoskodik a gyermek nevelésével összefüggő feladatok végrehajtásáról. A törvény ezért lehetővé teszi, hogy olyan többcélú közoktatási intézmény jöjjön létre, amelynek keretei között megszervezik az óvodai és a bölcsődei nevelés feladatait is. A közoktatásról szóló törvény a többcélú intézmény szervezéséhez szükséges legfontosabb törvényi szabályozást igénylő kérdéseket határozza meg. A törvény felhatalmazást ad az oktatásért felelős miniszternek, hogy meghatározza az egységes óvoda-bölcsőde létesítésének feltételeit, szakmai szabályait és az óvodás kort el nem érő, három év alatti gyermekek felvételének feltételeit.

A szakértői és rehabilitációs bizottságok által készített szakvélemény alapján a gyermekek, a tanulók az átlagostól eltérő szolgáltatásokra tarthatnak igényt, amelyekhez magasabb költségvetési támogatás kapcsolódik. Indokolt, hogy ezek a bizottságok szervezetileg ne kapcsolódjanak azokhoz a közoktatási intézményekhez, amelyek részt vesznek a bizottság által elkészített szakvélemények végrehajtásában.

A 4. §-hoz

A közoktatásban meg kell teremteni az esélyt ahhoz, hogy minden tanuló megkezdhesse a tanulmányait a középfokú oktatásban. A tizennyolc éves korig tartó tankötelezettség akkor teljesíthető, ha az iskolarendszer megadja a lehetőséget az általános iskolai tanulmányokat követő továbbtanuláshoz.

A törvény hatályos szövege szerint az iskola a közoktatásról szóló törvényben foglalt kivételekkel meghatározhatja a tanulói jogviszony létesítésének tanulmányi feltételeit, az úgynevezett felvételi követelményeket. Ez a szabályozás lehetőséget biztosít arra, hogy a középfokú iskolák saját felvételi követelmények kidolgozásával hátrányosan megkülönböztessék a tanulók egyes csoportjait.

A gyakorlatban a törvényben meghatározottak már hosszú idő óta nem érvényesülhetnek teljes körűen, hiszen 2000-től kezdődően központi írásbeli felvételi vizsga keretei között mérik a tanulók képességeit.

A jövőben a központi írásbeli felvételi vizsgát kizárólagossá kell tenni, mivel ily módon lehet elérni, hogy ne az általános iskolai tanulmányok során elsajátított tudás kerüljön középpontba, hanem a középiskolába jelentkező tanuló képessége. A központi írásbeli vizsga eredményeit minden középiskolának el kell fogadnia. Ezzel a megoldással megszűnik az általános iskolának az a „kényszere”, hogy felkészítsen a középiskolai felvételire, csökken a tanulói terhelés, és lerövidül a középfokú iskolai felvételi eljárás időszaka.

Az 5. §-hoz

Az intézményszervezések elősegíthetik a szakszerű, hatékony intézményrendszer kialakítását. A több feladatellátási helyen működő közoktatási intézmények vezetési szerkezete megkívánja a nagyobb mozgástér biztosítását a fenntartónak.

A 6. §-hoz

A hatályos törvényi rendelkezések szerint számos olyan intézményi dokumentumot kell készíteni, amely nélkül a szakszerű, egységes pedagógiai munka nem képzelhető el. Ezekben a kérdésekben a nevelőtestületnek kell döntenie. Ezért a törvény bővíti az át nem ruházható nevelőtestületi jogköröket.

A 7. §-hoz

A törvény erősíti az intézményi belső ellenőrzés rendjét. A szakmai munkaközösségek alkalmasak arra, hogy figyelemmel kísérjék a szakterületükön folyó munkát, segítsék az intézményvezetőt a belső ellenőrzésben. A szakmai munkaközösség közreműködhet az intézménybe belépő új pedagógus munkájának segítésében. E jogköre azonban más pedagógus tekintetében is érvényesülhet.

A 8. §-hoz

A tanulói esélyegyenlőség egyik legfontosabb követelménye, hogy a kötelező felvételi feladatot ellátó iskolák ne különítsék el a tanulókat származás, szociális helyzet alapján. Erre akkor van lehetőség, ha a kötelező felvételi feladatokat ellátó általános iskola körzethatárainak meghúzásánál nem veszik figyelembe az iskola környezetében élő családok összetételét. Az intézményválasztás szabadsága mellett a kötelező felvételi feladatokat ellátó általános iskola az, amelyik nem tagadhatja meg a körzetében lakóhellyel, ennek hiányában tartózkodási hellyel rendelkező tanulók felvételét. A halmozottan hátrányos helyzetű tanulók és az e körbe nem tartozó tanulók egymáshoz viszonyított arányát településre vetíti ki, és ehhez viszonyítva írja elő az arányok megtartását. A törvény nem „szomszédos” felvételi körzetről rendelkezik, nagyobb mozgásteret biztosítva így a települési önkormányzatoknak. Kétségtelen, hogy léteznek olyan települések, településrészek, amelyekben a lakossági összetétel miatt nincs lehetőség a törvényben kívánatosnak tartott arányok kialakítására. Abban az esetben azonban, ha a településen több általános iskola van, nem jelölhető ki a jövőben - feltéve, hogy a többi iskola képes befogadni a tanköteles tanulókat - kötelező felvételi feladatot ellátó iskolának az, amelyik tekintetében nincs lehetőség a megfelelő arányok kialakítására. Így a szülő szabadon választhat abban a kérdésben, hogy melyik iskolát választja ki gyermekének. A kötelező felvételi feladatot ellátó iskola pedig nem tagadhatja meg a tanuló felvételét.

A 9. §-hoz

A törvény meghatározza azokat a felhatalmazásokat, amelyek birtokában az oktatási miniszter elkészítheti a törvény végrehajtásához szükséges rendeleteket. A hatályos törvényi felhatalmazások alapján az oktatásért felelős miniszter rendeletben adja ki az országos szakértői névjegyzék összeállításával kapcsolatos rendelkezéseket, a kerettanterveket, továbbá a különböző tantervi programokat. Ezek a miniszteri rendeletek tartalmaznak akkreditációs eljárásokat, amelyekkel összefüggő igazgatási szolgáltatási díjak megállapításához nincs felhatalmazás. Ezért a törvény tartalmazza az oktatásért felelős miniszter szabályozási jogosítványait.

A 10. §-hoz

A Kormány felhatalmazást kap azoknak a foglalkoztatási kérdéseknek a rendezéséhez, amelyek szorosan kötődnek a közoktatás-szervezéshez. A közoktatásban végzett munka jellegén nem változtat az a tény, hogy az adott intézmény milyen fenntartásban van. Ezért mind a Munka Törvénykönyve hatálya alá tartozók, mind pedig a közalkalmazottak jogállásáról szóló törvény hatálya alá tartozók tekintetében meg kell határozni a speciális foglalkoztatási szabályokat.

A törvény hatályos rendelkezései felhatalmazást adnak a Kormánynak az érettségi vizsgaszabályzat kiadására, a diákigazolvány, a pedagógus igazolvány kiállításával kapcsolatos kérdések rendezésére. Nem tartalmaz ugyanakkor rendelkezéseket a díjazással, illetőleg az igazgatási szolgáltatási díj megállapításával kapcsolatos kérdések rendezéséhez.

A 11. §-hoz

A közoktatásról szóló törvény hatályos rendelkezései alapján a közoktatási feladatkörében eljáró oktatási hivatal hatósági ellenőrzés keretében vizsgálja - többek között - az egyenlő bánásmód követelményére vonatkozó előírások megtartását. A hivatal a hatósági ellenőrzés során feltárt szabálytalanság megszüntetése érdekében - többek között - eljárást kezdeményezhet a jegyzőnél, a főjegyzőnél a nem helyi önkormányzati intézményfenntartói tevékenységgel összefüggő törvénysértés megszüntetése érdekében, továbbá felhívhatja az intézmény vezetőjét a szabálytalanság megszüntetésére, valamint felügyeleti bírságot is kiszabhat. Nem áll rendelkezésre azonban eszköz ahhoz, hogy olyan intézkedéseket hozzon a hivatal, amely orvosolni tudja a jogsértést. A törvény ezért arra nyújt lehetőséget, hogy az egyenlő bánásmód követelményének megsértésével kialakult jogsértő állapotot a hivatal megszüntethesse.

A törvényben található intézkedés megtételére akkor van lehetőség, ha az oktatási hivatal hatósági ellenőrzés során tárja fel az egyenlő bánásmód követelményének a megsértését. Az egyenlő bánásmód megsértésének felmerülése esetén az oktatási hivatal köteles szabálysértési eljárást indítani az intézmény vezetőjével szemben. Az eljárást le kell folytatni függetlenül attól, hogy az érintett nevelési-oktatási intézmény milyen fenntartásban működik. Az óvodai felvételi jogviszony, a tanulói jogviszony, illetve a kollégiumi tagsági viszony létrejöttével kapcsolatos intézkedés meghozatalára csak az érintett szülő kérelmére van lehetőség, és csak abban az esetben, ha az eredeti felvételi kérelem benyújtásától számított idő kevesebb, mint százötven nap. Ez a megoldás ahhoz nyújt lehetőséget, hogy orvosolni lehessen az áprilisi-májusi felvételi időszakban „keletkezett” jogsértést.

A törvény ahhoz is lehetőséget biztosít, hogy a közoktatási feladatkörében eljáró oktatási hivatal közreműködjön az iskolai körzethatár meghatározására vonatkozó rendelkezések megtartatásában. Az oktatáshoz való hozzáférés egyik előfeltétele, hogy minden tanuló részére rendelkezésre álljon az az iskola, amelyik nem tagadhatja meg a felvételét. Indokolt ezért, hogy e törvénysértés megszüntetéséhez közvetlen lehetőséget kapjon a hivatal.

A 12. §-hoz

Az intézmények működésével kapcsolatos fenntartói döntések kialakításánál számos vélemény beszerzését írja elő a hatályos törvény szövege. Így többek között a közoktatási intézmény megszüntetésénél, átszervezésénél, vezetőjének megbízásánál és a megbízás visszavonásánál be kell szerezni az alkalmazotti közösség, az iskolaszék, a szülői közösség, az iskolai diákönkormányzat véleményét. Ahhoz azonban, hogy e véleményezési joggal ténylegesen élni lehessen, meg kell teremteni annak feltételét, hogy az érintettek hozzájuthassanak a szükséges információkhoz. Ugyancsak garantálni kell, hogy a vélemény kialakításához megfelelő idő álljon rendelkezésre.

Az intézmény átszervezése, megszüntetése olyan fenntartói döntés, amelynek végrehajtása hosszabb időt igényel. Ezért a törvény meghatározza azt a legkésőbbi időpontot, amikor az intézményátszervezéssel, megszüntetéssel kapcsolatos döntést a fenntartó meghozhatja.

A 13. §-hoz

A törvény hatályos rendelkezése több helyen szabályozza az esélyegyenlőséggel összefüggő önkormányzati szabályozási kötelezettségeket. A törvény annak érdekében, hogy egységes szabályozási rend alakuljon ki, egy helyre emeli át az e körben található rendelkezéseket.

A 14. §-hoz

A törvény meghatározza az új intézkedések bevezetésének rendjét.

A 15. §-hoz

A kutatások azt igazolják, hogy minél korábban kezdi meg a gyermek az „óvodába járást”, annál nagyobb esélye van arra, hogy sikeresen kezdje meg az iskolai tanulmányait. A közoktatásról szóló törvény megteremti annak lehetőségét, hogy minden gyermek felvételt nyerjen az óvodába. Az óvodai nevelésben való részvétel szülői döntésen múlik mindaddig, ameddig a gyermek nem lép az ötödik életévébe. Ettől az évtől kezdődően ugyanis a nevelési év első napjától kezdődően a szülőnek gyermekét be kell íratni az óvodába. Azoknál a gyermekeknél azonban, ahol a szülők iskolai végzettsége alacsony, indokolt, hogy a gyermek lehetőség szerint már három éves korában óvodába járjon. A törvény támogatási rendszerrel ösztönzi a szülőket arra, hogy gyermeküket minél korábbi életkorban beírassák az óvodába.

A 16. §-hoz

A törvény átmeneti szabályt kapcsol a halmozottan hátrányos helyzetű gyermekek szüleinek a gyermekük óvodába „járatása” esetén járó támogatáshoz, melynek értelmében, először azok a szülők részesülhetnek a támogatásból, akik 2009. január 1-je előtt íratják be az akkor három-, illetve négyéves gyermeküket.

-----STARTING---POINT---VEGE---

A 17. §-hoz

A törvény meghatározza a hatálybalépés időpontját, amelytől kezdve az egyes rendelkezéseit alkalmazni kell.