2006. évi CX. törvény indokolása

a közlekedéssel összefüggő egyes törvények módosításáról

-----STARTING---POINT---ALTALANOS--- 

A Magyar Köztársaság Európai Unióban fennálló tagságából adódó kötelezettségeinek folyamatos végrehajtása és a tagállamokban kiépülő egységes, határokon átnyúló rendszerekbe való megfelelő integrációja érdekében az érintett jogszabályok folyamatos felülvizsgálata és korszerűsítése szükséges.

A légiközlekedésről szóló 1995. évi XCVII. törvény (a továbbiakban: Lt.) megalkotását követően a tagállami kötelezettségek teljesítését elősegítve többször is módosult. Az Lt. módosítására vonatkozó rendelkezés jelentős részben olyan rendelkezéseket tartalmaz, amelyek a légiközlekedési igazgatás megfelelő működését biztosítják a szükséges jogszabályi feltételek megteremtésével.

A légiközlekedési hatóság által a külföldi polgári légijárművek esetében végrehajtható ellenőrzés szabályainak részletesebb és egyértelmű kifejtése a harmadik országok közösségi repülőtereket használó légijárműveinek biztonságáról szóló 2004. április 21-i 2004/36/EK európai parlamenti és tanácsi irányelv rendelkezéseinek végrehajtását segíti elő. Az irányelv által előírt ellenőrzési rendszer hazánkban 2003 óta létezik, a törvény szerinti módosítás a közösségi szabályozással összhangban az ellenőrzés és az annak alapján nyert információk megosztásának hatékonyságát biztosítja.

A légiközlekedési hatóságnak a légiforgalmi szolgálatok felügyeletével kapcsolatos feladatai ellátásához szükséges források biztosítása érdekében - összhangban az európai uniós jogi aktusokkal, továbbá a légiközlekedési szektorban alkalmazott „használó fizet” elv érvényesítése alapján -meghatározott felügyeleti díj bevezetése szükséges.

A nyilvános repülőterek légiközlekedés védelemmel kapcsolatos feladatai igen széles körűek, és a feladatok magas szinten történő végrehajtása mellett a repülőtér gazdaságos működtetését is biztosítani kell. Ezért az Lt. lehetőséget teremtett arra, hogy a repülőterek a védelemmel kapcsolatos feladataikat külső szervezeteken keresztül, illetve kiszervezéssel oldják meg. Azonban a repülőtér légiközlekedés védelmi feladatai közül nem minden feladat látható el külső szervezeteken keresztül.

A légifuvarozókra és légijárművek üzemben tartóira vonatkozó biztosítási követelményekről szóló, 2004. április 21-ei 785/2004/EK európai parlamenti és tanácsi rendelettel (a továbbiakban: közösségi rendelet) összefüggésben a légiközlekedési kötelező felelősségbiztosításra vonatkozó hazai szabályozás átalakítása vált szükségessé. Ennek keretében a közösségi rendelet végrehajtását elősegítő rendelkezések bevezetésére, továbbá a közösségi rendelet által nem szabályozott esetekre olyan nemzeti szabályozás megalkotására került sor, amely a közösségi szabályok keretei között a hazai sajátosságokat messzemenően figyelembe veszi.

A közösségi rendelet rendelkezései csak a légifuvarozókra és légijárművek üzemben tartóira vonatkoznak. A légiközlekedéssel kapcsolatos tevékenységek veszélyes üzem jellegére tekintettel azonban szélesebb körre szükséges előírni a kötelező felelősségbiztosítás megkötését. Ezt hivatott biztosítani a nemzeti szabályozás.

A módosítás a jogértelmezés egységét segíti elő azáltal, hogy a jelenlegi szabályozástól eltérően nem az engedélyek kiadásának feltételeként említi a felelősségbiztosítás meglétét. Szintén a pontosítás szellemében a tervezet egyértelművé teszi, hogy a felelősségbiztosítás megkötésének kötelezettsége nem terjed ki az állami célú légiközlekedésre és az állami célú légiközlekedéssel összefüggő tevékenységekre.

A veszélyes árut szállító közúti járműre és annak személyzetére, az áru feladójára, átmeneti tárolójára és fogadójára, illetőleg továbbítására vonatkozó rendelkezések ellenőrzésére a katasztrófavédelmi hatóságot is indokolt feljogosítani.

Az Európai Bizottság 2006. június 28-ai ülésén döntött arról, hogy az EK Szerződés 226. cikke alapján kötelezettségszegési eljárás keretében indokolt véleményt bocsát ki hazánk ellen az Európai Közösség más tagállamában már regisztrált járművek (használt járművek) hazai forgalomba helyezésére vonatkozó hatályos szabályozás miatt.

A Magyarország területén egyre nagyobb számban nyíló bevásárló központokhoz vezető utak és belső úthálózatának hatósági engedélyezése során merült fel a hatóság részéről a közúti közlekedésről szóló 1988. évi I. törvény (a továbbiakban: Kkt.) hatályos szövege pontosítására vonatkozó javaslat. Az engedélyezést egyértelműen kötelezővé kell tenni, akár közútként, akár magánútként kívánják azokat megépíteni. A hatályos szabályozás félreérthető, a törvény ezek egyértemű szabályozását célozza.

A jelenlegi hazai díjfizetési rendszerbe bevont úthálózat autóútra és országos főút esetében a 3,5 tonna össztömeget meghaladó tehergépkocsira történő kiterjesztésének indoka, a forgalom meghatározó - lakosságot zavaró, környezetet szennyező, vagy az útburkolatot különösen rongáló - részének a gyorsforgalmi utakon tartása, a szomszédos országok gyakorlatához való idomulás, a gyorsforgalmi úthálózat országhatárokig való kiépítéséig a nagytérségi szállítási szerepet betöltő utak egyéb főutakat érő többletterhelés hatásának megfizettetése.

Az autós társadalom több képviselője, illetve a Magyar Autóklub, mint az autósok érdekvédelmi szervezete is hangot adott álláspontjának, mely szerint igazságtalan helyzetet eredményez, hogy a Polgári Törvénykönyvben (a továbbiakban: Ptk.) foglalt öt éves elévülési időn belül bármikor követelhető, hogy a jogosulatlan úthasználó pótdíjat fizessen. Emellett technikailag is nehezen megvalósítható, hogy öt évig meg kell őrizni a matrica megvásárlását igazoló bizonylatot. Erre tekintettel indokolt a Ptk.-ban foglalt öt éves elévülési határidő nagymértékű csökkentése. Ebben a körben a GKM, az ÁAK Zrt. és a Magyar Autóklub egyeztette álláspontját és teljes körű konszenzus jött létre a felek között.

Bizonytalan jogi helyzetet eredményez, hogy nincs jogszabályban egyértelműen meghatározva, hogy az engedély nélkül létesített útcsatlakozással kapcsolatos eljárásban az elbontásra, illetve az átépítésre kötelező döntés milyen szempontok mérlegelése alapján történik. Engedély nélkül, vagy a kezelői hozzájárulásban foglaltaktól eltérően épített, de a vonatkozó közlekedésbiztonsági követelményeknek megfelelő útcsatlakozás kapcsán ugyanis nincs olyan közérdek, amely az elbontásra kötelezést indokolttá tenné.

Ugyancsak a bizonytalan jogi helyzet feloldását szolgálja, hogy konkretizálásra kerül, hogy szabálytalan útcsatlakozás építése esetén ki kötelezhető annak elbontására.

Az Európai Parlament és a Tanács 2004/54/EK irányelvének honosítása tagállami kötelezettség, amelyet 2006. április végéig teljesíteni kellett volna, haladékkal 2006 augusztusáig teljesíthető. A közösségi irányelv honosítását kormányrendeletben kell elkészíteni, mivel több tárca számára ad feladatot, amelynek felhatalmazását rendezi a törvény.

Az Európai Parlament és a Tanács a 2006. április 11-én közzétett 561/2006/EK rendeletével (2006. március 15), valamint 2006/22/EK irányelvével a közúti közlekedésbiztonság szempontjából kiemelten fontos közösségi szabályozási területen, a közúti járművezetők vezetési és pihenőidejére vonatkozóan új szabályozást jelentetett meg és egyben hatályon kívül helyezte a közúti szállításra vonatkozó egyes szociális jogszabályok összehangolásáról szóló, 1985. december 20-ai 3820/85/EGK tanácsi rendeletet. A Közösségi normák változásának a hazai jogi szabályozásban való követése és a hazai végrehajtáshoz tartozó szabályozási felhatalmazás a Kkt. soron kívüli módosítását igénylik.

A vasúti közlekedésről szóló 2005. évi CLXXXIII. törvény (a továbbiakban: Vtv.) elfogadása óta végrehajtási feladatok teljesítése és az alacsonyabb szintű jogszabályok megalkotása során felmerült körülmények alapján a vasúti törvény felhatalmazó rendelkezéseinek technikai jellegű módosítása vált szükségessé.

A vasúti engedélyezési eljárási kérelmek benyújtása nagy mennyiségű dokumentációt kíván. Gyakorlatban tapasztalható, hogy a tervanyagok és egyéb dokumentációk szakmai színvonala, minősége kifogásolható, így nagyfokú ellenőrzést kíván. Mivel egy kérelem elintézése egyidejűleg több szakmai területet érint (konkrétan: vasúti pályát, hidat, biztosító- és védelmi berendezést, térvilágítást, gépészeti rakodóberendezést, egyes esetekben felsővezetéket is) a hatóságon belüli felülvizsgálatot valamennyi szakterület vonatkozásában el kell végezni.

A jelenleg hatályos Vtv. 30 napos ügyintézési határidőt ír elő a közlekedési hatóságnak a műszaki engedély kiadására, amely egy nagyon sok érdekelt részvételével lefolytatott engedélyezési eljárásnál a gyakorlatban nem teljesíthető. Az érdemi felülvizsgálat és határozat meghozatalának reális időtartama 90 nap.

Az Európai Parlament és a Tanács 2005. szeptember 7-ei 2005/44/EK irányelve a közösségi belvízi közlekedésre vonatkozó harmonizált folyami információs szolgáltatásokról (River Information Services - RIS) kötelezte a tagállamokat az irányelv belső jogukba való átültetésére és a szolgáltatások megvalósítására. A RIS olyan szolgáltatások együttese, amelyek egyes elemeit a Magyar Köztársaság már korábban megvalósította és részben költségvetési, részben közösségi források felhasználásával fejlesztette. Ezek további üzemeltetése és a RIS további elemeinek megvalósítása a víziközlekedésről szóló 2000. évi XLII. törvény (a továbbiakban: Vkt.) 2. §-a (1) bekezdésének f) pontja szerint állami feladat.

A Vkt. esetében ezen kívül az Európai Bíróság C-47/02 és C-405/01 határozatai teszik szükségessé a tengeri hajók parancsnokának és első tisztjének állampolgárságával összefüggő rendelkezések felülvizsgálatát.

A Magyar Köztársaság csaknem négy évtizede csatlakozott a Nemzetközi Tengerészeti Szervezethez, amelynek tevékenysége a természetes és az épített környezettel, a tengerészeti tevékenységek biztonságával összefüggésben a kormányzati munka egyre szélesebb területét érinti. Figyelemmel tehát arra, hogy a Nemzetközi Tengerészeti Szervezetben vállalt tagságunkkal összefüggésben jelentkező feladatok több tárca tevékenységét érintik, a Nemzetközi Tengerészeti Szervezet magyar nemzeti bizottságra vonatkozó előírásokat indokolt a kormány által kiadott jogszabályban rögzíteni. A jelzett okokkal összefüggésben a törvény szerint a Nemzetközi Tengerészeti Szervezetről szóló 1948. évi egyezménynek az 1993. évi módosításokkal egységes szerkezetbe foglalt szövegének kihirdetéséről szóló 2003. évi LXXIX. törvény 4. §-a új második bekezdéssel egészül ki, miszerint a törvény végrehajtásában közreműködő, a Nemzetközi Tengerészeti Szervezet nemzeti bizottságára vonatkozó előírásokat a kormány rendeletben szabályozza.

-----STARTING---POINT---RESZLETES---

Az 1. §-hoz

A harmadik országok közösségi repülőtereket használó légijárműveinek biztonságáról szóló 2004. április 21-i 2004/36/EK európai parlamenti és tanácsi irányelv megfelelő végrehajtása érdekében a külföldi polgári légijárműveknek az Lt. szabályozott légiközlekedési hatósági ellenőrzésével kapcsolatban pontosabb és egyértelmű rendelkezéseket tartalmaz a törvény, amely egyúttal meghatározza a hatóság tudomására jutott adatok és ellenőrzési eredmények továbbításának törvényi szintű szabályait is.

A 2. §-hoz

Az Egységes Európai Légtér (Single European Sky) koncepció alapjait biztosító négy közösségi alaprendelet közül a léginavigációs szolgálatoknak az egységes európai égbolt keretében történő ellátásáról („léginavigációs-szolgálati rendelet”) szóló 2004. március 10-i 550/2004/EK európai parlamenti és tanácsi rendelet lehetőséget ad arra, hogy a légtérfelhasználók által megfizetett díjtételben figyelembe veendő költségek közé legyenek sorolva a nemzeti felügyeleti hatóságok (légiközlekedési hatóság) részéről felmerülő költségek is.

A törvény szerint a Polgári Légiközlekedési Hatóságnak, mint elsőfokú hatóságnak a légiforgalmi szolgálatok felügyeleti és ellenőrzési tevékenységével kapcsolatban jelentkező költségeit a magyar légtérben a légiforgalmi szolgálatok végzésére kijelölt szerv a légtérfelhasználóktól - külön jogszabályban meghatározott díjban érvényesíti, és azt a törvény alapján a hatóság részére átutalja.

A 3. §-hoz

A 2006. január 1-jétől felállított Közlekedésbiztonsági Szervezet hatékony munkavégzését és a közösségi jogi aktusok által előírt gyors információáramlást segítik elő a módosítás révén az üzemben tartó szervezetek által létrehozandó baleseti és repülésbiztonsági szolgálatok. A rendelkezés lehetővé teszi, hogy ilyen jellegű szervezethez csatlakozzanak azok, akik nem tudják önállóan létrehozni a szolgálatot, a rendelkezés lényege ugyanis az, hogy minden érintett üzemben tartó esetében ellássa valamilyen szervezet ezt a feladatot. Az alaprendelkezések - jogbiztonsági okokból - törvényi szintű szabályozását a módosítás tartalmazza, hivatkozott részletszabályokat a légiközlekedési balesetek, a repülőesemények és a légiközlekedési rendellenességek szakmai vizsgálatának szabályairól szóló rendelet módosításának indokolt szabályoznia.

A 4. §-hoz

A légiközlekedési bírság intézményének meghatározása - az erről szóló rendelkezés felvezető szövegének módosításával történő - pontosítást igényel, hogy az államháztartásról szóló törvényben meghatározott követelményekkel összhangban a törvényen alapuló alkalmazás egyértelműen megállapítható legyen.

A repülőterek környezetében létesítendő zajgátló védőövezetek kijelölésének, hasznosításának és megszüntetésének szabályairól szóló 176/1997. (X. 11.) Korm. rendeletben, valamint a repülőterek környezetében létesítendő zajgátló védőövezetek kijelölésének, hasznosításának és megszüntetésének részletes műszaki szabályairól szóló 18/1997. (X. 11.) KHVM-KTM együttes rendeletben meghatározott zajkorlátozásokkal összefüggő jogkövető magatartás elősegítéséhez - az eddigi tapasztalatok alapján - indokolt a légiközlekedési hatóság által alkalmazható szankció bevezetése.

Az 5. §-hoz

A légifuvarozókra és légijárművek üzemben tartóira vonatkozó biztosítási követelményekről szóló, 2004. április 21-ei 785/2004/EK európai parlamenti és tanácsi rendelettel (a továbbiakban: közösségi rendelet) összefüggésben a légiközlekedési kötelező felelősségbiztosításra vonatkozó hazai szabályozás átalakítása vált szükségessé. Ennek keretében a közösségi rendelet végrehajtását elősegítő rendelkezések bevezetésére, továbbá a közösségi rendelet által nem szabályozott esetekre olyan nemzeti szabályozás megalkotására került sor, amely a közösségi szabályok keretei között a hazai sajátosságokat messzemenően figyelembe veszi.

A közösségi rendelet rendelkezései csak a légifuvarozókra és légijárművek üzemben tartóira vonatkoznak. A polgári célú légiközlekedési tevékenység veszélyes üzem jellegére tekintettel azonban az Lt. kihirdetése óta szélesebb körre írja elő a kötelező felelősségbiztosítás megkötését. Ezt hivatott biztosítani a nemzeti szabályozás.

A módosítás a jogértelmezés egységét segíti elő azáltal, hogy a jelenlegi szabályozástól eltérően nem az engedélyek kiadásának feltételeként említi a felelősségbiztosítás meglétét. A módosítás kimondja, hogy a nyilvános repülőtérre, valamint a lajstromba bejegyzett, továbbá a magyar tulajdonban lévő, lajstromozásra nem kötelezett polgári légijárműre felelősségbiztosítást kell kötni. A módosítás alapján külön bekezdés rendelkezik arról, hogy nyilvános repülőtér üzemben tartására, polgári légiforgalmi irányító szolgálat által légiforgalmi irányítói tevékenység ellátására, valamint légiközlekedési tevékenység végzésére engedély csak akkor adható, ha a kérelmező megfelelő felelősségbiztosítási fedezettel rendelkezik.

Ugyanígy a pontosítás szellemében a törvény egyértelművé teszi, hogy a felelősségbiztosítás megkötésének kötelezettsége nem terjed ki az állami célú légiközlekedésre és az állami célú légiközlekedéssel összefüggő tevékenységekre. A jelenlegi szabályozás szerint ez az Lt. 22. §-a alapján megállapítható, tekintettel arra, hogy az állami célú légiközlekedési, illetve azzal összefüggő tevékenység nem engedélyköteles.

A módosítás - az egységes értelmezés elősegítése érdekében - kifejezetten csak polgári repülőtérre, légijárműre, légiforgalmi irányító szolgálatra vonatkozóan rendelkezik a biztosítási kötelezettségről. Ezt a szabályozást az állami célú légiközlekedési és azzal összefüggő tevékenység mögötti közvetlen állami felelősség teszi lehetővé.

A légiközlekedési kötelező felelősségbiztosításra vonatkozó részletes előírásokat a légifuvarozókra és légijárművek üzemben tartóira vonatkozó biztosítási követelményekről szóló 2004. április 21-i 785/2004/EK európai parlamenti és tanácsi rendelet, valamint a légiközlekedési kötelező felelősségbiztosításról szóló 39/2001. (III. 5.) Korm. rendelet tartalmazza.

A 6. §-hoz

A jogalkalmzás megkönnyítése érdekében célszerű egységes felhatalmazó rendelkezést beépíteni a törvény szövegébe.

A 7. §-hoz

A tagállamok és harmadik országok közötti légiközlekedési szolgáltatásokra vonatkozó megállapodások tárgyalásáról és végrehajtásáról szóló, 2004. április 29-i 847/2004/EK európai parlamenti és a tanácsi rendelet 5. cikke előírja, hogy a tagállam által kötött légiközlekedési megállapodásokban biztosított jogokat megkülönböztetéstől mentes, átlátható eljárás alapján kell elosztani. A törvény felhatalmazást ad a közlekedésért felelős miniszternek arra, hogy az eljárás részletszabályait rendeletben határozza meg.

A magyar légtér felosztására, a repülések végrehajtására és a légiforgalom irányítására vonatkozó szabályok miniszteri rendeletben történő megállapítására vonatkozó felhatalmazó rendelkezéseket a jogalkalmazás megkönnyítése érdekében célszerű egységes felhatalmazó rendelkezés keretében beépíteni a törvény szövegébe.

A 8. §-hoz

A törvény az Lt. jogharmonizációs záradékát a harmadik országok közösségi repülőtereket használó légijárműveinek biztonságáról szóló 2004. április 21-i 2004/36/EK európai parlamenti és tanácsi irányelvnek való megfelelésre tekintettel egészíti ki.

A 9. §-hoz

Jogosulatlan parkolás esetén a parkolási társulás hatvan napos jogvesztő határidőn belül adhatja postára a díj- vagy pótdíj fizetési felszólítását.

A 10. §-hoz

A közúti szállításra vonatkozó egyes szociális jogszabályok összehangolásáról szóló tanácsi rendeletek változása miatt a hatályos rendelkezés megfogalmazásának pontosítása szükséges.

A 11. §-hoz

A Legfelsőbb Bíróság 2/2006. Polgári jogegységi határozatában foglaltak alapján a szabályozás további alkalmazhatósága és a felelősségi kérdések biztosítása, valamint a Kkt. 48. §-a (3) bekezdése a) pontjának 5. alpontjában adott felhatalmazással való összhang megteremtése érdekében szükséges a módosítás.

A 12. §-hoz

A közúti szállításra vonatkozó egyes szociális jogszabályok összehangolásáról szóló tanácsi rendeletek változása miatt a hatályos rendelkezés megfogalmazásának  pontosítása szükséges. A veszélyes árut szállító közúti járműre és annak személyzetére, az áru feladójára, átmeneti tárolójára és fogadójára, illetőleg továbbítására vonatkozó rendelkezések ellenőrzésére a katasztrófavédelmi hatóságot is indokolt feljogosítani.

A 13. §-hoz

Az Európai Bizottság 2006. június 28-ai ülésén döntött arról, hogy az EK Szerződés 226. cikke alapján kötelezettségszegési eljárás keretében indokolt véleményt bocsát ki hazánk ellen az Európai Közösség más tagállamában már regisztrált járművek (használt járművek) hazai forgalomba helyezésére vonatkozó hatályos szabályozás miatt.

A Szerződésnek az áruk szabad mozgásáról szóló rendelkezései (az EK Szerződés 28. és 30. cikke) megsértése (2005/4933. sz. jogsértés) miatt indított eljárásban az Európai Bizottság kifogásolja, hogy eltérő szabályozást alkalmaz hazánk a Magyarországon már nyilvántartásba vett és az Európai Közösség más tagállamából behozott járművek esetében.

A járműnyilvántartás közhiteles adattartalmának biztosítása érdekében azonban a közlekedési hatóság a külföldi okmányok vizsgálata mellett szemle keretében állapítja a nyilvántartásban rögzítendő műszaki adatokat.

A 14. §-hoz

A bevásárló központokhoz vezető utak és azok belső úthálózatának hatósági engedélyezése tekintetében egyértelmű szabályok szükségesek, akár közútként, akár magánútként kívánják azokat megépíteni. A módosítás a hatályos szabályozás pontosítását szolgálja.

A 15. §-hoz

Indokolatlan az ügyféli körből a kérelem benyújtóját, az építtetőt kihagyni.

Nem szolgálja a jogbiztonságot, hogy a Kkt. a Ket. felhatalmazása alapján úgy állapít meg eltérő ügyfélfogalmat, hogy az ügyfelek köre nincs pontosan meghatározva. Ezért szükséges a szintén közvetlen jogi érdekeltségekkel rendelkező és a gyakorlatban az eljárásban ügyfélként részt vevő útkezelők és a közművek ügyféli jogait deklarálva megállapítani az engedélyezési eljárásban részt vevő ügyfelek körét.

A hatályos szabályozás abban az esetben is kötelezővé teszi a hirdetményi úton, továbbá közhírré tétel útján történő értesítést, ha azt az ügyfelek száma nem indokolja. A helyi lapban történő közzététel - még a lehető legszűkebb tartalom közlése esetén is - jelentős többletkiadást jelent a területi közlekedési hatóság számára. Erre figyelemmel célszerűbb a jelenlegi szabályozás pontosítása, amely a hirdetményi közzététel mellett lehetőségként és nem kötelezettségként írja elő az eljárás megindításáról szóló értesítés közhírré tételét.

A fenti rendelkezés- elsősorban jogbiztonsági szempontokra tekintettel - úgy módosítja a törvényt, hogy a közlekedési hatóság hirdetményi úton köteles értesíteni az ügyfeleket, függetlenül az ügyfelek számától, azonban a szabályozás nem tiltja meg számára a közhírré tétel útján történő értesítést sem.

Az építési engedélyezési eljárásban a helyszíni szemle gyakran nem a „helyszín”-en zajlik, éppen ezért „szemlé”-nek sem lehet nevezni. A „hatósági egyeztetés” fogalomnak az a lényege, hogy ez egy hatósági aktus, ugyanakkor mégsem minősül a Ket. szerinti helyszíni szemlének vagy tárgyalásnak. Ugyanakkor erről a fogalomról a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény is említést tesz, így a szabályozás indokolt.

A 16. §-hoz

A jelenlegi hazai díjfizetési rendszerbe bevont úthálózat autóútra és országos főút esetében a 3,5 tonna össztömeget meghaladó tehergépkocsira történő kiterjesztésének indoka, a forgalom meghatározó - lakosságot zavaró, környezetet szennyező, vagy az útburkolatot különösen rongáló - részének a gyorsforgalmi utakon tartása, a szomszédos országok gyakorlatához való idomulás, a gyorsforgalmi úthálózat országhatárokig való kiépítéséig a nagytérségi szállítási szerepet betöltő utak egyéb főutakat érő többletterhelés hatásának megfizettetése.

A tárca elképzelései szerint 2008. évben a gyorsforgalmi úthálózaton bevezetésre kerül az elektronikus (használattal arányos) díjfizetés. A díjfizetési kötelezettség kiterjesztésének legfontosabb indoka, hogy ne legyen lehetséges a tehergépjármű-forgalom számára az útdíj-fizetési kötelezettség elkerülése. Az ehhez kapcsolódó cselekvési terv első lépése a matricás díjfizetési mód főutakra történő kiterjesztése a tehergépjárművek számára 2007. évtől, amelyet 2008. évtől - térben és járműkategóriák tekintetében - fokozatosan vált majd fel az elektronikus díjszedési rendszer.

A gyorsforgalmi utak körében azon autópályák és autóutak tartoznak, amelyek azonosítása „M” jellel történik (ma: M0, M1, M3, M5, M6, M7, M9, M30, M35, M70). A főutak körébe azon országos úthálózati elemek tartoznak, amelyek azonosítása 1, 2, vagy 3 számjeggyel történik. Az esetlegesen szükségessé váló díjmentes szakaszok körét GKM rendelet szabályozza.

A 17. §-hoz

A Magyar Autóklub és sok magánszemély jelezte, hogy igazságtalan és technikailag is nehezen megvalósítható, hogy a Ptk. szerinti ötéves elévülési időn belül bármikor követelhető, hogy a jogosulatlan úthasználó pótdíjat fizessen, illetve, hogy öt évig meg kell őrizni a matrica megvásárlását igazoló bizonylatot. Erre tekintettel indokolt, hogy a Kkt. - a Ptk.-ban foglalt ötéves elévülési időnél - lényegesen rövidebb igényérvényesítési határidőre vonatkozó szabályozást tartalmazzon.

A 18. §-hoz

Bizonytalan jogi helyzetet eredményez, hogy nincs jogszabályban egyértelműen meghatározva, hogy az engedély nélkül létesített útcsatlakozással kapcsolatos eljárásban az elbontásra, illetve az átépítésre kötelező döntés milyen szempontok mérlegelése alapján történik. Amennyiben ugyan engedély nélkül létesült az útcsatlakozás, de az alkalmas a biztonságos közlekedésre, úgy nincs olyan közérdek, amelyre tekintettel a hatóságnak az elbontás, illetve átépíttetés mellett kellene dönteni.

A mérlegelési szempontok deklarálása ugyanakkor az ügyfelek és az eljárást gyakran kezdeményező közútkezelő számára is irányadó lenne, valamint a hatósági döntését is alátámasztaná.

Szintén bizonytalan jogi helyzetet eredményez, hogy nincs jogszabályban meghatározva a kötelezett személye. Tekintettel arra, hogy nincs olyan útcsatlakozás, amelynek ne lenne tulajdonosa, illetve a tulajdonos minden esetben - végső esetben polgári jogi úton - ráhatással van az érdekkörébe tartozó ingatlanára, indokolt a tulajdonost kötelezni.

A 19. §-hoz

A Kkt. 44. §-a (7) bekezdésének jelenlegi szövegezéséből az következik, hogy a saját számlás szállítási tevékenységet végző vállalkozások telephelyi ellenőrzéséhez a közlekedési hatóságnak nincs törvényi felhatalmazása. E hiányosságot szünteti meg a törvény a 44. § (7) bekezdésének kiegészítésével.

A 20. §-hoz

Az Európai Parlament és a Tanács 561/2006/EK rendeletével (2006. március 15.) hatályon kívül helyezte a közúti szállításra vonatkozó egyes szociális jogszabályok összehangolásáról szóló, 1985. december 20-ai 3820/85/EGK tanácsi rendeletet. A Kkt. 44/A. §-ának (2) bekezdésében szövegszerűen hivatkozott közösségi szabályozás 2007. április 11-ével történő megváltozása szükségessé teszi a Kkt. jelenleg hatályos szövegének változtatását.

A 21. §-hoz

Az Európai Parlament és a Tanács 2004/54/EK irányelvének honosítása tagállami kötelezettségünk, amelyet - figyelemmel a több tárca részére adott feladatra - kormányrendeletben kell végrehajtani. A törvény a szabályozási felhatalmazást tartalmaz, továbbá pontosítja a közúti közlekedési szolgáltatások és a közúti járművek üzemben tartásának általános szabályait meghatározó jogalkotási felhatalmazást.

A közúti szállításra vonatkozó egyes szociális jogszabályokkal kapcsolatos 3820/85/EGK és a 3821/85/EGK tanácsi rendelet végrehajtásának minimumfeltételeiről és a 88/599/EGK tanácsi irányelv hatályon kívül helyezéséről szóló 2006/22/EK irányelv (2006. március 15.) hazai végrehajtása a Kkt. kiegészítését igényli további felhatalmazó rendelkezésekkel. A Kormány részére a több tárcához tartozó ellenőrző hatóságok közös eljárási keretszabályai tekintetében, a közlekedésért felelős miniszter részére a közlekedési hatóság közúti ellenőrzési tevékenységének részletes szabályozásához szükséges a szabályozási felhatalmazás biztosítása.

A 22. §-hoz

Az Európai Unió jogának való megfelelést tartalmazó rendelkezés.

A 23. §-hoz

A vasúti engedélyezési eljárási kérelmek benyújtása nagy mennyiségű dokumentációt kíván. Gyakorlatban tapasztalható, hogy a tervanyagok és egyéb dokumentációk szakmai színvonala, minősége kifogásolható, így nagyfokú ellenőrzést kíván. Mivel egy kérelem elintézése egyidejűleg több szakmai területet érint (konkrétan: vasúti pályát, hidat, biztosító- és védelmi berendezést, térvilágítást, gépészeti rakodóberendezést, egyes esetekben felsővezetéket is) a hatóságon belüli felülvizsgálatot valamennyi szakterület vonatkozásában el kell végezni.

A jelenleg hatályos Vtv. 30 napos ügyintézési határidőt ír elő a közlekedési hatóságnak a műszaki engedély kiadására, amely egy nagyon sok érdekelt részvételével lefolytatott engedélyezési eljárásnál a gyakorlatban nem teljesíthető. Az érdemi felülvizsgálat és határozat meghozatalának reális időtartama 60 nap.

A 24. §-hoz

A rendelkezés a vasúti törvénynek az igazgatási szolgáltatási díjak miniszteri rendeletben történő megállapítására vonatkozó felhatalmazó rendelkezéseit egészíti ki.

A külföldön végzett vasúti hatósági eljárások esetében a hatóság külföldön történő eljárásával felmerülő, számlával igazolt költségek nem igazgatási szolgáltatási díj formájában, hanem költségtérítés formájában kerülnek megfizetésre. Ezt az indokolja, hogy az ilyen eljárások költségigénye és költségszerkezete alapvetően eltér a belföldi díjaktól, illetve nagymértékben változó az eljárás helye függvényében. Erre tekintettel nem állapítható meg „átlagos díj”, így a számla ellenében történő költségtérítés indokolt.

A normaszöveg a díjak megosztásának szabályozására vonatkozó kiegészítést az indokolja, hogy a vasúti hatósági eljárásokkal kapcsolatban a költségek nem kizárólag az eljáró hatóságnál (megyei közlekedési hatóságok, Központi Közlekedési Felügyelet) merülnek fel, az eljárások bizonyos részfolyamatait a Közlekedési Főfelügyelet végzi, ezért a díjak megosztása indokolt, ennek azonban előfeltétele a törvényi felhatalmazás.

Az újabb felhatalmazó rendelkezés beépítésének indoka, hogy a vasúti közlekedés biztonságára vonatkozó szabályok olyan nagy terjedelmű, speciális vasútszakmai szabályokat foglalnak magukban, amelyek megalkotása nem igényel kormányrendeleti szintű szabályozást, ehelyett a miniszteri rendeletben való szabályozásuk indokolt. Ezen túlmenően a módosítás a Vtv. 30. §-ának (1) bekezdésében foglaltakkal való koherencia megteremtése érdekében szükséges.

A 25. §-hoz

A törvény nevesíti az állami feladatok körében az Európai Unió által kiemelten kezelt folyami információs szolgáltatásokat.

A folyami információs szolgáltatások működtetésére vonatkozó szerződés három éves időszakra került megkötésre, amelyben az egyes évekre azonos összegű működtetési díj, mintegy 100 millió forint megfizetése szerepel. A szerződésben foglalt rendelkezések lehetővé teszik a szerződéses összeg évenkénti felülvizsgálatát, valamint az árváltozások és a szolgáltatás bővülésének mértékében történő megváltoztatását.

A folyami információs szolgáltatások rendszerének megvalósítása, azaz a fejlesztés 2007. évi költsége mintegy 190 millió forintot tesz ki. A rendszer további fejlesztése a 2010-ig terjedő időszakban előreláthatóan mintegy 1,3 milliárd forint forrás felhasználását teszi szükségessé.

A 26. §-hoz

A határforgalom ellenőrzésének meggyorsítása és szükség esetén az esetleges mentési műveleteknél a személyek felkutatása megköveteli az utasok nyilvántartásának vezetését a nemzetközi forgalomban közlekedő személyhajókon. A törvény egyúttal rögzíti a személyes adatok megőrzésének időtartamát is. A tengeri személyhajón utazó személyek nyilvántartására vonatkozóan elfogadott közösségi rendelkezéseknek a belvízi hajózásban való alkalmazása segíti a hajózás biztonságának fokozását és hozzájárul az egységes tengeri és belvízi gyakorlat erősödéséhez [az Európai Közösség tagállamainak területén lévő kikötőt érintő forgalomban részt vevő személyhajókon utazó személyek nyilvántartásáról szóló 11/2002. (VIII. 12.) GKM rendelettel harmonizált 98/41/EK irányelv]. A balesetet szenvedett külföldi személyhajón utazó idegen állampolgárok nevei alapján, kellő jártasság hiányában, nem mindig állapítható meg kellő biztonsággal a személy neme. A személy neme és kora az azonosításnál nélkülözhetetlen adat.

A 27. §-hoz

Az Európai Bíróság határozata nem tette hozzáférhetővé harmadik államok polgárai számára a hajóparancsnoki, illetve első tiszti szolgálat ellátását. Így alkotmányossági okokból a közösségi tagállamok polgárai, illetve az EGT tagállamainak polgárai részére biztosítható a hajóparancsnoki, illetve első tiszti szolgálat ellátása.

A 28. §-hoz

A közösségi belvízi közlekedésre vonatkozó harmonizált folyami információs szolgáltatásokról (RIS) szóló, 2005. szeptember 7-ei 2005/44/EK európai parlamenti és tanácsi irányelv 9. cikkében szereplő rendelkezések törvényi szintű átültetése indokolt, ezért az adatok védelme, biztonsága és újra történő felhasználása kapcsán szükséges biztosítani, hogy

- a RIS működéséhez szükséges személyes adatok feldolgozását az egyének szabadságának és alapvető jogainak védelmére vonatkozó közösségi szabályoknak - többek között a 95/46/EK és a 2002/58/EK irányelvnek - megfelelően végzik el;

- megfelelő intézkedések történjenek a RIS üzenetek és feljegyzések kárt okozó eseményekkel és visszaéléssel, többek között a jogosulatlan hozzáféréssel, módosításokkal vagy elvesztéssel szembeni védelme érdekében.

Ezen kívül a közszféra információinak további felhasználásáról szóló, 2003. november 17-ei 2003/98/EK európai parlamenti és tanácsi irányelvben foglalt rendelkezésekre is figyelemmel kell lenni.

A 29. §-hoz

A folyami információs szolgáltatások működtetését a törvény szerint a hajózási hatóságok, ezen belül a Közlekedési Főfelügyelet útján szükséges ellátni, amely számára a finanszírozási feltételeket a víziközlekedésről szóló 2000. évi XLII. törvény módosítása biztosítja.

Szükséges annak biztosítása is, hogy a költségvetési finanszírozással létrehozott adatokhoz azok adatgazdái térítésmentes hozzáférést és használatot biztosítsanak a központ technikai működtetőjének, mivel azok létrehozására többszörösen nem költhető költségvetési forrás, ugyanakkor a használati célhoz önmagukban elégtelenek, azaz azokat a folyami információs szolgáltatások működtetésért felelős hajózási hatóság tovább bővíti, illetve fejleszti.

A 30. §-hoz

A szolgáltatások tényleges alkalmazásához további részletes - elsősorban műszaki jellegű - szabályozásra van szükség. A módosítás az erre vonatkozó felhatalmazások beiktatásával a további részletes szabályozás jogi feltételeit teremti meg.

A 31. §-hoz

A módosítás egyrészt kiegészíti a harmonizált uniós jogi aktusok felsorolását a 2005/44/EK európai parlamenti és tanácsi irányelv 9. cikkével, másrészt lecseréli az uniós jogi aktusokra hivatkozást az európai uniós csatlakozást követő formátumú záradékkal.

A 32. §-hoz

A Nemzetközi Tengerészeti Szervezet magyar nemzeti bizottságra vonatkozó előírásokat indokolt jogszabályban rögzíteni. A módosítás jogalkotási felhatalmazást teremt a Kormány részére.

-----STARTING---POINT---VEGE---

A 33. §-hoz

A hatálybalépésre, egyes rendelkezések hatályon kívül helyezésére vonatkozó rendelkezéseket, továbbá közösségi rendeletre való hivatkozás pontosítását tartalmazza.

A 34. §-hoz

A légiforgalom irányítására kijelölt szerv által fizetendő felügyeleti díjra vonatkozó kötelezettség az államháztartásról szóló 1992. évi XXXVIII. törvény rendelkezései alapján csak negyvenöt nappal a kihirdetést követően léphet hatályba. A 2007. évben a kötelezettség nem terjed ki teljes naptári évre, erre tekintettel átmeneti rendelkezésben a töredékévre vonatkozó díjfizetési összeghatár meghatározása szükséges.

A (2) bekezdés - a függő jogi helyzetek felszámolása érdekében - átmeneti rendelkezést állapít meg a törvény hatálybalépése idején már esedékes vagy esedékessé váló pótdíjfizetési követelések tekintetében. A rendelkezés a még meg nem tett fizetési felszólítások, továbbá a már esedékessé vált, de még meg nem fizetett pótdíjak időbeli sorsát rendezi azzal, hogy határidőt ír elő a törvény hatálybalépése előtti cselekményekre vonatkozó, ám a törvény hatálybalépéséig még postára nem adott pótdíjfelszólításokkal kapcsolatos intézkedésekre.

A 35. §-hoz

Az e törvény által megvalósított, uniós jogi aktusoknak való megfelelést tartalmazó rendelkezés.