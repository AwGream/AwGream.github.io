2007. évi LI. törvény indokolása

a hitelintézetekről és a pénzügyi vállalkozásokról szóló 1996. évi CXII. törvény, valamint egyes szakosított hitelintézetekről szóló törvények módosításáról

-----STARTING---POINT---ALTALANOS--- 

A törvényben szereplő módosításokra

- egyrészt az európai tőkemegfelelési szabályok átültetése (ebből a törvényi szintet igénylő rendelkezések),

- másrészt a korábbi jogharmonizációs célú módosítások - gyakorlati tapasztalatok alapján szükségessé vált - felülvizsgálata,

- harmadrészt a hazai hitel- és tőkepiac fejlődésének iránya, a lakás-takarékpénztári szektor esetében néhány pontosítás mellett a külföldi terjeszkedés lehetővé tétele,

- negyedrészt a hazai felügyeleti díjfizetési kötelezettség szabályainak egységesítése, a díjfizetés tevékenységi kockázatokkal való arányossá tétele és mértékének csökkentése

érdekében kerül sor.

A törvény hitelintézeteket érintő része alapvetően változtatja meg a hitelintézetek prudenciális szabályozását és felügyeletét. A hitelezési kockázat esetében - az intézmény méretétől, tevékenységének összetettségétől, az általa vállalt kockázatok jellegétől függően - többféle számítási mód alkalmazására ad lehetőséget. Lehetővé válik a hitelkockázatot csökkentő tényezők figyelembe vétele a tőkekövetelmény számításánál.

A piaci kockázat és tőkekövetelményének számítása alapjaiban nem változik, de számos ponton módosul. Bevezetésre kerül egy új kockázati típus is, a működési kockázat. Az ezzel kapcsolatos tőkekövetelmény meghatározása is többféle módszerrel történhet. A különböző módszerek közül az intézmények választhatnak, de mindig szükséges a felügyeleti hatóság jóváhagyása a választott módszer alkalmazásához.

Az új rendelkezések a kockázatokhoz jobban igazodó kockázatkezelési módszerek alkalmazását azáltal ösztönzik, hogy a fejlettebb módszerrel, nagyobb pontossággal elvégzett számítások esetében a tőkekövetelmény jobban igazodik a tényleges kockázatokhoz, s így a portfolió összetételétől függően alacsonyabb lehet, mintha egyszerűbb, a kockázatokat durvábban becslő eljárásokat alkalmazna az intézmény.

A törvény három kérdésben módosítja a lakás-takarékpénztárakról szóló törvényt. Lehetővé teszi, hogy a lakás-takarékpénztár tulajdoni részesedést szerezhessen másik hazai lakás-takarékpénztárban, vagy hasonló tevékenységet folytató külföldi hitelintézetben. Kiterjeszti a lakás-előtakarékossági támogatás igénylésének lehetőségét a szabad mozgáshoz és tartózkodáshoz való jogát a Magyar Köztársaság területén gyakorló és magyarországi lakóhellyel rendelkező személyekre. A törvény emellett a jogosulatlanul igénybe vett állami támogatás behajtásának egyszerűsítése érdekében módosítja a visszafizetendő összeg kamatozására vonatkozó rendelkezést.

A pénzügyi szolgáltatási szektor szereplőinek a Pénzügyi Szervezetek Állami Felügyelete felé fennálló felügyeleti díjfizetési kötelezettsége esetében a törvény egységesít, azaz az egyes piaci szereplők terhei a tevékenységük kockázataival válik arányossá. Ezzel egyidejűleg az egyes szektorokat érintő terhelés arányosabbá válik, és összességében csökken a difiztetési kötelezettség mértéke is.

A jelzálog-hitelintézetről és a jelzáloglevélről szóló törvény módosítása meghatározza a jelzálog-hitelintézet alkalmazásában álló ingatlanértékelőkre, illetőleg ingatlanértékelő szervezet megbízása esetén az értékelést jóváhagyó személyre vonatkozó alapvető személyi feltételeket.

-----STARTING---POINT---RESZLETES---

Az 1. §-hoz

A hitelezési kockázat sztenderd módszerrel történő alkalmazásakor az elismert külső hitelminősítő szervezetek hitelminősítési kategóriáit alkalmazzák a hitelintézetek. Ez egyben a törvény hatályának módosítását is szükségessé teszi.

A 2. §-hoz

A törvény egyrészt lehetővé teszi, hogy a pénzügyi intézmények a jövőben biztosítási ügynöki tevékenység helyett - az ennél tágabb - biztosításközvetítői tevékenységet is végezzenek, valamint azt is, hogy a hitelezési tevékenységből származó veszteségek mérséklése érdekében a tulajdonukba került fedezetet hasznosítsák. Ezen utóbbi rendelkezés ugyanakkor nem érinti a befektetések korlátozására vonatkozó előírásokat.

A 3-5. §-hoz

A törvény lehetővé teszi, hogy pénzügyi vállalkozás alapítványi formában is működjön azzal, hogy ezen pénzügyi vállalkozások által végezhető pénzügyi szolgáltatási tevékenységet korlátozza. A jelenlegi gazdasági környezetben már méltánytalannak tűnik, hogy az ún. b) típusú ügynökökre változatlanul fennmaradjon a személyi korlátozás. A törvény ezért kiterjeszti a lehetőséget, s így bármely jogi személy, jogi személyiség nélküli gazdasági társaság és egyéni vállalkozó is lehet.

A 6. §-hoz

A törvény kiegészíti a személyi és tárgyi feltételeket az áttekinthető szervezeti felépítésre vonatkozó előírással.

A 7. §-hoz

A hitelintézeteknek áttekinthető szervezeti felépítéssel és vállalatirányítással kell rendelkezniük ahhoz, hogy az új tőkemegfelelési szabályok alkalmazásához szükséges módszereket megalapozottan, felkészülten és megfelelően tudják az intézmény működésének egészében alkalmazni.

A 8-10. §-hoz

Az engedélyezési eljárás a számításokra, modellekre és modellek engedélyezésére vonatkozó új szabályok miatt kiegészül egy felügyeletek közötti egyeztetési kötelezettséggel.

A rendelkezések részletesen szabályozzák az egyes engedélyezési tárgyköröket, az eljárást, különös tekintettel az adott ügyben érintett egyes európai felügyeleti hatóságok határozathozatal kapcsán szükséges együttműködésére, a hatáskörök megosztására, valamint a határozatok közzétételének szabályaira.

A 11-12. §-hoz

A rendelkezésekkel kiegészülnek a hitelintézetek átalakulására vonatkozó szabályok. Ezek értelmében ha hitelintézet más típusú hitelintézetté, pénzügyi vállalkozássá, pénzügyi vállalkozás hitelintézetté alakul, akkor az alapításra vonatkozó szabályokat kell alkalmazni. Ha hitelintézet befektetési vállalkozássá alakul át, akkor a tőkepiacról szóló törvény engedélyezésre vonatkozó szabályait kell alkalmazni. Ez alól kivételt jelent az az eset, amikor az átalakulni kívánó hitelintézet rendelkezik befektetési szolgáltatási és/vagy kiegészítő befektetési szolgáltatási tevékenységi engedéllyel. Mindkét esetben feltétel azonban, hogy az átalakuló hitelintézet a betétállományát teljes egészében átruházza még az átalakulásról szóló döntést megelőzően.

A 13-14. §-hoz

A rendelkezésekkel kiegészül a Felügyelet más tagállamok illetékes felügyeleti hatósági felé nyújtandó tájékoztatási kötelezettsége.

A 15. §-hoz

A rendelkezésekkel az Európai Bizottság részére a Felügyelet által megküldendő információk köre bővül.

A 16. §-hoz

A rendelkezés speciális szabályt állapít meg - a 2006. évi IV. törvénytől (a továbbiakban: Gt.) eltérően - a nyilvános részvénytársaság formájában működő hitelintézetek esetében az igazgatósági tagok visszahívására vonatkozóan, elősegítve ezzel a pénzügyi rendszer stabilitása érdekében a működés kiegyensúlyozottságát.

A 17. §-hoz

Technikai jellegű pontosítások, amelyek az alapítványi formában működő pénzügyi vállalkozások esetében a tulajdonosra, az igazgatóságra, a közgyűlésre és az ezek intézkedéseire vonatkozó előírások értelmezését segítik.

A 18. §-hoz

A rendelkezés általános jelleggel állapítja meg a pénzügyi intézmény igazgatóságának, felügyelő bizottságának és ezek tagjainak, valamint a fióktelep formájában működő pénzügyi intézmény vezető állású személyeinek a jogszabályszerű működésért való felelősségét.

A 19-20. §-hoz

Pontosító rendelkezések a banktitok fogalma esetében. Egyrészt egyértelművé válik, hogy a pénzügyi intézmény által felhatalmazott könyvvizsgálónak, a megbízott vagyonellenőrnek, szakértőknek, illetve a biztosítónak - a biztosítási szerződés teljesítéshez szükséges mértékben történő adatátadás nem minősül banktitok sérelemnek. Másrészt egy gyakorlatban jelentkező probléma megoldását célozza a törvény. Előfordul, hogy, ha a pénzforgalmi átutalás során a megbízó a jogosult bankszámlája helyett tévesen más bankszámlát jelöl meg, a bank a jóváírást a téves számlaszám alapján teljesíti. Az ügyfélnek természetesen jogában áll az összeget visszakövetelni, e jogát azonban a megfelelő adatok (cím) hiányában nem tudta gyakorolni, mivel az banktitoknak minősült.

A 21-22. §-hoz

A rendelkezés pontosítja a szövetkezeti hitelintézet esetében az igazgatóság és az alapítványi formában működő pénzügyi vállalkozás esetében a kuratórium összetételére vonatkozó szabályokat, kiegészítve a belső tagokra vonatkozó rendelkezésekkel.

A 23. §-hoz

A hitelintézeti törvény a felügyelő bizottság feladatkörének meghatározásánál olyan feladatokat ró a felügyelő bizottság hatáskörére, amelyek a Gt. szerint az audit bizottság feladatai lennének. A hitelintézeti törvény ráadásul további részletes szabályokat is tartalmaz a hitelintézet belső ellenőrzésének működésével, illetve a felügyelő bizottság és a belső ellenőrzés kapcsolatával összefüggésben.

A 24. §-hoz

A rendelkezés pontosítja az alapítványi formában működő pénzügyi vállalkozások esetében a felügyelő bizottsági feladatokkal felruházott ellenőrző testület szabályait, egyúttal létrehozását kötelezettségként írja elő.

A 25-27. §-hoz

A módosítás technikai jellegű, amelyet a tőkekövetelmény számításának változása tesz szükségessé.

A 28. §-hoz

A rendelkezés szerint, általánosan megfogalmazott kötelezettségként a hitelezési, piaci és működési kockázat fedezetéhez szükséges szavatoló tőkével kell rendelkeznie a hitelintézetnek.

A tőkepiacról szóló 2001. évi CXX. törvény módosításáról szóló 2007. évi LII. törvény 27. §-a az Európai Parlament és a Tanács 2006/49/EK irányelvében foglaltak átültetése érdekében módosítja a befektetési vállalkozások kereskedési könyvben nyilvántartott eszközei tőkekövetelményének meghatározására vonatkozó szabályokat. Tekintettel arra, hogy ezen irányelvben rögzített követelmények főszabályként a hitelintézetekre is vonatkoznak, szükséges a hitelintézetek tőkekövetelményét rögzítő 1996. évi CXII. törvény 76. §-ának módosítása is azzal, hogy a kereskedési szándékkal tartott pozíció, mint bevezetésre kerülő új fogalom esetében a tőkepiaci törvényre kell visszahivatkozni.

A 29-32. §-hoz

A rendelkezések a hitelezési kockázat számítási módszereit, az egyes módszerek alapelveit, legfontosabb jellemzőit határozzák meg. Elsőként a hitelezési kockázat két számítási módszere: a sztenderd módszer és a belső minősítésen alapuló módszer elkülönítése valósul meg. A két módszer jelentősen különbözik, hiszen a sztenderd módszer rögzítettebb elvek és kockázati súlyozás mentén alkalmazandó, míg a belső minősítésen alapuló módszer a hitelintézet korábbi adatai alapján eredményez adatsorokat és így minősítési paramétereket, amelyek a számítások alapját képezik. A két módszer egyes esetekben összekapcsolódik, hiszen a belső minősítésen alapuló módszer egyes portfolió szegmensek tekintetében alkalmazhatja a sztenderd módszer számítási módszertanát.

A 33-34. §-hoz

A hitelezési kockázat mérséklése a hitelezési kockázatnak megfelelő mértékű megképzendő tőkekövetelmény csökkenését jelentheti. E rendelkezések határozzák meg az alkalmazhatóság pontos feltételeit, alapkategóriák, ideértve az elismerhetőségi alapkritériumokat és a felügyeleti engedélyezési elvek megfogalmazását.

A 35-37. §-hoz

A hitelezési kockázat sztenderd módszerrel történő számítása nagyban alapoz külső hitelminősítő szervezetek hitelminősítési kategóriáira. Ehhez azonban szükséges ezek Felügyelet általi elismerése. A felügyeleti elismerésnek pedig egységes elvek mentén kell megtörténnie. Ezt biztosítják e rendelkezések.

A 38. §-hoz

A nem megfelelő belső folyamatok és rendszerek, külső események vagy a személyek nem megfelelő feladatellátása miatt felmerülő működési kockázatot, mint újonnan figyelembe veendő kockázati elemet rögzíti a törvény. Ennek pontos szabályait határozzák meg e rendelkezések, ideértve a módszertani alapelveket, a módszerek engedélyezését és az alkalmazhatóság feltételeit.

A 39. §-hoz

A rendelkezés célja, hogy rögzítse azt a feltételt, amely szerinti a hitelintézetnek megbízható, hatékony és átfogó stratégiával és eljárással kell rendelkeznie, annak érdekében, hogy a hitelezési, piaci és működési kockázatainak fedezetéhez szükséges nagyságú és összetételű szavatoló tőke szükségletét folyamatosan fenntartsa.

A 40-42. §-hoz

Az új fogalmak, hitelezési kockázat számítási módszerek következtében a nagykockázat megállapítására, számítására és a kivételek megfogalmazására vonatkozó szabályok is módosításra kerülnek. A törvény szerint változatlanul lehetőség van arra, hogy egyes kitettségeket ne kelljen figyelembe venni a nagykockázatra vonatkozó számítások esetén. Példaként nem minősül nagykockázatnak, ha az adott kitettség mögött a központi kormány jogszabályi vagy egyedi kezessége van, ha az adott központi kormánnyal szembeni kitettségre a sztenderd módszer alkalmazása esetén nem kell tőkét képezni.

A 43-44. §-hoz

A módosítás technikai jellegű, amelyet a tőkekövetelmény számításának változása tesz szükségessé.

A 45. §-hoz

Annak érdekében, hogy pénzügyi vállalkozások garanciája, készfizető kezessége is elismert hitelkockázati fedezetet legyen, szükség van arra, hogy ezen pénzügyi vállalkozások megfeleljenek a hitelintézetekre vonatkozó egyes prudenciális követelményeknek. E rendelkezések rögzítik, hogy a pénzügyi vállalkozás a prudenciális szabályozás tekintetében akkor felel meg a hitelintézetekre vonatkozó előírásoknak, ha eleget tesz a szavatoló tőkére, a tőkemegfelelésre, a kockázatok és a befektetések behatárolására, valamint az eszközök minősítésére vonatkozó hitelintézetek részére előírt követelményeknek.

A 46. §-hoz

A pénzügyi vállalkozás prudenciális szempontú egyenértékűségének megállapítását a Felügyelet kérelemre 60 napon belül határozatban köteles rögzíteni, amelyet nyilvánosságra hoz.

A 47. §-hoz

A pénzügyi vállalkozás egyenértékűségének megállapítására vonatkozó határozatát a Felügyelet e rendelkezések szerint visszavonhatja, ha intézkedését, kivételes intézkedését követően a pénzügyi vállalkozás továbbra sem tesz eleget a hitelintézetekre vonatkozó prudenciális követelményeknek. Ettől ugyanakkor külön kell választani azt az esetet, amikor a Felügyelet magát a pénzügyi vállalkozás engedélyét vonja vissza.

A 48-49. §-hoz

Technikai jellegű pontosítás.

Az 50-51. §-hoz

Az összevont alapú felügyelet ellátása érdekében megkerülhetetlen, hogy az illetékes felügyeleti hatóságok folyamatosan együttműködjenek, amelynek keretében minden szükséges információt kicseréljenek. Az együttműködésnek különös jelentősége van az EU-szintű hitelintézeti anyavállalat, pénzügyi holding társaság ellenőrző befolyása alatt álló hitelintézetek összevont felügyelete esetében, mivel ekkor meghatározott engedélyek megadásánál a fő felelőssége az anyavállalatok illetékes hatóságának van.

Az 52. §-hoz

A módosítás indoka, hogy új tőkemegfelelési számításoknak a kiegészítő felügyelet szintén is meg kell jelennie.

Az 53. §-hoz

E rendelkezés az üzleti titok szabályait terjeszti ki egyes felügyeleti együttműködés keretében keletkezett adatokra, nem érintve ugyanakkor ezzel az Alap által ellátott közfeladatokra vonatkozó nyilvánossági követelményt.

Az 54. §-hoz

E rendelkezések a hitelintézetek tőkekövetelményére vonatkozó szabályokat egészítik ki a nyilvánosságra hozatali követelményekkel. Ennek fő célja, hogy a hitelintézetek prudens működését a piac fegyelmező ereje is befolyásolja, megerősítse.

Az 55. §-hoz

E rendelkezések a felügyeleti bírságként beszedett összegek felhasználására vonatkozó szabályokat pontosítják. A törvény a Felügyelet bírságból származó bevételének a fogyasztói jogok érvényesítése céljából történő felhasználását is lehetővé teszi. Ezzel mód nyílhat arra, hogy a fogyasztóvédelemről szóló 1997. évi CLV. törvényben szabályozott békéltető testületek működését, és ezzel a fogyasztói jogviták bíróságon kívül történő megoldását - a pénzügyi ágazati jogviták arányára is tekintettel - a Felügyelet hathatósan támogassa.

Az 56. §-hoz

A rendelkezések célja a felügyeleti díjfizetési kötelezettség oly módon történő átalakítása, hogy annak alapját az adott piaci szereplő tevékenységének kockázatai képezzék. Ennek megfelelően kerül átalakításra és egységesítésre a díjfizetés rendszere. A továbbiakban a díj - a legtöbb piaci szereplő esetében - két részből: egy alapdíjból és egy változó díjból tevődik össze.

Az 57. §-hoz

E rendelkezések a Felügyelet feladataként külön nevesítik a hitelintézetek felügyeleti felülvizsgálatát és értékelését, amely elsődlegesen a hitelintézetek által alkalmazott, a hitelezési, piaci és működési kockázatok meghatározására vonatkozó szabályzatok, stratégiák, eljárások és módszerek egészére vonatkozik. A felügyeleti felülvizsgálatot és értékelést a hitelintézetek méretének, összetettségének arányában évente legalább egyszer el kell végezni. A felügyeleti felülvizsgálat és értékelés keretében a Felügyeletnek azt is vizsgálnia kell, hogy a hitelintézet szavatoló tőkéje biztosítja-e a kockázatok fedezetét és megbízható kezelését.

Az 58-59. §-hoz

E rendelkezések szerint a Felügyelet számára intézkedési kötelezettség keletkezik, ha a felügyeleti felülvizsgálat és értékelés alapján a hitelintézetnek nincs elegendő szavatoló tőkéje, vagy vállalatirányítási rendszere, értékelési folyamata nem felel meg a törvényi követelményeknek.

A 60-62. §-hoz

A Felügyelet által a hitelintézetekkel szemben alkalmazható intézkedések kiegészülnek a vállalatirányítási rendszerre, értékelési folyamatra vonatkozó szabályzatok, stratégiák megerősítésére vonatkozó kötelezéssel. A rendelkezés pontosítja, hogy a felügyeleti felülvizsgálat keretében is alkalmazhatóak a törvényben felsorolt intézkedések, kivételes intézkedések.

A 63-65. §-hoz

A törvény pontosítja a felügyeleti biztos kirendelésével összefüggő szabályokat, továbbá a felügyeleti biztos kirendelése esetén is előírja a „négy szem” elv érvényesülését.

A 66. §-hoz

A rendelkezés az engedély vagy bejelentés nélkül végzett pénzügyi és kiegészítő pénzügyi szolgáltatási tevékenység megállapítása esetén kiszabható bírság mértékét határozza meg.

A 67. §-hoz

A rendelkezés egyes hitelintézetek esetében a csődvagyon részét képező eszközök tekintetében tartalmaz pontosítást. Célja, hogy a jegybanki tartalékolási kötelezettséget levelező bankon keresztül közvetve teljesítő hitelintézetek is ezen kitettségre nulla százalékos kockázati súlyt rendelhessenek ehhez.

A 68. §-hoz

A törvény a Pénzügyi Szervezetek Állami Felügyelete által ellátott piacfelügyeleti eljárás hatékonysága érdekében pontosítja az adatkezelésre vonatkozó rendelkezéseket.

A 69. §-hoz

A rendelkezés a felügyeleti engedélyezési határidők tekintetében tartalmaz pontosítást.

A 70. §-hoz

A szövetkezeti hitelintézetek átlagosnál nagyobb taglétszáma, valamint a hitelintézeti tevékenységre vonatkozó prudenciális előírások okán a szövetkezetekről szóló 2006. évi X. törvényben előírt szavazattöbbség veszélyeztetné az eredményes közgyűlési (küldöttgyűlési) munkát, a prudenciális megfelelés szükség szerinti biztosítását.

E rendelkezés a szövetkezeti törvénytől eltérően lehetővé teszi, hogy szövetkezeti hitelintézetnek a közgyűlés napirendi pontjaihoz kapcsolódó iratokat ne postázza valamennyi tagnak, hanem a meghívóban, hirdetményben tüntesse fel a rendelkezésre bocsátás módját. E mellett a legalább kétszáz taggal működő szövetkezeti hitelintézetnél ötszáz tag alatt is lehetőség lenne küldöttgyűlés rendszeresítésére.

A szövetkezeti törvény úgy rendelkezik, hogy az alapszabálynak csak az alapításkori jegyzett tőkét kell tartalmaznia, amely ellentétes a számviteli törvény azon elvárásával, hogy a létesítő okiratban rögzített, cégbíróságon bejegyzett tőke minősül jegyzett tőkének.

A szövetkezetekről szóló 2006. évi X. törvény 106. §-ának (5) és (8) bekezdése szerint a törvény hatálybalépésekor már működő szövetkezeteknek a jegyzett tőkén felüli vagyonukat (tőketartalék, eredménytartalék, értékelési tartalék, általános tartalék, mérleg szerinti eredmény) kötelesek a lekötött tartalékba tenni. Ez az előírás szövetkezeti hitelintézeteknél végrehajthatatlan, egyrészt mert az alapvető tőkeelemek döntő részét kiemeli a szavatoló tőkéből azáltal, hogy lekötött tartalékba helyezi, másrészt olyan tőkeelemeket is lekötött tartalékba rendel, amelyeknek kizárólagos, konkrét törvényi rendeltetése van (általános tartalék), továbbá úgy kötteti le a tőkét, hogy nem rendel hozzá célt.

A 71. §-hoz

A módosítás technikai jellegű, amelyet a tőkekövetelmény számításának változása tesz szükségessé.

A 72. §-hoz

A tőkemegfelelésre vonatkozó szabályok változása miatt szükségesség vált a Kormány számára adott szabályozási felhatalmazások kiegészítése, amelyre ezen rendelkezéssel kerül sor.

A 73. §-hoz

E rendelkezések a hitelintézetekről és a pénzügyi vállalkozásokról szóló 1996. évi CXII. törvény mellékleteinek módosítását tartalmazzák.

-----STARTING---POINT---VEGE---

A 74. §-hoz

Hatálybalépéssel összefüggő rendelkezések.

A 75-79. §-hoz

A végrehajtással kapcsolatos átmeneti szabályokat tartalmazza.

A 80. §-hoz

A módosítás lehetővé teszi a lakás-takarékpénztár részére, hogy másik lakás-takarékpénztárban, vagy hasonló tevékenységet végző külföldi hitelintézetben szerezzen tulajdoni részesedést a Felügyelet engedélyével. A tulajdonszerzéssel érintett külföldi hitelintézetnek a magyar lakás-takarékpénztári szabályozásához hasonlóan zárt rendszerben kell működnie, vagyis csak a betételhelyezők részére nyújthat hitelt.

Az Unió polgárainak és családtagjainak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelvben és a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK irányelvben foglaltak alapján az egyenlő bánásmód biztosítása érdekében a törvény módosítja a lakás-előtakarékossági támogatásra jogosultak körét. Eszerint támogatásra jogosult a Magyarországon lakóhellyel rendelkező magyar állampolgár, bevándorolt, vagy letelepedett jogállású személy, a menekültként elismert személy, valamint a szabad mozgás és tartózkodás jogát a külön törvény szerint Magyarországon gyakorló személy.

A hatályos szabályozás szerint nem igazolt lakáscélú felhasználás esetén a lakás-előtakarékoskodónak vagy a kedvezményezettnek a felvett állami támogatást vissza kell fizetnie a felvétel napjától számított időszakra jutó mindenkori jegybanki alapkamattal növelt összegben a központi költségvetésnek. A behajtás egyszerűsítése érdekében a módosítás szerint az állami adóhatóság megkeresése esetén csak a megkeresés benyújtásáig kell kamatot felszámítani a visszakövetelt összegre.

A 81. §-hoz

A Magyar Exporthitel Biztosító Zrt. esetében a módosítással megvalósul az a követelmény, hogy a külföldi vállalkozás fióktelepére a belföldi székhelyű vállalkozásokkal azonos szabályok vonatkozzanak a biztosító által nyújtott szolgáltatások igénybevétele esetén.

A törvény 40. §-a módosítja a nagykockázatvállalásra vonatkozó szabályokat, amelyet - hivatkozási szinten - a Magyar Export-Import Bank Rt-re vonatkozó törvényi rendelkezéseken is át kell vezetni.

A 82. §-hoz

Az 1997. évi XXX. törvény (a továbbiakban: Jht.) módosítása kiegészíti a szabályozást a jelzálog-hitelintézet alkalmazásában álló, illetőleg külső szervezet megbízása esetén az értékelést a szervezetnél jóváhagyó ingatlanértékelőkre vonatkozó alapvető személyi feltételekkel. Az ingatlanértékelő, illetve az értékelést jóváhagyó személy büntetlen előéletű, a külön jogszabályban meghatározott végzettséggel, szakirányú képzettséggel, illetőleg minősítéssel, valamint szakmai gyakorlattal rendelkező személy lehet, aki szerepel a Felügyelet által vezetett névjegyzékben.

A Jht. 14. §-a (11) bekezdésének módosítása kiegészíti a pótfedezetek körét az EU, az EGT és az OECD tagállamok nemzeti bankjai, valamint az Európai Központi Bank által kibocsátott értékpapírokkal.

A 83. §-hoz

A hatályukat vesztő rendelkezéseket tartalmazza.

A 84. §-hoz

Jogharmonizációs záradék.