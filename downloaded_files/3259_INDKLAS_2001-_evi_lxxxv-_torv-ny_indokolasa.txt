2001. évi LXXXV. törvény indokolása

a büntetőeljárásban részt vevők, az igazságszolgáltatást segítők Védelmi Programjáról

-----STARTING---POINT---ALTALANOS--- 

A) Hatályos rendelkezések, valamint az azokhoz kapcsolódó nemzetközi követelmények, elvárások

A büntetőeljárásról szóló 1973. évi I. törvény (a továbbiakban: Be.) 403/A. §-a adott felhatalmazást a Kormány részére arra, hogy a tanú (a hozzátartozója) személyi védelmét lehetővé tevő rendeletet alkosson.

E felhatalmazás valójában a Be. 120/A. §-ban írt szabályából fakadt. E szerint: „különösen indokolt esetben a hatóság kezdeményezheti, hogy a terhelt, a védő, a sértett, az egyéb érdekelt, a sértett és az egyéb érdekelt képviselője, továbbá a tanú, a szakértő, a szaktanácsadó, a tolmács, a hatósági tanú, illetve ezek valamelyikére tekintettel más személy a külön jogszabályban meghatározott védelemben részesüljön.” (e rendelkezéseket a Be.-t módosító 1998. évi LXXXVIII. törvény iktatta be).

Ilyen, hasonló tárgyú, rendeltetésű rendelet megalkotására a Rendőrségről szóló 1994. évi XXXIV. törvény (a továbbiakban: Rtv.) 100. §-ának (1) bekezdés i) pontjában meghatározottak is forrásként szolgáltak. Az Rtv. e hivatkozott rendelkezése ugyanis arra hatalmazta fel a Kormányt, miszerint: rendeletben szabályozza a megelőzési védelemmel, a személybiztosítással és objektumvédelemmel kapcsolatos szabályokat. (A tanúvédelem kapcsán e felhatalmazó rendelkezésnek a „megelőzési védelemre” vonatkozó részletét kell hangsúlyozni.)

E felhatalmazó rendelkezések eredményeként születhetett meg a jelenleg is hatályos, a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendelet. A Be. e felhatalmazó rendelkezésének hatályosulásával kétségkívül szélesedett a tanúk védelmét szolgáló normarendszer, lévén, hogy a speciális iratkezelési, illetve - kivételesen - a különösen védett tanú személyének anonimitását is lehetővé tevő, az egyes eljárásjogi cselekményekhez kapcsolódó jogi védelem mellett a tanú (vagy hozzátartozója) személyi (fizikai) védelme is lehetővé vált.

E rendelet eredményeként a veszélyhelyzetben lévő tanú nem csupán a büntetőeljárási cselekményeken élvezheti az általa segített, a büntetőjogi igényét érvényesítő állam oltalmát, hanem e különleges védelem - nyilván a büntetőeljárásbeli szerepvállalásával összefüggő veszélyeztetettsége folytán, e veszély mértékéhez igazodva - a magánéletében is megilleti.

A rendelet egyébiránt összhangban áll az Európai Unió Tanácsának a tanúk védelméről a nemzetközi szervezett bűnözéssel szemben folytatott küzdelemben című 1995. november 23-i állásfoglalása 1. pontjában foglaltakkal, de éppúgy azonosul az Európa Tanács tagországai Miniszteri Bizottságának R (97) 13. számú, a tanúk megfélemlítéséről és a védelem jogáról szóló ajánlásában foglaltakkal.

Mindemellett a nemzetközi szervezett bűnözéssel szemben folytatott küzdelemben a bírósági eljárás során együttműködő egyénekről szóló, az EU Tanácsának 1996. december 20-i állásfoglalásában foglaltakra is figyelemmel voltak a jogszabályt előkészítők.

E dokumentumok egyébként a tanú fogalmát autonómnak tekintik: mindazon személy védelmét ajánlják ugyanis a részes államok számára, akik ilyen vagy olyan eljárásjogi vagy az azon túlmutató szerepben (akár a hatóságok munkáját támogató kollaboránsként), tehát nem feltétlen a perjogi értelemben vett tanú minőségében segítik az igazságszolgáltatást.

A hivatkozott nemzetközi dokumentumokkal, s mindenekelőtt az európai normák fent említett rendelkezéseivel a Kormány akként teremtett összhangot rendeletében, hogy a tanúvédelemre vonatkozó különleges normákat mindazokra a személyekre kiterjesztette, akik - a büntetőeljárást érdemben befolyásolandó - releváns információkkal bírnak vagy éppen a büntető-igazságszolgáltatás körében hivatásszerűen végzett munkájuk okán kerülhetnek fenyegetett, veszélyeztetett élethelyzetbe. A rendelet személyi hatálya ezért terjedt ki a büntetőeljárásban résztvevő további személyekre is (így a terheltekre, a védőkre, a sértettekre, az egyéb érdekeltekre, a sértettek és az egyéb érdekeltek képviselőire, a szakértőkre, szaktanácsadókra, a tolmácsokra, a hatósági tanúkra, illetve a büntetőeljárást folytató hatóságok tagjaira, az ügyészekre, a bírákra).

A tanú védelmét szolgáló büntetőeljárási, illetve közigazgatási típusú szabályok - igaz, részben - orvosolják a tanúvédelem addigi megoldatlansága okán kialakult jogi és joggyakorlatbéli anomáliákat.

A korábbi büntetőeljárás-jogi szabályok ugyanis pusztán a tanút vallomástételre kötelező szabályok sorát rögzítették, s vették számba a tanút terhelő kötelezettségek nem-teljesítésének jogi következményeit, ugyanakkor explicite még mellőzték az állam büntetőigényének érvényesítését segítő-támogató tanú (illetve a személyére tekintettel más személy, elsősorban a hozzátartozója) személyi biztonságát garantáló eljárási szabályokat.

A rendelet végül is e legégetőbb gondok enyhítésére törekedett. Ugyanakkor már a rendelet megszületésekor nyilvánvalónak tűnt: a tanú (valamint a hozzá közel állók) védelme vélhetően további jogalkotási lépéseket is igényel majd. Az előterjesztők ezt felismerve nyilvánították ki a kormányrendelet-szöveg javaslatához fűzött kommentárban: „az érintettek személyi védelmének eljárási szabályait rögzítő, jelenleg hatályos norma egy többlépcsős szabályozási folyamat első fokának tekinthető, s jószerint a tanúvédelem legalapvetőbb problémáinak megoldására keresett választ”.

A hatályos szabályozás - e törvény előtt - még mellőzte a védelem más, részint törvényi szabályozást is igénylő, a büntetőeljárásban való részvétele okán veszélyhelyzetbe került tanúk, sértettek, illetve a hatóságokkal aktívan együttműködő bűnelkövetők (és ezek családtagjai) oltalmát szolgáló, jobbára a szociális, gazdasági, mentális támogatásban, a jogi segítségnyújtásban, kivételesen pedig az új személyazonosság biztosításában, gyakran a nemzetközi együttműködésben megmutatkozó különleges védelmi formák megfogalmazását.

A Kormánynak a jelen törvény irányába mutató törekvését reprezentálta a bűncselekmények áldozatai és hozzátartozóik védelme, káruk megtérülése, enyhítése érdekében teendő jogalkotási feladatokról és egyéb intézkedésekről szóló 1074/1999. (VII. 7.) Korm. határozat (a továbbiakban: áldozatvédelmi kormányhatározat) 3. pontjában írt rendelkezés is. A Kormány e dokumentumban expressis verbis kinyilvánította:

„Szükségesnek tartja a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendelet hatályosulása gyakorlati tapasztalatainak megvizsgálását, s ennek eredményétől függően a tanúvédelem további formáit - így az új személyazonosság, illetve lakóhely megteremtését is - lehetővé tevő jogszabályok megalkotását; az ilyen szabályok kidolgozása esetén törekedni kell a szervezett bűnözés visszaszorítására irányuló nemzetközi együttműködés lehetőségeinek bővítésére”.

B) A további szabályozás nemzetközi követelményei

Az európai uniós jogharmonizáció és a szervezett bűnözés elleni fellépés területén az uniós államok között érvényesülő európai joggyakorlat szempontjából e törvény megalkotásának kiemelkedő jelentőséget kell tulajdonítanunk. Az Unió - kötelező joganyagként - két állásfoglalást jelölt meg a csatlakozni kívánó államok számára. Ezek a következők: a Tanács 1995. november 23-i állásfoglalása a tanúk védelméről a nemzetközi szervezett bűnözéssel szemben folytatott küzdelemben, valamint a Tanács 1996. december 20-i állásfoglalása a nemzetközi szervezett bűnözéssel szemben folytatott küzdelemben a bírósági eljárás során együttműködő egyénekről.

Az együttműködő személyekre vonatkozó állásfoglalás az együttműködő személyekkel kapcsolatban valójában két, külön-külön érvényesülő megoldást javasol a tagállamoknak. Az egyik megoldás az igazságszolgáltatással való aktív együttműködésre ösztönző büntetőjogi kedvezmények nyújtásának dominanciáját hangsúlyozza: az ilyen, a hatóságok munkájának tevékeny támogatására sarkalló preferenciákat nyújtó megoldásokat egyébként az egyes tagállamok - igaz, igen nagy változékonyságot, eltérést mutatva - általában biztosítják. A másik előírás pedig azt szorgalmazza, miszerint: a tagállamoknak megfelelő védelmet kell nyújtaniuk az igazságszolgáltatással együttműködő személyek, illetve azok hozzátartozóik számára.

A tanúk védelmére vonatkozó tanácsi állásfoglalásban megfogalmazott célok elérését szolgáló konkrét megoldások kidolgozása az egyes tagállamokra hárul. A törvény szempontjából ezen elvárások közül az állásfoglalás A) részének 3., 6., és 7. pontjai bírnak kiemelkedő jelentőséggel.

Az állásfoglalás 3. pontja annyit határoz meg az egyes államok számára, miszerint: a tanúk részére hatékony és megfelelő védelmet kell biztosítani a büntetőeljárást megelőzően, annak tartama alatt, illetve azt követően. Ezen elvárás megvalósítására valójában sokféle olyan tagállami megoldás létezik, amelyek példaértékűek lehetnek az újonnan csatlakozni kívánó államok számára. A legtöbb tagállamban - így pl. Nagy-Britanniában, Írországban, Belgiumban, Németországban, Olaszországban, Ausztriában - főbb vonalait tekintve a jelen törvényben is megjelenített programszerű védelmet biztosítják az arra rászorulók számára; az Európai Unión belül egyébként az ilyesfajta megoldás bevezetése egyre inkább a nemzetközi együttműködésben való részvétel elengedhetetlen feltételévé válik, tekintve, hogy az államok közötti együttműködés többnyire a programszerű védelemre predesztinált, a Programot alkalmazó nemzeti részlegek között történik.

Szintén kiemelendő a 6. pontban megfogalmazott azon elvárás, miszerint: az illetékes hatóságok számára lehetővé kell tenni, hogy a tanú címét és azonosító adatait csak egyes, ilyen feladatokra felhatalmazott hatóságok ismerhessék.

A tanúvédelem eszköztárában ultima ratioként jelenik meg a személyazonosság-csere; ennek alkalmazását - az uniós állásfoglalás 7. pontja értelmében - akkor kell megfontolnia az érintett hatóságnak, ha a tanút vagy hozzátartozóit fenyegető veszély már igen komoly.

A kötelező acquis listán szintén megjelölt, „a Tanács 1997. február 24-i együttes fellépése az emberkereskedelem és a gyermekek szexuális kizsákmányolása elleni küzdelemben alkalmazott eljárásokról” címet viselő norma II. cím F bekezdésének a) pontja azt mondja ki, hogy a tagállamok biztosítsanak védelmet azon tanúknak, akik megfelelő információt adnak a hatóságoknak az emberkereskedelemmel kapcsolatban; e védelmet pedig a tanúk megfélemlítéséről és a védelem jogairól szóló R (97) 13 számú európa tanácsi ajánlással összhangban kell megvalósítani. Ily módon tehát - igaz, közvetve - az ET dokumentum is részét képezheti az acquis-nak.

A Magyarország által 2000 decemberében aláírt, az Egyesült Nemzetek Szervezete keretében létrejött, a határokon átnyúló szervezett bűnözés elleni Egyezmény tanúvédelmi rendelkezései ugyancsak erőteljesen szorgalmazzák a tanúk fizikai védelmét, a veszélyhelyzetben lévő tanúk elköltöztetését, illetve a tanúkra vonatkozó információk, különösen a lakóhely bizalmas kezelését, a vallomástétel biztonságának elősegítését, ennek érdekében pedig a videokonferencia alkalmazását lehetővé tevő jogalkotási és egyéb intézkedések megtételét; az Egyezmény egyébiránt a tanúknak kétoldalú megállapodásokon alapuló külföldre költöztetését lehetővé tevő megoldások kidolgozását is megfontolásra ajánlja. Az Egyezmény értelmében a tanúvédelmi rendelkezéseket a hatóságokkal együttműködő szervezett bűnözői csoportban résztvevő személyekre is alkalmazni kell!

Az EUROPOL - a társult államok szakértőinek részvételével folyó, tanúvédelmi tárgykörű ülésein - egyre inkább szorgalmazza olyan kétoldalú megállapodások megkötését, illetve a viszonosságon alapuló joggyakorlat kialakítását, amelyek eredményeként a tagállamokban működő, programszerű védelmet ellátó szolgálatok másik államban működő tanúvédelmi egység védelmére „bízhatják” védett tanúik sorsát - éppen az érintettek fokozottabb biztonsága érdekében. Természetesen olyan esetekről van itt szó, amikor az érintett személy védelme a saját területen már nem oldható meg biztonságosan.

Az Unión belül követett törekvések egyre inkább a programszerű védelem irányába mutatnak és a nemzetközi együttműködés is az ilyen védelmi formákra épül.

Az Európai Unió számos területen, a különböző Phare Programok keretében hathatós segítséget nyújt a csatlakozni kívánó államok számára. Ennek legpregnánsabb területeként a képzési célú Twinning programok létrehozását tekinthetjük, amelyek keretében a magyar Kormány valamely uniós tagállammal megállapodva veszi igénybe a Közösség szakértő segítségét. (A Twinning Program keretében az Európai Unió valamely tagállama - adott esetben más tagállamok bevonásával - nyújt segítséget a partner társult állam részére a csatlakozásra való felkészülésben, beleértve az uniós jogi és gyakorlati követelmények átvételével és hatékony alkalmazásával járó nehézségek megoldásában nyújtott segítséget is. A szervezett bűnözés elleni fellépés területén pl. hét témakörben működünk együtt uniós tagállamokkal. E hét témakör egyike a tanúvédelem. A Belügyminisztérium HU98/IB/JH01 számú, a szervezett bűnözés elleni fellépést szolgáló Phare Twinning programjának keretében létrehozott tanúvédelmi almodulban a német fél - a magyar fél ezirányú kérésére - arra vállalt kötelezettséget, hogy uniós költségből elvégzi a Programszerű védelmet ellátó, majdan felálló Szolgálat munkatársainak képzését, és segítséget nyújt e Szolgálat felállításában. A Program befejeződött.)

C) A továbblépést indokoló okok, körülmények; a Védelmi Program

A társadalomra különös veszélyt jelentő szervezett bűnözés elleni harcban - a tárgyi bizonyítás lehetőségein túl - a nyilatkozni kész tanúk, illetve az igazságszolgáltatással tevőlegesen együttműködő bűnelkövetők segítéséhez, védelméhez fokozott kriminálpolitikai érdekeink fűződnek.

A titkos nyomozás keretében alkalmazott, többnyire a bűnöző szervezetekbe beépített fedett nyomozók, informátorok, bizalmi, illetve a rendőrséggel titkon együttműködő más személyek nem pusztán az egyes bűncselekményekről, de a bűnöző szervezet struktúrájáról, hierarchiájáról, belső életéről is hiteles felvilágosítást képesek adni a bűnüldöző, az igazságszolgáltatás szervei számára.

Hasonló információkkal szolgálhatnak ugyanakkor a tettes környezetében élő, dolgozó személyek (tanúk), avagy a bűnöző szervezetekben vagy e szervezetek perifériáján ténykedő, s az igazságszolgáltatással a büntetőeljárásokban együttműködni kész bűnelkövetők is.

A bűnöző vállalkozások ugyanakkor - ahogyan azt a bűnüldözési tapasztalatok kétségtelenné teszik - határozottan törekszenek a tárgyi bizonyítás ellehetetlenítésére, de módszeresen, időt és energiát sem kímélve törekednek a személyi bizonyítás megakadályozására is.

A titkos nyomozások, a büntetőeljárások tapasztalatai azt is nyilvánvalóvá tették: a bűnüldöző, illetve az igazságszolgáltatási szervekkel együttműködni kész, ámde komoly veszélyben lévő, illetve az atrocitásoknak kitett személyek valójában bizalmatlanok a jelenlegi, „hagyományosnak” tekinthető, pusztán az érintettek figyelemmel kísérésére, rendőri őrizetére koncentráló védelmi rendszerrel szemben.

Az érintettek pedig inkább „vállalják” a hamis tanúzás, esetleg a hamis vád következményeit vagy éppen vonakodnak a vallomás megtételétől, mintsem - a büntetőeljárásban játszott esetleges szerepük folytán - kitennék magukat a bűnszervezetek retorzióinak. Az igazságszolgáltatással a szervezett bűnözéssel szemben együttműködni kész tanúk, illetve a bűnüket utóbb megbánó bűnelkövetők ugyanakkor kétségbe vonják a jelenlegi védelmi rendszer alkalmasságát, hatékonyságát, arra utalva, hogy a büntetőeljárásokban résztvevők (fizikai) védelmét szolgáló jelenlegi, a rendeletben biztosított eszközök végül is személyes biztonságuk garantálására elégtelenek.

A „tanúk” a közigazgatási szabályok szerint folytatandó védelmének problematikája mellett - természetesen az eljárásjogi aktusokhoz kapcsolódó elméleti és gyakorlati problémák felszámolása érdekében - a hatályos büntetőeljárás-jogi törvény által szabályozott jogintézmények felülvizsgálatára, megvizsgálására is hangsúlyt kell helyeznie az államnak.

Ezek megoldása a jelenleg is folyó büntetőeljárás-jogi kodifikációs munkálatok keretében történne.

A büntetőeljárásban résztvevők személyi védelmét szolgáló, most hatályos közigazgatási szabályok gyakorlati érvényesülésével kapcsolatos nehézségek részint a jogintézmény újszerűségével, e jogintézményre vonatkozó tapasztalatok szűk körűségével magyarázhatók.

A törvényt előterjesztő azonban azt is határozottan érzékeli, hogy a személyi védelem lehetőségei végül is korlátozottak, tekintettel arra, hogy a bűnszervezetek ellen tanúskodni kész tanúk védelmére e jogintézmény általában elégtelen.

A törvényben foglalt szabályok hatályosulásával a „tanúvédelem” intézményrendszere végre teljeskörűvé válhatna. A programszerű védelem jelentős mértékben hozzájárulhatna a kiemelt súlyú bűncselekmények felderítéséhez, bizonyításához, visszaszorításához azáltal, hogy a büntetőeljárásban résztvevő, fenyegetett helyzetben lévő személyek védelmében - az érintetteknek a hatósági védelemmel szembeni „bizalmatlanságát” jelentős mértékben oldva - mindazon eszközt, lehetőséget biztosítaná, amelyeket a jelenleg érvényesülő védelmi mechanizmus még nélkülözni kénytelen.

A törvény egyben - a szabályozás teljes körűvé válásával - kedvező hatással lehet a büntetőeljárásban résztvevők, illetve a hatóság tagjainak személyi védelmét szolgáló, jelenleg is érvényesíthető szabályok alkalmazásának gyakorlatára is.

E törvény - tárgya folytán - egyébként összefüggésben áll a módosított büntető anyagi jogi, de elsősorban büntetőeljárás-jogi szabályokkal, valamint az új, az uniós követelményeket érvényesíteni hivatott idegenrendészeti normákkal.

A törvény a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendelet szabályrendszerét érintetlenül hagyja, s kizárólag a büntetőeljárásban résztvevő, komoly veszélyben lévő tanúk, sértettek, az igazságszolgáltatással együttműködő, tettüket megbánó bűnelkövetők programszerű védelmére koncentrál.

A két védelmi formára vonatkozó, egymás mellett érvényesülő szabályozás egyébként - a védelem kezdeményezésére, elrendelésére, a döntés meghozatalára, a védelem módjára, a védelmet ellátó és az érintett jogaira, kötelezettségeire, valamint a védelem megszűnésére vonatkozó, részben azonos, részben pedig hasonló rendelkezésekre tekintettel - igen szoros összefüggést mutat.

Mindemellett ezen összefüggés némiképpen a büntetőeljárásról szóló törvényben szabályozott különleges tanúvédelmi rendelkezésekkel (nevezetesen az eljárásjogi értelemben vett tanú oltalmát szolgáló iratkezelési, illetve - az érintett anonimitását is lehetővé tevő - „különösen védett tanú” jogintézményére vonatkozó szabályokkal) is összefügg annyiban, miszerint: a jelen törvény által programszerű védelemben részesített személy - a büntetőeljárás-jogi, illetve a magánjogi megállapodás megkötését megalapozó jogi előfeltételek nagyfokú hasonlósága, részint pedig azonossága okán - nem ritkán különösen védett tanúként venne, vehetne rész a hatósági eljárásokban.

Ez persze fordítva nem feltétlen igaz, tekintettel arra, hogy a programszerű védelmet megalapozó megállapodás megkötésének „előfeltételei” között - igaz, implicite, a magánjogi megállapodás megkötésére jogosult rendőrséget orientálva - az érintettnek az igazságszolgáltatással való aktív együttműködése iránti készsége is szerepel; arról nem is beszélve, hogy ilyen védelemben kizárólag az a személy részesülhet, aki az előzetes pszichológiai és a biztonsági kockázatot felmérő vizsgálat alapján a védelemre egyáltalán alkalmas.

-----STARTING---POINT---RESZLETES---

A törvény preambulumához

A törvény célja az, hogy a jelenlegi lehetőségeken messze túllépő, új jogintézményeket felsorakoztató szabályozás révén az igazságszolgáltatást segíteni kész tanúkat (sértetteket), illetve a bűnelkövetőket bátorítsa az igazságszolgáltatással való aktív együttműködésre.

A törvényben szabályozott rendszer ezért - valójában kettős célt kitűzve - részint a veszélyhelyzetben lévő személyek hatékonyabb oltalmát, részint pedig a bűnüldözési, igazságszolgáltatási érdekek hathatós érvényesítését szolgálná.

Az 1. § 1. és 3. pontjaihoz

A Védelmi Program, a személyi védelem

A komplex védelmi rendszer legmagasabb szintjét megtestesítő, az arra hivatott hatóság, illetve a kiemelt súlyú ügyekben perdöntő bizonyítékkal szolgáló, s jórészt emiatt komoly veszélybe került személyek között megkötött magánjogi megállapodáson alapuló Program, illetve a korábbiakban már hivatkozott 34/l999. (II. 26.) Korm. rendelet alapján biztosítható, az érintett fizikai őrizetére koncentráló védelem végül is - fő szabály szerint - „mellérendelt” viszonyban állna egymással.

A két védelmi forma tartalmában, kiváltképpen filozófiájában, a védelem alapjául szolgáló jogviszony, valamint az igénybe vett védelmi eszközök, a védelem módját illetően különbözne egymástól.

Nyilvánvaló persze, hogy a Program sem nélkülözhetné a „fizikai” őrizet, őrzés, védelem lehetőségét akkor, ha a programszerű, egyébként - a rendőri demonstrációt nélkülöző - gondoskodás valami oknál fogva dekonspirálódna, s az érintett védelme pusztán a rendőri erők beavatkozásával, az érintett fizikai védelmét szolgáló, klasszikus rendvédelmi eszközöket latba vetve biztosítható.

Egyébiránt a Programba vonás jogi előfeltételei jobbára azonosak lennének a magyar jogi szabályozásban már meghonosodott feltételekkel.

A 34/1999. (II. 26.) Korm. rendelet szerint az érintett személyi védelme a büntetőeljárás tartama alatt, illetve a büntetőeljárás befejezését követően alkalmazható.

Az érintett személyi védelme - a hatályos kormányrendelet értelmében - a büntetőeljárás tartama alatt különösen akkor rendelhető el, ha a büntetőeljárásban való részvétele miatt, illetve a büntetőeljárási jogai érvényesítésének, kötelezettségei teljesítésének akadályozása, illetve meghiúsítása végett ellene személy elleni erőszakos vagy közveszélyt okozó bűncselekményt követtek el vagy valószínűsíthető, hogy ellene ilyen bűncselekményt követnek el. A büntetőeljárás befejezése után pedig az érintett személyi védelme akkor foganatosítható, ha az ellene elkövetett, a kormányrendeletben meghatározott bűncselekmény vagy a fenyegetett helyzete a büntetőeljárásban való részvételével hozható összefüggésbe.

A büntetőeljárásban korábban résztvevő személyi védelme a reá tekintettel más személyt érintő védelem esetén is elrendelhető, feltéve, ha ahhoz hozzájárult. A büntetőeljárás tartama alatt az abban résztvevő személyére tekintettel más személy védelme különösen akkor rendelhető el, ha a kormányrendelet 7. §-ának (1) bekezdésében írt célból ellene személy elleni erőszakos vagy közveszélyt okozó bűncselekményt követtek el, vagy valószínűsíthető, hogy ellene ilyen bűncselekményt követnek el. A büntetőeljárás befejezés után az érintett személyi védelme pedig akkor rendelhető el, ha az ellene elkövetett, a jogszabályban nevesített bűncselekmény vagy a fenyegetett helyzete a büntetőeljárásban résztvevő személyével függ össze.

Valójában a büntetőeljárásról szóló 1973. évi I. törvény is hasonló feltételrendszert fogalmaz meg akkor, amidőn a tanú jogi védelemének kérdését szabályozza. Itt jobbára a különösen védett tanú jogintézményére kell utalnunk.

Az 1. § 2. és 7. pontjaihoz, a 2-8. §-hoz

A Védelmi Program hatálya; a megállapodás kezdeményezése, megkötése, feltételei

A tanúvédelem második szintjén érvényesülő Védelmi Program kiegészítené a jelenleg is igénybe vehető, elsősorban a fizikai, tehát technikai és élőerős őrizetre koncentráló, az 1. § l. és 3. pontjaihoz fűzött indokolásban már megemlített kormányrendelet és annak végrehajtását szolgáló normák szerint folytatható védelmet.

A Program a konkrét büntetőeljárásokkal párhuzamosan vagy azt követően - a védelem második lépcsőfokaként - kezdődhetne, feltéve, ha a „hagyományos” védelmi formák már kilátástalannak mutatkoznának és a fenyegetett helyzetben lévő személy számára az áttelepítés, illetve a személyes biztonságát szolgáló, az érintett személyes adatainak kezelését, kivételesen pedig az identitását is érintő különleges intézkedés válna szükségessé, továbbá az érintettet - éppen reintegrációja érdekében - szociális, gazdasági, egészségügyi, illetve humán támogatásban célszerű részesíteni, számára jogi támogatást indokolt nyújtani.

A Védelmi Programba való belépésnek további konjunktív feltételei a következők:

- a védelemre okot adó büntetőeljárásnak kiemelkedő súlyú bűncselekménnyel kell összefüggésben állnia, illetve az érintett vallomása a bűnszervezet összetételére, tevékenységére, más bűnszervezettel fenntartott kapcsolatára, a bűnszervezet által tervezett vagy elkövetett bűncselekményekre vonatkozik;

- az adott vallomás a tényállás felderítését, bizonyítását, az elkövető kilétének megállapítását és felelősségre vonását segítette elő jelentősen vagy segítheti azt, illetve megalapozottan feltehető, hogy más módon a bizonyíték beszerzése kilátástalannak mutatkozna vagy aránytalan nehézséggel járna (a megállapodás megkötésével pedig éppen e bizonyíték beszerzése valószínűsíthető);

Az érintettel szemben - a büntetőeljárásban való részvétele miatt, illetve a büntetőeljárási jogai érvényesítésének, kötelezettségei teljesítésének akadályozása, illetve meghiúsítása végett - személy elleni erőszakos vagy közveszélyt okozó bűncselekményt követtek el vagy valószínűsíthető, hogy ellene ilyen bűncselekményt követnek el.

A részint mintaként követett német modell egyébként - a Védelmi Program alkalmazhatóságának előfeltételei sorában - nem jeleníti meg a „szervezett bűnözést”. A német kodifikátorok ti. azt vallják igen következetesen: a „szervezett bűnözés” jelensége végül is alig-alig fogható, ragadható meg a jog eszközeivel; ekként pedig egy ilyen, kategorikusnak, mellőzhetetlennek tekinthető jogi előfeltétel megjelenítése igen „kockázatos” lenne, s a jogalkotó éppen önmaga kezét kötné gúzsba. Ilyen megkötést tehát a német rendszer nem fogalmazott meg; ennek eredményeként pedig az adott ügyet(!) szemügyre véve dönthet a hatóság a Program bevethetőségéről.

Az adott bűncselekmény súlyosságának megítéléséhez mindig a konkrét ügy körülményeinek alapos vizsgálata szükséges. A kiemelkedő súlyú bűncselekmény önmagában nem feltétlenül az adott bűncselekmény súlyosabb minősítését vagy magasabb büntetési tételét jelenti, hanem a bűncselekmény körülményeire, indítékára, motivációjára, elkövetőjének és egyéb szereplőinek személyére utal.

Ebben a körben különös gonddal kell vizsgálni a bűncselekmények elkövetési módját, jellegét és a bűncselekmények elkövetési és jogi tárgyát, valamint az abból a büntetőeljárásban résztvevőre háruló konkrét veszélyt. E különös körülmények megítélésére természetesen a büntetőeljárást folytató és ekként a Programba való felvételt kezdeményező szervnek van reális lehetősége.

A Program személyi hatálya a büntetőeljárásban résztvevő tanúkra, sértettekre és az igazságszolgáltatással együttműködő bűnelkövetőkre terjed ki. A Programba egyben az érintettekre tekintettel más személyek, elsősorban a közeli hozzátartozók is bebocsátást nyerhetnek.

Kétségtelen, hogy - ismerve a büntetőeljárások tapasztalatait - a „tanú” személyére, de kiváltképpen a vallomására tekintettel - elsősorban a tanúval közös háztartásban élő legközelebbi hozzátartozói, mindenekelőtt a házastársa, gyermekei, esetleg szülei kerülhetnek veszélyeztetett helyzetbe. Ugyanakkor számos példa hozható fel arra is, amidőn unokák, testvérek, nagyszülők, további rokonok vagy éppen nem vérrokonok stb. váltak az atrocitások áldozataivá.

A támadások irányát, célpontját jószerint az határozza meg, hogy az érintett hozzátartozói elleni támadás - az elkövető „javát” szolgálva - miként befolyásolhatja az eljárást, avagy a hozzátartozóval szembeni jogellenes fellépés mennyiben jelenthet valódi megtorlást, elégtételt a támadó számára. Tekintettel arra, hogy a konkrét esetek kétségkívül igazolták, hogy e kriminális támadások nem pusztán a közeli hozzátartozók ellen irányultak, s a hozzátartozók elleni jogellenes cselekmények bármelyike alkalmas az eljárás nemkívánatos befolyásolására, s persze a tanúvallomást követő megtorlásra, a hozzátartozók teljes körének megjelenítése indokolt. Különösképpen azért, mert e problémakörben nem a rokonság jogilag is definiált fokának, hanem a tanú, illetőleg a hozzátartozója közötti perszonális kapcsolat tartalmának, milyenségének lehet jelentősége. Ti. az elkövető - a hozzátartozók köréből - azokat a személyeket választja ki leginkább, akit alkalmasnak vél arra, hogy az ellene irányuló cselekményével hatással lehet a büntetőeljárásra, megtorolhatja az őt ért „sérelmet”.

Egyébiránt a „védett hozzátartozó” jogintézményének e megjelenítése is bizonyítja, hogy a személyi védelem, illetve a Védelmi Program létjogosultsága végül is túlmutathat a perjogi értelemben vett tanú személyén.

A kiemelt súlyú büntettek kapcsán perdöntő bizonyítékkal szolgáló, védelemre szoruló tanú (sértett), illetve bűnelkövető személyére tekintettel ugyanakkor nem csupán a hozzátartozó kerülhet veszélyhelyzetbe, hanem mindaz a személy, aki ilyen minőséget ugyan nem élvez, ámde - jószerint perszonális vagy üzleti kapcsolata folytán - végül is közel áll a tanúhoz, s ugyanazt a sorsot viseli akár a jogi értelemben vett hozzátartozó. Kétségtelen, hogy a tanúvédelem szempontjából aligha tehető érdemi különbség a két személykategória között. Tudniillik a „tanú” személyére, vallomására, vallomásának tartalmára tekintettel az atrocitás áldozatává a tanú barátnője, barátja, üzlettársa éppúgy válhat, akár a jogi értelemben vett hozzátartozó. Sőt, egyre gyakoribb, amikor az üzlettárs válik a támadás célpontjává. Az érintettre tekintettel más, elsősorban a hozzá közel álló személyek megjelenítését e körülmények indokolnák.

A törvény természetesen - igaz, implicite - azon személyek részére is védelmet kínál, akik előzetes letartóztatottakként vagy éppen elítéltekként valamely büntetés-végrehajtási intézetben tartózkodnak, s éppen e státusuk alatt vesznek részt a kiemelt súlyú bűncselekményeket vizsgáló büntetőeljárásokban, avagy utóbb, az előzetes letartóztatás, illetve a büntetés-végrehajtás tartama alatt az ilyen eljárásokban való korábbi részvételük okán kerülnek komoly veszélyhelyzetbe.

Maga a törvény e személyi kört illető védelem kapcsán különleges szabályokat nem állapítana meg, lévén, hogy az érintett személyi kört illetően a törvényben írt rendelkezések további különleges, ugyancsak törvényi szintű szabályok megfogalmazását nem igényelik. Természetesen nem arról van szó, miszerint: a büntetés-végrehajtási intézetek területén folyó programszerű védelem ne igényelné a különleges, alacsonyabb szintű jogszabályban rögzített szabályok megfogalmazását. Éppen e körülményre tekintettel hatalmazza fel a törvény az igazságügyi minisztert arra, hogy rendeletben állapítsa meg a büntetés-végrehajtási intézetben fogvatartott érintett programszerű védelmének részletes szabályait.

A védelmi Program az érintett, illetve a hatóság között megszületett, atipikus magánjogi megállapodással jön létre. A megállapodás megkötését a fenyegetett helyzetben lévő személy kérheti, illetve az hivatalból is kezdeményezhető.

A megállapodás megkötését az arra jogosult szerv kezdeményezhetné. A büntetőeljárás tartama alatt az ügyész egyetértésével az a nyomozó szerv, továbbá ügyész vagy az eljáró tanács elnöke (egyes bíró) kezdeményezhetné a programszerű védelmet, amely előtt a büntetőeljárás éppen folyik; a büntetőeljárást követően pedig az a nyomozó szerv, amely előtt a büntetőeljárás folyt.

A programszerű védelem kezdeményezésére jogosult dönt abban a kérdésben, hogy az érintett vallomása valóban oly jelentős-e az adott büntetőeljárásban, hogy a szervezett, tehát a jelen törvény szerint folytatható különleges védelem, s az azt megalapozó megállapodás egyáltalán szóba kerülhessen; egyben konjunktív feltételként azt is vizsgálja, hogy vallomása okán az érintett vagy reá tekintettel más személy ténylegesen és közvetlenül veszélyhelyzetben van-e.

A megállapodás megkötését a Szolgálatnál kell kezdeményezni, amely - többek között - az előzetes pszichológiai és biztonsági vizsgálat eredményének ismeretében mérlegelhetné: a Program speciális érdekeit szem előtt tartva - a „bebocsátandó” személy mentálisan, illetve más, jobbára biztonsági megfontolásokat szem előtt tartva - egyáltalán alkalmas-e a programszerű védelemre, képes-e a Programmal való tevékeny és konspirált együttműködésre, rejlik-e az érintett körülményeiben vagy kapcsolataiban olyan veszélyforrás, amely folytán a védelem sikeressége eleve megkérdőjelezhető vagy amely a Szolgálat munkatársaira a szükségesnél nagyobb veszélyt jelenthet.

Ezen az alapon ti. a védelmet - a megállapodás megkötését mellőzve - akár meg is tagadhatná a rendőrség.

Az 5. § (3) bekezdése szerint ti. a Szolgálat a megállapodás megkötését elutasíthatná, ha - többek között - az előzetes pszichológiai és a biztonsági kockázatot felmérő vizsgálat alapján a fenyegetett helyzetben lévő személy a védelemre alkalmatlannak mutatkozna.

A programszerű védelem alkalmazását szükségessé tevő körülmények, de maga a Program, s annak megannyi hatása óriási kockázatot jelent az érintett számára; jórészt azért, mert az esetek többségében - ezek következményeként - súlyos, hosszantartó poszttraumás állapotba kerül, kerülhet a kliens. Ennek folytán akár a Program, de a büntetőeljárás hatékonysága is veszélybe kerülhet azáltal, hogy a dekonspirációs veszély fokozódik.

A lelki trauma ugyanis kedvező hatással aligha lehet a Program végrehajtására. A Szolgálatnak ezért hathatós intézkedéseket kell tenni annak érdekében, hogy a lelkileg ingatag, depresszióban szenvedő, egyébként védelemre szoruló személyt felkészítse a Programban való „viselkedésre”, az új magatartási szabályokra, az új személyazonossággal, a társadalmi reintegrációval járó esetleges következményekre.

Mindez megfelelő programok (ún. egészségügyi rehabilitációs, reintegrációs programok) kialakítását, az ezt szolgáló intézményrendszer kiépítését, s egy speciális, az érintett munkatársak képzését szolgáló program kidolgozását igényli majd.

Elsősorban - orvosi, pszichológiai szempontból - a védelemre szoruló kiskorú oltalma jelent, jelenthet különös kockázati tényezőt. A programszerű védelem előkészítésében közreműködő pszichológusoknak - a konkrét esetekben - meg kell határozniuk azokat a csomópontokat, amelyek eredményeként a Szolgálat képes kezelni az ilyen ügyeket. Jórészt a kockázati tényezők feltérképezése lehet az elsődleges feladatuk, hiszen speciális programjaikat ezek ismeretében alakíthatják ki, de így határozhatják meg azokat az intézkedéseket is, amelyeket az azonnali beavatkozás igénye tesz szükségessé.

Különösen azokban az esetekben indokolt a pszichológus munkatársak mihamarabbi „beavatkozása”, amikor a védelem önmagában is súlyos traumát okoz. Pl. az életmód változtatásra kényszerült kiskorú mély depresszióba esik, öngyilkosságot kísérel meg, avagy e törekvésére alapos okkal következtethetne a Szolgálat. A pszichológus a megállapodás megkötését megelőzően, a Szolgálat által lebonyolított előkészítés keretében, a „kikérdezés” szakaszában lépne be a Program mechanizmusába akként, hogy a Programba bevonni kívánt egyénnel folytatott elbeszélgetés aktív részesévé válna.

Az orvosi értelemben vett kockázati tényezők feltérképezése, a lelki támogatás majdani stratégiája, főbb irányvonalainak kialakítása valójában e korai szakaszban körvonalazódhatna. Tekintve, hogy a kiskorú életébe történő ilyetén beavatkozás jelentős életmód-változtatást igényelne, s ekként súlyos identitászavarokkal is járhatna, aligha lenne megkerülhető a törvényes képviselő (vagy a gondnok, a gyám) engedélyének kikérése. Éppen ezért a pszichológusoknak - a kiskorúval folytatott diskurzuson túl - e személlyel is el kell beszélgetniük; sőt, a javasolt terápia alkalmazásához - lévén, hogy az érintett kiskorúságára tekintettel magát a megállapodást is a törvényes képviselővel (vagy a gondnokkal, a gyámmal) kell megkötnie a Szolgálatnak - e személyek engedélyét, hozzájárulását is ki kell kérnie a hatóságnak. Egyébként a lelki támogatás stratégiájának szervesen illeszkednie kell a Védelmi Program egészéhez, azzal harmonizálnia kell.

Ha az előzetes mérlegelés alapján a Szolgálat a védelmet megoldhatónak ítéli, a megállapodás megkötésére irányuló javaslatát a döntésre jogosult országos rendőrfőkapitányhoz terjeszti fel. Az országos rendőrfőkapitány három napon belül foglalna állást.

A megállapodás megkötése előtt azonban - a védelem zavartalan ellátása érdekében, azt elősegítendő, illetve arra tekintettel, hogy a Szolgálat a védelemre végül is megfelelő megoldási javaslatokat dolgozhasson ki - az érintettnek a törvény 1. számú mellékletében meghatározott nyilatkozatot kell megtennie a személyes adataira, vagyoni helyzetére, fennálló jogaira és kötelezettségeire, illetve egyéb, a Program során alkalmazható intézkedések szempontjából jelentős adatokra vonatkozóan.

Ezen adatokat ugyanakkor - éppen a védelem hatékonysága, sikeressége érdekében - a Szolgálat maga is jogosult vizsgálni; a eredményes védelem szempontjából ti. meghatározó jelentőséggel bírhat, ha a Szolgálat olyan körülményeket tár fel, amelyekről az érintett hallgatott, vagy amelyekről - rajta kívül álló okokból - ismeretekkel nem rendelkezett.

A védelemmel kapcsolatos jogok és kötelezettségek kizárólag a törvényből és e magánjogi természetű megállapodásból fakadnak, abból származtathatók.

A felek megállapodásának részét képezik azok a kötelező tartalmi elemek, amelyeket a törvény 2. számú melléklete rögzít; de természetesen a felek által megkötendő szerződés nem hagyhatja figyelmen kívül a törvény azon rendelkezéseit sem, amelyek a felek megállapodásának szabnak határt, arra kötelező erővel bírnak.

A megállapodásból származó viták rendezése érdekében ugyanakkor a felek egyeztetést kötelesek folytatni. Amennyiben ezen egyeztetés keretében, három napon belül a vitás kérdést nem sikerül rendezni, a felek bármelyike bírósághoz fordulhat. Az eljárás lefolytatására kizárólag a Fővárosi Bíróság az illetékes, amely a felek közötti jogvitát peren kívüli eljárásban bírálja el.

A jogviták rendezésének elősegítése érdekében a törvény előírja: bírósági eljárás kezdeményezése esetén a Szolgálatnak a megállapodás egy hiteles másolatát az eljáró bíróságnál kell letétbe helyeznie.

Az 1. § 3., 8., 9., 10. pontjaihoz, valamint a 9-10. §-hoz

A védelmet ellátó szerv

A Program megvalósítása a Tanúvédelmi Szolgálat feladata, amely - célszerűen - a központi rendőrségen belül, a bűnügyi szervezet keretében működne. Valamennyi büntetőeljárást folytató hatóság ilyen irányú igényét a rendőrség e különleges részlege érvényesítené. A Szolgálat jobbára önállóan döntene a Program keretében igénybe veendő, vehető különleges intézkedések alkalmazása kérdésében.

A rendőrségnek ugyanakkor nem lenne önálló döntési kompetenciája a védett személy identitását érintő kérdésben.

A Szolgálat alapvető feladata az érintett megóvása, segítése, sorsának figyelemmel kísérése lenne; a Szolgálatnak minden, e szervezettől elvárható, lehetséges intézkedést meg kell tennie a szerződésben vállaltak teljesítése érdekében.

E Szolgálat maga végezné az áttelepítéseket, szervezné meg avagy érvényesítené a védett személy szociális, gazdasági, egészségügyi, jogi, illetve humán támogatását, megsegítését szolgáló, mellőzhetetlennek tekinthető intézkedéseket, gondoskodna a Programban közreműködő állami és társadalmi szervezetekkel való kapcsolattartásról, intézné az adatzárlattal, a névcserével, illetve a személyazonosság-cserével járó feladatokat; de e Szolgálat - a személyi védelmet ellátó szervezet segítségével - biztosítaná a védett személy közreműködését, megjelenését a büntető- vagy más hatósági eljárásokban, s intézkedne (indokolt esetben) az érintettek kényszerű továbbtelepítéséről, személyi védelmének biztosításáról stb.

A Szolgálat döntően szervezési teendőket látna el. Az egyéb, jobbára a védett személy szociális, gazdasági, egészségügyi, jogi, illetve humán támogatását, megsegítését szolgáló intézkedés megtétele érdekében jobbára más, az adott kérdésben szakértelemmel, kompetenciával, erőforrással bíró szervek, személyek közreműködését vehetné igénybe.

A Szolgálat - az adott, a konkrét ügyet szem előtt tartva - szervezné tehát meg, s látná el a Programba „bebocsátott” egyén javát, oltalmát szolgáló konkrét védelmi (őrzési), s persze a büntetőeljárásban vagy más hatósági eljárásban, illetve a személyes közreműködését igénylő ügyekben való biztonságos, kockázatmentes részvételét szolgáló teendőket is; de mindazt, jobbára a védett személy mindennapi életének megszervezésére, segítésére irányuló, a „külvilággal” való kapcsolattartását lehetővé tevő feladatokat is, amely a Védelmi Szolgálat döntéseiből egyébként fakad, amelyeket a védelem igénye egyébként megkövetel.

Ha pedig az érintett védelme - részint dekonspiráció okán - másként nem oldható meg, a Szolgálat a rendőrség közbiztonsági erőit is igénybe vehetné.

Ugyanakkor e Szolgálat végezné (vagy inkább szervezné) az úgynevezett „sürgősségi beavatkozásokat” is.

Itt a halasztást nem tűrő, a közvetlen veszélyben lévő személy és családja elköltöztetésére, elrejtésére irányuló prompt intézkedések megtételére, illetve a legalapvetőbb, halasztást nem tűrő gazdasági, szociális és lelki segítségnyújtás teendőire vagy azok megszervezésére utalhatunk.

A „Védelmi Program” fő feladataként tehát - amiként azt a sok tekintetben, mindenekelőtt szellemiségében mintaként tekintett német védelmi modellben is - elsősorban a védett személyekről való konspirált gondoskodást, e személyek szociális, mentális megsegítését, oltalmazását aposztrofálhatnánk. A Program így - a bűnüldözési, büntetőeljárás-jogi érdekek érvényesítésén túlmenően - a gondoskodás, a megsegítés, s végül is: a szociális reintegráció programja; nem pedig a fenyegetett helyzetben lévők fizikai oltalmára koncentráló rendőri eljárás. Az ilyen feladatok ti. a jelenleg is létező-működő, a büntetőeljárásban résztvevők (fizikai) védelmére koncentráló, a 34/l999. (II. 26.) Korm. rendelet szerint kialakított védelmi struktúrában is végrehajthatók.

A Programba „bebocsátottak” fizikai védelmét, őrzését szolgáló „hagyományos” teendőknek így - éppen a Programot átható filozófia okán - elsősorban ultima ratio, gyakorlatilag a dekonspiráció esetén tulajdoníthatnánk szerepet. (A Program tartama alatt ilyen őrzési teendők ellátását persze a védett személyeknek a büntetőeljárási cselekményeken való részvétele is szükségessé teheti; s - ahogy látjuk, láttuk az ilyen rendszereket - a működő modellek az ilyen intézkedéseket általában nem is mellőzhetik.) E körülmények azonban a Program filozófiáján aligha változtathatnak. Ennek folytán tehát a Védelmi Szolgálatban ténykedő rendőrök valójában a hagyományos rendőri feladatoktól idegen, a védett személyek életét szervező, megszervező, az érintettek életútját figyelemmel kísérő, azt egyengető valamifajta „szociális munkásokká” vedlenének át, s - éppen a munka konspirált jellege folytán - fel kellene hagyniuk a hagyományos rendőri szerepükkel.

Más, egyébként nyomozóhatósági jogkört éppúgy gyakorló rendvédelmi szervek a Program munkájában érdemleges szerepet nem kapnának.

A 34/l999. (II. 26.) Korm. rendelet alapján működő védelmi rendszer is jobbára a rendőrség védelmi teendőit hangsúlyozza, s a rendszer valójában a rendőrség szerepvállalására koncentrál. Hasonlóképpen a Program is az irányítása alá rendelt különleges rendőri egységek szerepvállalására számítana. Ennek folytán pedig a Program keretében működő Védelmi Szolgálatban is a rendőrség specialistáinak szerepére kell a hangsúlyt helyezni.

A Szolgálat által elrendelt „őrzési” feladatok körébe elsősorban a személy- és objektumőrzés, a személykísérés, a rendszeres járőrszolgálat biztosítása, a védelem technikai eszközöket igénybe vevő ellátása („technikai kontroll”), az érintett védelmét éppúgy szolgáló folyamatos hírösszeköttetés megteremtése, a védőruházat biztosítása, titkos objektumok biztosítása, fenntartása sorolható.

Az 1. § 12., 13. pontjaihoz, a 11-14. §-okhoz, a 25. § (1) bekezdés a) pontjához, a 28. §-hoz, a 31. § (1) bekezdéséhez

A harmadik személyekkel szembeni jogokra és kötelezettségekre vonatkozó szabályok; az ügyvivő

A törvény „legkritikusabb” részeként az érintettet a harmadik személyekkel szemben megillető jogaira és a velük szemben fennálló kötelezettségeire vonatkozó szabályok tekinthetők.

Kétségtelen, hogy a törvényben szereplő, a Program által alkalmazható intézkedési formák - különösen az adatzárlat, névcsere, s legfőbbképpen pedig a személyazonosság megváltoztatása - kihatással lehet az érintett, illetve harmadik személyek jogaira és kötelezettségeire. A Programba felvett és addigi életvitelében a különleges óvintézkedések eredményeként cselekvési lehetőségeiben alaposan korlátozott személy a védelem elrendelése előtt fennálló jogviszonyokból (különösen a nyugdíjbiztosítás vagy a társadalombiztosítás jogviszonyairól tehetünk itt említést) fakadó járulék-, illetve egyéb fizetési vagy más kötelezettségeinek a védelem alatt nem, vagy nem feltétlen tud eleget tenni.

A Programban alkalmazott intézkedések eredményeként ugyanakkor az érintett jogai nem csorbulhatnak (pl. a szolgálati idő számítása szempontjából), de a harmadik személy cselekvési, igényérvényesítési lehetőségeit is meg kell teremteni.

A törvény ugyanakkor kinyilvánítaná: a védelem alatt álló személynek harmadik személlyel szemben fennálló, illetve harmadik személynek az érintettel szemben fennálló igényeit e törvény rendelkezései nem érintenék. A Programba való felvétel, különösen a személyazonosság megváltoztatása esetén ezért törekedni kellene arra, hogy az érintett a harmadik személlyel szemben fennálló, illetve harmadik személy az érintettel szemben fennálló igényét még az intézkedés megkezdése előtt érvényesíthesse.

A jogosultságok, kötelezettségek megnyugtató rendezése - főszabályként - a Programba kerülés feltétele. Ha azonban az érintett Programba való felvételéhez kiemelkedő bűnüldözési vagy igazságszolgáltatási érdek fűződik és az érintett a kötelezettségeit önhibáján kívül nem tudja teljesíteni, a Szolgálat az e célra rendelt költségvetési előirányzat felhasználásával gondoskodhatna a követelés teljesítéséről.

Mindezek érdekében az érintettnek nyilatkoznia kellene a Programba való felvételkor fennálló, illetve a Program tartama alatt keletkezett, harmadik személlyel szemben érvényesíthető, illetve harmadik személynek vele szemben fennálló igényéről, illetve kötelezettségéről.

Az érintett a program hatályán kívül eső polgári jogi, intézkedést kívánó ügyeinek rendezése érdekében a Szolgálat által is elfogadott ügyvivőt hatalmazhatna meg. (Ilyen ügyvivő kézbesíthetné - többek között - az érintett eredeti címre érkező postai küldeményeket, megkereséseket, netán képviselhetné az érintettet a személyes közreműködést nem igénylő jogviszonyokban stb.)

Az ügyvivő kizárólag a Szolgálat által kijelölt munkatárssal tarthatná a kapcsolatot és a kézbesítéseket, átutalásokat a Szolgálat által megadott címre, számlaszámra stb. teljesíthetné. Az érintett új tartózkodási helyét természetesen nem ismerné.

A törvény - az érintett, illetve a harmadik személy jogai védelmében - olyan szabályokat is rögzít, amelyek eredményeként a kötelezett - hátrányos jogkövetkezmények nélkül - teljesíthetne; ugyanakkor a törvény olyan megoldást szorgalmaz, amely révén egyes intézkedések (elsősorban a személyazonosság-csere) esetén bekövetkező jogvesztések valójában elkerülhetővé válhatnának.

A Program „védőernyője” ugyanakkor nem szolgálhatná azt a célt, hogy az elköltözéssel, a névcserével vagy a személyazonosság-cserével az érintett „kibújjék” a korábban vállalt köztartozásai, magán vagy jogi személyekkel szemben fennálló köztelezettségei alól.

A törvény egyes, az érintettet terhelő köztartozásokkal összefüggő jogok és kötelezettségek érvényesítését illetően speciális rendelkezésekkel is szolgál. E szerint: a Szolgálat az érintett nyugellátásának megállapítása érdekében adatokat kérhetne be az adatkezelő szervtől és - a társadalombiztosítási nyugellátásról szóló 1997. évi LXXXI. törvény (Tny.) szerint - a nyugellátásra való jogosultságot és annak összegét maga állapíthatná meg; a megállapított nyugellátásról pedig a Szolgálat értesítené a nyugdíjfolyósító szervet.

A Tny. 1. §-ának (3) bekezdése szerint egyébként a fegyveres erők és rendvédelmi szervek, valamint a polgári nemzetbiztonsági szolgálatok hivatásos állományú tagjainak nyugellátásával kapcsolatos eltérő szabályokról külön törvény rendelkezik. A külön törvényben elhelyezett szabályozást valójában a Tny. - ben rögzített normáktól való eltérés indokolta.

A büntetőeljárásban résztvevő, az igazságszolgáltatást segítő, a rendőrség által védelemben részesített személyek nyugellátásának megállapítása ugyanakkor változatlanul a Tny. szabályai szerint történne. Ennek folytán a védett személyeket érintően a külön szabályozás nem indokolt.

Ugyanakkor a büntetőeljárásban résztvevők, az igazságszolgáltatást segítők Védelmi Programjáról szóló törvény - a nyugellátásra való jogosultságot és annak összegének megállapítására jogosult hatóság személyében bekövetkezett változásra tekintettel (hogy ti. e feladatokat maga a Szolgálat látná el) - sajátságos jogorvoslati fórumrendszert jelenít meg.

Eszerint: a Szolgálat által államigazgatási jogkörben meghozott határozat ellen a kézbesítéstől számított 15 napon belül a belügyminiszterhez címzett fellebbezésnek lenne helye. A miniszter határozata ellen pedig a kézbesítéstől számított 30 napon belül lehetne keresettel fordulni a bírósághoz.

A Szolgálat az érintett magánnyugdíj-pénztári tag nyugdíjpénztári szolgáltatásának megállapítása érdekében pedig a magánnyugdíjról és a magánnyugdíj-pénztárakról szóló 1997. évi LXXXII. törvény szerint illetékes szervtől kérné be az adatokat és az egyéni számlán lévő követelés összegét, amely adatok, illetve az átutalt követelés alapján állapítaná meg az egyösszegű szolgáltatás, illetve a járadék összegét; a Szolgálat egyben gondoskodna ezen összegeknek a pénztártag érintett részére történő kifizetéséről is.

A szabályozás hasonló logikát követ az egészségügyi szolgáltatások illetve ellátások igénybevétele, valamint a társadalombiztosítási juttatások összegének megállapítása kapcsán is.

E különleges feladatok ellátása érdekében ti. a Szolgálat úgyszintén adatokat kérhetne be az adatkezelő szervtől, és az általa megállapított társadalombiztosítási juttatásra való jogosultságról, illetve annak mértékéről az Országos Egészségbiztosítási Pénztárt értesítené.

Tekintettel arra, hogy az érintett az adózási kötelezettségének a Program tartama alatt is eleget tud tenni (még akkor is, ha éppen a személyazonosság-csere elrendelésére kerül sor) a nyugellátás megállapítása, illetve az egészségügyi szolgáltatások, valamint ellátások igénybevétele, továbbá a társadalombiztosítási juttatások összegének megállapítása érdekében az adózás problematikájával összefüggésben alkalmazott iménti szabályozási „technika” adaptációjára végül is nem lenne szükség. Az érintett eredeti személyazonosító adataira, illetve a védelem alatt álló új adataira épülő adóbevallások „önálló életet” élnének, azok kapcsolódása nem történne meg; lévén, hogy a két énnel rendelkező személy az adónyilvántartásban, az adózás rendszerében valójában két, egymástól független adóalanyként jelenne meg.

Adóigazgatási szempontból gondot nem okozhat az olyan megoldás, miszerint: az érintett az eredeti, illetve az új személyazonosító adatainak feltüntetésével nyújtja be az adóbevallást, tesz eleget az adózással kapcsolatos egyéb kötelezettségeinek. Hasonlóképpen nem okozhat problémát az érintettet foglalkoztatót az adózással összefüggésben terhelő kötelezettségek teljesítése sem.

A törvény ugyanakkor különleges adóigazgatási rendelkezéseket fogalmaz meg az érintett részére a Program keretében nyújtandó, nyújtható szociális, illetve gazdasági támogatás jövedelmet pótló összegét illetően. A törvény 13. §-a ti. akként rendelkezik, miszerint: az érintett részére kifizetett támogatás jövedelmet pótló összegéből a kifizetőnek 20 % forrásadót kell levonnia és befizetnie az adóhatósághoz. A magánszemélynek ugyanakkor ezt a jövedelmet nem kell összevont adóalapjába beszámítania, azt nem kell bevallania, a kifizetőnek pedig nem kell erről személyre szólóan adatot szolgáltatnia, illetőleg a magánszemély részére igazolást kiadnia. (A támogatásnak a nem jövedelmet pótló összegét a magánszemély jövedelmének kiszámításánál azonban nem kell figyelembe venni.)

A törvény mindemellett - az adóigazgatási ügyeket illetően, az illetékes adóigazgatási szerv kijelölését lehetővé téve - kizárólagos illetékességi szabályt is megfogalmaz: kimondja ugyanis, hogy a Program tartama alatt az adatzárlattal, valamint a személyazonosság megváltozatásával érintett adózó adóügyében az Adó- és Pénzügyi Ellenőrzési Hivatal által kijelölt igazgatóság járhat el.

Igen fontos védelmi szabályként fogalmazódik meg: az igények érvényesítése kizárólag a Szolgálat útján, közreműködése révén történhetne.

A 15. §-hoz

Sürgősségi intézkedések

A halasztást nem tűrő esetekben, ha a késedelem veszéllyel járna, a Szolgálat - „sürgősségi intézkedés” keretében - a fenyegetett helyzetben lévő érintettet, hozzátartozóját, illetve az érintettre tekintettel éppúgy veszélybe sodródott más személyt időlegesen ismeretlen helyre (pl. ismerőse lakásába, egy távol eső nyaralóba, bérleménybe, hotelba vagy éppen a rendőrség kezelésében lévő titkos objektumba) költöztetheti mindaddig, amíg a megállapodás megkötéséről vagy annak elutasításáról utóbb döntés nem születik. Természetesen eme átmeneti intézkedéseket a megállapodás megkötése után is éppúgy alkalmazni lehet mindaddig, amíg a Szolgálat az érintett és családja részére tartós lakhatást biztosító, biztonságos helyet nem talál.

A Szolgálat vezetője egyébiránt - ha ez indokolt, úgyszintén a „sürgősségi intézkedés” keretében - akár azt is elrendelheti, miszerint: az érintett fizikai (technikai vagy élőerős) védelméről az ilyen tevékenységre predesztinált különleges egységek gondoskodjanak.

A sürgősségi intézkedés kezdeményezésével egyidejűleg a megállapodás megkötését is kezdeményezni kell. Ha a megállapodás megkötésére - a programszerű védelem jogi feltételei hiányában - utóbb nem kerülne sor és a személyi védelem feltételei sem állnának fenn, a sürgősségi intézkedéseket haladéktalanul meg kell szüntetni.

Ha viszont a személyi védelem feltételei továbbra is megállapíthatók, úgy az érintett védelme utóbb - természetesen a Program keretein kívül - a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendelet szabályai szerint folyhatna.

A 16-17. §-hoz

Különleges óvintézkedések, a Szolgálat megkeresései; a megkeresett szervek kötelezettségei

A védelmi program az érintett biztonságát közvetlenül szolgáló „különleges óvintézkedéseket”, valamint a Program hatálya alá került személy társadalmi reintegrációjához elengedhetetlenül szükséges, a gazdasági, a szociális, az egészségügyi (mentálhigiénés), a humánpolitikai, s a jogi segítségnyújtás, támogatás eszköztárát egyaránt latba vető különleges rendszer.

A Program főbb, érdemi óvintézkedései a következők:

lakóhely, tartózkodási hely megváltoztatásával az érintett biztonságos helyen való elhelyezése (elköltöztetése), illetve a Védelmi Programba bevont fogvatartottnak az elhelyezéséül szolgáló büntetés-végrehajtási intézetből másik büntetés-végrehajtási intézetbe történő átszállítása;

- a védett személy identitását nem érintő „adatzárlat”, „a nyilvántartott adatokkal kapcsolatos megkeresés jelzésének előírása” vagy „névcsere” elrendelése;

- az érintett identitását már érintő, az új személyes adatok nyilvántartásával járó személyazonosság-csere;

- a védett személy gazdasági, szociális és mentális támogatása, jogi megsegítése;

- az érintett áttelepítése nemzetközi együttműködés keretében.

Az alkalmazandó intézkedés természetesen az adott esethez, a veszélyhelyzet tényleges fokához igazodna. A Szolgálat adott esetben - az érintettel kötött civiljogi megállapodás, s természetesen e törvény keretei között - azokat a különleges óvintézkedéseket alkalmazná, alkalmazhatná, amelyek a védelem hatékony ellátásához valóban szükségesek, s amelyek - a veszélyhelyzet mértékéhez képest - kétségkívül arányosnak tekinthetők.

E követelményeket fogalmazza meg a törvény akkor, amidőn kimondja: a Szolgálat a veszélyhelyzet fokát mérlegelve - a védelem kezdeményezésére jogosult véleményét is figyelembe véve - az érintettel kötött megállapodás során határozhatja meg a védelem konkrét módját. A védelem módjai közül - teszi egyértelművé a törvény - egyidejűleg több is alkalmazható.

Ugyanakkor a normaszöveg - jobbára a megállapodás magánjogi jellegéből fakadóan - azt is kétségtelenül kinyilvánítja: az érintett biztonságát közvetlenül fenyegető és másként el nem hárítható veszély esetét kivéve nem alkalmazható a védelem olyan módja, amelyet az érintett a megállapodásban kizár vagy az ellen egyébként tiltakozik.

Az adatkezelő, illetve okiratok kiállítására jogosult szerveknek a Szolgálat megkeresésének teljesítésére (részint az adatzárlat elrendelésére, részint - az érintett személyazonosságát érintő intézkedések körében - a valótlan tartalmú adatok regisztrálására, részint pedig az erre épülő új okiratok kiállítására, illetve a nyilvántartott adatokkal kapcsolatos megkeresések jelzésére) irányuló kötelezettsége a különleges óvintézkedések körében megfogalmazott generális rendelkezésből vezethető le.

Ezek szerint: ha a Program keretében alkalmazható óvintézkedések bármelyike más szerv - többek között valamely adatkezelő, illetve okiratok kiállítására jogosult szerv - közreműködését is igényelné, a Szolgálat e szervet megkereshetné. A Szolgálat megkeresésének teljesítése - teszi kétségtelenné a törvény - nem tagadható meg. E szabály volna irányadó azokban az esetekben is, amikor az óvintézkedés keretében, közokirat valótlan adatokon alapuló megváltoztatása, módosítása vagy új közokirat kiállítása érdekében ilyen okiratok kiállítására jogosult hatóság, illetve szerv megkeresése válna szükségessé.

Az 1. § 14. és 15. pontjaihoz, valamint a 21-22. §-hoz

Adatzárlat, a nyilvántartott adatokkal kapcsolatos megkeresések jelzése

Az adatzárlatot a különféle nyilvántartásokban az érintettre vonatkozó eredeti adatokra rendelhetné el a Szolgálat. Az „adatzárlat” olyan különleges, korlátozó intézkedés, amely az adatkezelő számára időlegesen megtiltaná az érintettre vonatkozó adatok kezelését. Ilyen intézkedés alatt egyébként mindazon tevékenységet érteni kell, amelyet jogszabály adatkezelésnek minősít.

„Adatzárlat” esetén adatcsere nem történne. A zárlatot tehát a nyilvántartásban „érintetlenül” hagyott eredeti adatokra nézve rendelhetné el a Szolgálat. Egyébként az „adatzárlat” - a személyazonosság-csere alkalmazása nélkül - önállóan is elrendelhető lenne. Kétségtelen azonban, hogy az érintett óvintézkedést leginkább - elsősorban célszerűségi okokból - a személyazonosság megváltoztatásával párhuzamosan alkalmazná, rendelné el a Szolgálat.

Az adatzárlat célja valójában kettős: az óvintézkedés ti. részint a Szolgálatnak az adatkezelő szervek részére meghatározott, az adatszolgáltatást részben vagy egészben megtiltó rendelkezésében mutatkozna meg, részint pedig azt szolgálná, hogy a személyazonosságában ugyan nem érintett, ámde ismeretlen helyre költöztetett vagy a személyazonosságában megváltoztatott személyre vonatkozó adatok kiszolgáltatása iránti kérelmekről, s azok okairól a Szolgálat mihamarabb tudomást szerezhessen. Jószerint annak érdekében, hogy a harmadik személyek igényeinek érvényesítésében az általa ismert helyre telepített, illetve az új identitással ellátott személy irányában egyáltalán közreműködhessen a Szolgálat.

Az adatzárlat önállóan, a személyazonosság-cserét mellőzve az olyan esetekben is alkalmazható lenne, amidőn az érintett a Program tartama alatt eredeti adataival vehetne részt a legkülönfélébb életviszonyokban. Ennek eredményeként pedig az eredeti környezetéből biztonságos helyre telepített, ugyanakkor „adatzárlat” elrendelésével védett személy végül is „önfenntartó” életet élhetne (saját jogán, saját adatai igénybevételével bérelhetne vagy szerezhetne tulajdonul lakást, létesíthetne foglalkoztatási jogviszonyt, vállalkozhatna stb.).

A Szolgálatnak az érintettre vonatkozó eredeti adatainak kiszolgáltatását megtiltó, illetve korlátozó rendelkezése tehát - a jelzésadási kötelezettség előírása mellett - azt a célt is szolgálná, hogy az új helyre telepített, új munkahelyen dolgozó stb. személy holléte a Szolgálat tudta és engedelme nélkül ne válhasson ismertté harmadik személyek számára.

Az adatkezelő szerv közölné a zárolt adatok szolgáltatását igénylővel az adatzárlat elrendelésének tényét, egyben tájékoztatná, hogy igényét a Szolgálatnál terjesztheti elő. Ezzel egyidejűleg az adatkezelő szerv a megkeresésről a Szolgálatot haladéktalanul értesítené.

Ugyanakkor az előterjesztés a személyazonosság megváltoztatására vonatkozó rendelkezések kapcsán az adatkezelő szervek számára az új adatokkal kapcsolatos jelzésadás kötelezettségét is előírja.

Az adatkezelő szervnek közölnie kell a zárolt adatok kiszolgáltatását igénylővel az adatzárlat elrendelésének tényét, egyben tájékoztatnia kell az adatok kiszolgáltatását kérelmezőt, hogy igényét a Szolgálatnál terjesztheti elő. Ezzel egyidejűleg az adatkezelő szervnek a megkeresésről a Szolgálatot haladéktalanul értesíteni kell.

Az érintett biztonsága érdekében azonban a Szolgálat is megtagadhatja a hozzá irányított adatkérővel szemben a tájékoztatást. Kivételt jelentenek ez alól a védelem elrendelésére okot adó büntetőeljárást folytató hatóság megkeresései.

E rendelkezések indoka az, hogy a Szolgálat érvényt szerezhessen ama követelménynek, miszerint: az új okirat - az érintett biztonságát szolgálva - az érintett személyazonosságának igazolására szolgálhasson; úgyszintén e rendelkezés megalkotását indokolja az a körülmény, hogy az állam a büntető igényének olyan esetekben is érvényt szerezhessen, amikor az érintett a személyazonosság megváltoztatásának tartama alatt követi el a bűncselekményt és az új adatai válnak ismertté a büntetőeljárást folytató hatóság előtt.

Úgyszintén a megváltoztatott személyazonosságú személy által új identitása alatt elkövetett szándékos bűncselekményt megelőzően, az új személyazonosság létesítése előtt elkövetett szándékos bűncselekményt illetően alkalmazná a hatóság a visszaesésre vonatkozó büntetőjogi rendelkezéseket. Az érintett ugyanis a visszaesésre vonatkozó büntetőjogi rendelkezések alól természetesen nem mentesülhetne.

Az adatzárlat idején az érintettre vonatkozó adatváltozásokat csak az adatzárlat megszűnését követően lehet átvezetni, ám ha a védelem érdekei azt megengedik, a Szolgálat engedélyezheti a változások átvezetését a zárlat időtartama alatt is.

A 23. §-hoz

Névváltoztatás

A Program keretében a Szolgálat a védett személy számára javaslatot tehetne névváltoztatásra, annak kezdeményezésére. Ha a védett személy a neve megváltoztatásához hozzájárulna, a névváltoztatás iránti kérelmet a Szolgálat útján terjeszthetné elő a belügyminiszterhez. [E kérdést jelenleg a névváltoztatásról szóló 11/1955. (II. 20.) MT. rendelet (a továbbiakban: MT rendelet) szabályozza.]

A családi név megváltoztatására irányuló kérelemben a személyi védelemben részesíthető egyén olyan családi nevet jelölhetne meg, amelyet új névként kívánna használni.

Az intézkedés eredményeként tehát az eredeti (név-) adat helyébe lépő új adat keletkezne, s rögzülne a nyilvántartásokban. (E lehetőségre - az általános, a tanúvédelem szempontjaira természetesen nem figyelő szabályok szerint - napjainkban éppúgy mód nyílhat.) Ezen intézkedések eredményeként tehát valódi tartalmú új okiratok születnének.

A névváltoztatás esetében a védett tanút - nyílván indokolt esetben - új okmányokkal látná, láthatná el a Szolgálat; ilyen esetekben a tanúnak utóbb már az új, az érintett „saját jogán” megváltoztatott név(!) alatt kellene a személyazonosságát igazolnia, illetve a legkülönfélébb jogügyletekben részt vennie vagy egyes kötelezettségeinek eleget tennie.

Nyilvánvaló: ha a tanú személyesen jelenik meg az adott büntetőeljárásban, a részvételét igénylő eljárási cselekményeken, az eredeti adatait, az eredeti, a valódi nevét és címét lenne kénytelen közölni, használni. Ilyenkor persze - veszélyhelyzetét előidézvén vagy éppen fokozván - a tanú óhatatlanul szembesül vagy szembesülhet azzal a személlyel, akire nézve a terhelő vallomását teszi meg, s aki éppen a fenyegetett helyzetének oka, okozója.

A hangsúlyt ezért arra kell helyezni: a tanúra veszélyt jelentő egyén a védett személy új kilétét reprezentáló adatokat, illetve a tanú tartózkodási helyét semmilyen körülmények között se ismerhesse meg.

A 24-33. §-hoz

A személyazonosság megváltoztatásával kapcsolatos szabályok

A Program nem feltétlen jár, járhat együtt a személyazonosság-cserével. A napjainkban is létező-működő, az érintett fizikai őrzésére koncentráló védelmi formulához képest a Program jobbára annyiban jelent, jelenthet többet, miszerint: a hatóság a fenyegetett helyzetben lévő „tanút” periculum im mora menekíti ki addigi, a veszély forrásaként, helyszíneként tekinthető környezetéből, majd helyezi el titkon más szociális környezetben. Mindemellett pedig - nyílván a megfelelő „technikák” alkalmazásával, jobbára a szociális, gazdasági, jogi, netán a mentálhigiénés stb. támogatás eszközeinek igénybevételével, ilyen eszközök biztosításával - végül is segíti mindennapi életében, gondjai megoldásában. A Program lényege elsősorban ez lenne.

A Védelmi Program a névváltoztatást éppúgy felölelő, de az érintett egyéb személyazonosító adataira is kiterjedő személyazonosság-csere különleges, igen bonyolult műveletekkel együttjáró technikájához pusztán ultima ratioként, illetve akkor folyamodhatna, ha az előző intézkedések (tehát az elköltöztetés, az adatzárlat, a névcsere) elégtelennek mutatkoznának és a fokozott veszélyhelyzet elhárításához ezen intézkedés alkalmazása mellőzhetetlennek tűnne.

Egyes esetekben ui. elengedhetetlen, hogy az érintett személyazonosító adatait - meghatározott procedúra keretében - új adatokkal „helyettesíthesse” a Szolgálat, de legalábbis (időleges vagy végérvényes hatállyal, részleges vagy teljes adatkört érintően, részint pedig azért, hogy adott személy létezését az adatnyilvántartások is hitelesen „reprezentálhassák”) a szükséges adatcsere érdekében intézkedhessék.

Az érintett biztonságához, mindennapi boldogulásához ti. elengedhetetlen, hogy - nyilván a megfelelő nyilvántartási háttér megteremtése mellett - személyazonosságát, illetve jogosultságainak, kötelezettségeinek fennállását, azok érvényesítését, érvényesíthetőségét igazolni tudja.

Ezen intézkedés folytán az érintett új személyazonosságot kapna, és további életében már - védelmét szolgálva - az új személyazonosító adataival vehetne részt.

A törvény szerint a Szolgálat a személyazonosság megváltoztatását az országos rendőrfőkapitány engedélyével kezdeményezhetné a legfőbb ügyész által kijelölt ügyésznél. Ha az ügyész e kezdeményezést előzetesen jóváhagyná, a személyazonosság-cserét a Szolgálat önállóan rendelhetné el.

A törvény az identitásukban megváltoztatott személyek korára, cselekvőképességére - avagy annak korlátozottságára, netán hiányára -, illetve közjogi státusára tekintettel komoly korlátozásokat is megfogalmaz.

Kimondja ugyanis, hogy a kiskorú, illetve korlátozottan cselekvőképes vagy cselekvőképtelen személy személyazonosságának megváltoztatásához a törvényes képviselő, illetve a gondnok vagy a gyám hozzájárulása szükséges. Ugyanakkor azt is rögzíti, miszerint: a védelem alatt álló külföldi számára magyar állampolgárságot igazoló okirat nem állítható ki, s tartózkodására nézve a külföldiek beutazásáról és tartózkodásáról szóló törvény rendelkezéseit - e törvény rendelkezéseit figyelembe véve - kell alkalmazni.

A törvény azonban azt is kimondja, hogy a magyar állampolgárokra vonatkozó szabályt kell alkalmazni akkor, ha a védeni kívánt hontalan Magyarországon él vagy itt telepedett le. Magyar állampolgárságot igazoló okirat azonban ilyen hontalan személy számára sem állítható ki.

Az igazságszolgáltatással tevékenyen együttműködő, utóbb új identitásba kényszerült személy - ezen intézkedés okán - hátrányosabb helyzetbe nem kerülhet a védelmet megelőző állapotokhoz képest. Itt természetesen nem a két időállapotot jellemző életszínvonalbeli különbségre utal az indokolás, hanem arra a követelményre, miszerint: - sokak között - a közterhek viselése körében, a nyugdíjbiztosítás vagy éppen a társadalombiztosítás keretében szerzett, a járulék-, illetve egyéb fizetési vagy más kötelezettségeinek teljesítése folytán korábban szerzett jogai elismerésére, „beszámítására” módot teremtő szabályozást aligha mellőzheti az állam.

E törvény, illetve e törvény felhatalmazó rendelkezései között ezért olyan rendelkezések, illetve jogalkotási feladatok is szerepelnek, amelyek éppen e célt szolgálják.

Esetenként, bizonyos ügykörökben - példázzák ezt a nemzetközi tapasztalatok is - nélkülözhetetlenné válhat az eredeti személyazonosság időleges, az ügy elintézéséig terjedő „felélesztése”!

A törvény explicite szabályozza azokat az esetköröket, amidőn az érintett az eredeti személyazonosító adatait az új identitás tartama alatt is felhasználhatná. Itt elsősorban azokra a hatósági eljárásokra gondolhatunk, amelyek során az érintett jogainak és kötelezettségeinek érvényesítésére - az eredeti személyazonosító adatok felhasználása nélkül - aligha kerülhetne sor. Ezekben az esetekben tehát az érintett - a Szolgálat engedélyével, külön jogszabályban meghatározott biztonsági előírások betartásával - az eredeti személyazonosító adataival is részt vehetne az eljárásokban. Ilyenekről beszélhetünk elsősorban az olyan hatósági vagy éppen civiljogi ügytípusok esetében, amelyek rendezése az eredeti személyazonosság „reprezentálását” mellőzhetetlenül igényli, s a konspiráció fenntartása az ügy elintézését kilátástalanná tenné.

A törvény ugyanakkor azt a különös esetet is szabályozza, amikor az eredeti adatok igénybevétele, felhasználása eleve kötelező. Az eredeti személyazonosság felélesztésére, visszaállítására akkor kényszerülne a hatóság, ha az érintett új identitása tartama alatt bűncselekményt követne el, netán - a Program érdekeit veszélyeztetve vagy a hatékony védelmet kilátástalanná téve - a magatartási szabályokat súlyosan megsértené; ennek folytán pedig a Programból kizárnák.

A törvény akként rendelkezik, miszerint: az érintett az általa az óvintézkedés elrendelése előtt elkövetett bűncselekmény elkövetése miatt folyó büntetőeljárásban kizárólag az eredeti személyazonosító adataival vehetne részt; de kimondaná a törvény azt is: így kell eljárni akkor is, ha az új személyazonossággal rendelkező érintett a szándékos bűncselekményét a személyazonosság megváltoztatását megelőzően elkövetett szándékos bűncselekményre tekintettel visszaesőként követi el.

A fent említett esetekben a Szolgálat a korábban bevont, a hatósági eljárásban szükséges eredeti okiratot - felhasználásának időtartamáig - az érintett rendelkezésére bocsátaná.

A törvény szerint a Szolgálat az érintett személyazonossága megváltoztatásának megszüntetéséről dönthetne, ha megállapítása szerint az érintett biztonsága az egyéb óvintézkedések bármelyikének bevezetésével már biztosítható vagy az érintett ezt kéri. Nem állítható vissza azonban az érintett eredeti személyazonossága, ha az életkörülményeiben utóbb bekövetkezett változás más természetes személy személyállapotát érinti (az érintettnek új identitása tartama alatt gyermeke születik, házasságot köt stb.).

Külön kiemelendő a törvény azon rendelkezése, miszerint: az adatkezelő szerv az általa kezelt új adatokkal kapcsolatos megkeresésről a Szolgálatot haladéktalanul értesíteni köteles.

Az értesítés - amint arra már utalt az indokolás - azt a célt szolgálná, hogy a megkeresésről az eredeti és az új adatok kapcsolatára, kapcsolódására vonatkozó ismeretekkel rendelkező Szolgálat mihamarabb tudomást szerezhessen, és a szükséges intézkedéseket megtehesse. Az eredeti, illetve a megváltozott személyazonosságot megjelenítő adatok kapcsolata ui. az adatkezelő szerv előtt nem lenne ismert.

Ha a megváltoztatott személyazonosságú érintett a büntetőeljárásban tanúként vagy sértettként az eredeti személyazonosító adataival venne részt, úgy a hatóság - külön jogszabályban meghatározott biztonsági előírások betartásával - a Be. hatályos tanúvédelmi rendelkezéseit is alkalmazhatná.

Jelenleg nincs mód arra, hogy a büntetőeljárás-jogi értelemben vett tanúkat (sértetteket) óvó speciális iratkezelési, illetve a személyük anonimitását biztosító, a „különösen védett tanú” jogintézménye kapcsán megtehető intézkedéseket a Védelmi Programba felvett bűnelkövetőkre nézve is alkalmazhassuk.

A büntetőeljárás-jogi jogszabályokat érintő kodifikációs munkálatok keretében ezért olyan különleges, a Program hatálya alá került személyek mindegyikére egységesen vonatkozó szabálytervezetek fogalmazódtak meg, amelyek folytán - elsősorban az érintettek kihallgatása során - a Program sajátságos céljai, érdekei érvényesíthetők.

Az e törvénnyel módosított, büntetőeljárásról szóló törvény ugyanis lehetőséget teremtene arra, hogy a Védelmi Program hatálya alatt álló személyek - közöttük a terheltek - megtagadhatnák a vallomást olyan adatokra, tényekre nézve, amelynek ismeretében új személyazonosságukra, illetve lakóhelyükre vagy tartózkodási helyükre következtetni lehetne; emellett speciális kézbesítési és idézési szabályokat is rögzítene a törvény.

A 34. §-hoz

Nemzetközi együttműködés

A nemzetközi együttműködés intézményének kiemelkedő jelentőséget kell tulajdonítanunk a tanúvédelem körében. Ezen belül is különös hangsúly helyezendő a tanúk külföldre költöztetését lehetővé tevő speciális intézkedésre; az érintett külföldre telepítésére egyébként akkor kerülhet sor, ha a Szolgálat a fenyegetett helyzetben lévő személyt Magyarország területén már nem képes megvédeni.

A törvény akként rendelkezik, miszerint: a külföldi hatóság megkeresésére, - külön törvényben meghatározott eljárási jogsegély végrehajtása során - annak szabályait nem érintve - a Szolgálat ellátná annak az érintettnek a védelmét, aki Magyarországon folyó büntető- vagy más hatósági eljárásban vesz részt és a védelmét a megkeresett állam igényelte.

A védett tanúk „cseréje” során a nemzetközi gyakorlat általában az, hogy a megkereső állam felkéri a megkeresett állam szolgálatát arra, hogy a területére költöztetendő érintett védelmét lássa el.

Az érintett egyébként - e konstrukcióban - továbbra is a megkereső védelmi programjában szerepel. Így tehát a megkeresett állam szolgálata az intézkedések végrehajtása körében pusztán „kisegíti” a megkereső állam hatóságát az érintett védett helyre költöztetésére irányuló intézkedésében, a tanú biztonságát szolgáló feladatok ellátásában.

A nemzetközi tanúvédelmi együttműködésben résztvevő államok arra törekszenek, hogy a védelmi feladatok ellátásának rendjét, az egyes államok szolgálatait megillető jogokat, az érintett szervezeteket terhelő kötelezettségeket, a felelősség, illetve az információcsere kérdéseit, s nem utolsó sorban: a költségek viselésének szabályait pontosan rendezzék.

A törvény a magyar Szolgálat részére is lehetővé tenné a nemzetközi együttműködésben való részvételt.

Ugyanakkor a törvény a nemzetközi együttműködés viszonylag egyszerűbb, a kölcsönös segítségnyújtás korlátozottabb lehetőségét biztosító megoldását is rögzíti.

Viszonosság alapján ugyanis - sürgősségi intézkedés keretében, a külföldi hatóság megkeresésére - a Szolgálat biztosíthatná az érintett Magyarország területén való ideiglenes elhelyezését; ugyanakkor - ugyancsak viszonosság keretében - a Szolgálat az érintett külföldön való ideiglenes elhelyezését is kezdeményezhetné. Feltéve mindkét esetben, ha a megkereső állam annak költségeit biztosítaná.

A magyar fél - a viszonosságon alapuló nemzetközi együttműködés keretében - a törvénynek a sürgősségi intézkedésekre vonatkozó rendelkezéseit alkalmazhatná.

Ezen sürgősségi intézkedések a hazánkban ideiglenesen elhelyezett személy személyi védelmére, illetve az érintett biztonságos helyre költöztetésére irányulhatnának.

Nemzetközi együttműködés keretében, részint humanitárius megfontolásokból a külföldi, fenyegetett helyzetben lévő, a magyar igazságszolgáltatást ugyanakkor tevőlegesen támogatni kész, azt aktívan segítő külföldi vagy hontalan tanúk számára az olyan különleges esetekben is célszerű „tartózkodási engedélyt” biztosítani, amidőn annak általános jogi előfeltételei egyébként hiányoznak; e kivételes eljárást - az érintettek fizikai védelmének puszta igényén túl, jórészt markáns jog- és kriminálpolitikai céloktól vezérelve - az illegális migránsok esetében is alkalmazhatónak tartanák az előterjesztők. (E problémát egyébként a külföldiek beutazásáról és tartózkodásáról szóló 2001. évi XXXIX. törvény részint rendezi.)

A jelen törvény azonban - jelentős korlátot megfogalmazva - úgy rendelkezik, miszerint: a védelem alatt álló számára magyar állampolgárságot igazoló okirat már nem állítható ki; reá nézve pedig az imént említett, a külföldiek beutazásáról és tartózkodásáról szóló törvény rendelkezéseit - e törvény rendelkezéseivel összhangban - kell alkalmazni. Nem cél ugyanis, hogy a tanúvédelmi program állampolgárság megszerzésének jogcíme legyen, lehessen.

A magyar állampolgárokra vonatkozó szabályt kell alkalmazni azonban akkor, ha a hontalan személy Magyarországon él vagy itt telepedett le. Magyar állampolgárságot igazoló okirat azonban - amint arról már szó esett a személyazonosság megváltoztatása kapcsán írt indokolásban - ilyen hontalan személy számára sem állítható ki.

A 35. §-hoz

Az érintett támogatása

A törvény értelmében - éppen társadalmi beilleszkedése érdekében - a Szolgálat gondoskodna az érintett mentális, szociális, gazdasági, humán támogatásáról és a jogi segítségnyújtás biztosításáról. Az „érintett támogatása” természetesen nemcsak a személyazonosság-csere esetében alkalmazandó intézkedésként tekinthető.

Ha az érintett az egyes, más jogszabályokban rögzített támogatások nyújtásához szükséges jogszabályi feltételeknek egyébként is megfelel, úgy az egyes, egyéb normákból fakadó igények érvényesítését a Szolgálat kezdeményezné, de legalábbis az érintettet segíti ilyetén igénye érvényesítésében.

Ha azonban az érintett a szociális, gazdasági támogatás alapjául szolgáló általános jogszabályi követelményeknek nem felelne meg, ám sajátságos helyzetéből adódóan nyilvánvalóan támogatásra szorulna, úgy a támogatást az erre külön elkülönített forrásból maga a Szolgálat nyújtaná.

Alapvető követelmény azonban, hogy a Programba való bekerülés nem szolgálhatja az érintett vagyoni gyarapodását; természetszerűen a korábbi, esetenként luxusszintű életkörülményeket sem kell számára biztosítani. A Program keretében nyújtott támogatás kizárólag csak az érintett létfenntartásához, társadalmi beilleszkedéséhez elengedhetetlenül szükséges mértékig terjedhet.

A támogatás ilyetén formáját, szellemiségét fémjelzi a törvény ama rendelkezése is, miszerint: „az érintettnek munkavégzésre irányuló jogviszonyból, illetve más jövedelemszerző tevékenység folytatásából, továbbá más forrásból származó bevételét a Program által nyújtandó szociális és gazdasági támogatás mértékének megállapításánál figyelembe kell venni”.

A Védelmi Program igénybevétele, ekként pedig a védett személy részére juttatott szolgáltatások jellege, s azok mértéke végül is a hatóság és az érintett személy közötti „alku” eredménye lenne.

A német modell ugyanakkor - példaértéke okán - figyelemreméltó lehet számunkra. Ti. a német rendszer - többnyire takarékossági megfontolásokból - jórészt arra törekszik, hogy a védett személy végül a maga lábán állhasson meg. Ennek érdekében a német szolgálatok - döntően az új munkahely, lakóhely keresésében, megszerzésében való segítségadásukkal - pusztán az „első lökést” adják meg, majd az önellátásra, önálló életre kész, arra módszeresen felkészített személyeket végül is „magukra hagyják”; már ami a mindennapi létüket, megélhetésüket illeti. A német filozófia szerint ti. a legkisebb kockázatot éppen az jelenti, jelentheti az érintettre (de magára a Programra is), ha a társadalomba reintegrált személy ugyanúgy él, akár bármely más személy.

Ezzel szemben az olasz rendszer - merőben más szellemiséget követvén - inkább izolál, s döntően konspirációs megfontolásokból alig-alig tűri el az olyan, egyébként szokványos, mindennapos szociális kapcsolódásokat, kötődéseket, amelyek pl. a munkavállalásokból, a gazdasági szerepvállalásokból fakadhatnak. Az olasz védelmi modell ezért - legalábbis az ideiglenes, tehát a végérvényes személyazonosság-cserével nem járó védelem esetében - kifejezetten tiltja az érintett munkavállalását; a „tanú” létfenntartását pedig jobbára a Program állja.

Az első biztonsági fokozatba helyezett kollaboráns, pentito, tanú vagy a büntetőeljárásban résztvevő más személy - döntően konspirációs, biztonsági megfontolásokból - a Program időtartama alatt nem dolgozhat Olaszországban, a civil élettel való kapcsolatát pedig a lehető legminimálisabbra kellene korlátoznia. Az olasz Védelmi Programba bekerült személy mindemellett nem köthet olyan jogügyeleteket sem, amelyekből a jövőre nézve, jobbára a program időtartamán túlmutató jogai, illetve kötelezettségei keletkezhetnének. Különösképpen szigorú e tilalom akkor, ha az érintett személyt - időleges jelleggel - valótlan tartalmú, kizárólag a védelem konspirációját szolgáló fedőokiratokkal látja el a Szolgálat.

A törvény akként rendelkezik: a hozzátartozót támogatás csak akkor illeti meg, ha a Program őt magát is védelemben részesíti. Ez alól pusztán a bíróság vagy a más hatóság jogerős határozata alapján már támogatásra jogosult személyek jelenthetnek kivételt.

E szigorú rendelkezést két tényező is indokolja: egyrészt e szabály - a német és olasz példákon okulva - kiszűri annak lehetőségét, hogy valamely személy kizárólag a juttatás reményében létesítsen „kapcsolatot” az érintettel.

Másrészt pedig a törvény az ilyen rendelkezésekkel annak lehetőségét is kizárná, hogy a Program olyan támogatásokat is átvállalhasson, amelyre egyébként az érintett személy szerint lenne köteles (ilyennek tekinthető pl. az érintettet terhelő, a különélő gyermekének tartására irányuló kötelezettség).

A törvény szerint a Szolgálat - karitatív és egyéb szervezetekkel együttműködve - gondoskodna a védelem alatt álló személyről; mégpedig különböző címen történő támogatások érvényesítésével.

E támogatásnak a magánszemély jövedelmét pótló részét indokolt a hasonlónak tekinthető, a rendőrséggel és a nemzetbiztonsági szolgálatokkal „együttműködő” személyek jövedelmére vonatkozó szabályokkal megegyezően minősíteni és adóztatni.

A közös szabály szerint a jövedelem 20 százaléka tekinthető személyi jövedelemadóként, amelyet a kifizetőnek a kifizetéskor kell levonnia és befizetnie az adóhatóság számára.

A Programban résztvevőket ugyanakkor a Szolgálatnak olyan egyéb pénzbeli és nem pénzbeli formában is támogatnia kell majd, amelyet a magánszemély normális élethelyzetben a saját jövedelméből fedez. Az ilyen támogatás a magánszemély számára nem jelent bevételt, tekintettel arra, hogy az az érintett jövedelmének átmeneti kiesése folytán merül fel.

Az ilyen támogatás azonban - a magánszemély javát szolgálva, figyelemmel a személyi jövedelemadóról szóló 1995. évi CXVII. törvény (Szja tv.) 8. §-ában foglaltakra is - költségtérítésnek sem minősülhet; e törvényhely szerint ti. a személyes szükséglet kielégítését is szolgáló kiadások eleve nem tekinthetők költségnek. (Egyébként e speciális helyzetet a hatályos Szja tv. eddig külön nem kezelte, de a jogintézmény hiányában nem is kezelhette.)

E különleges tényállásra tekintettel, de az Szja tv. 7. §-ának (1) bekezdésében rögzített definíciót is alkalmazván rendelkezik úgy a törvény, miszerint: „az így kapott jövedelmet a magánszemély jövedelme kiszámításánál nem kell figyelembe venni.”

A Védelmi Szolgálat - jobbára gondosan kimunkált együttműködési megállapodások szerint - a védendő személy konspirált, teljes körű társadalmi reintegrációjában szereppel bíró avagy szerepet vállalni képes egészségügyi, gazdasági, szociális és családügyi, az oktatási feladatokat ellátó országos főhatóságokkal vagy intézményekkel, az ügyben érintett gazdálkodó szervezetek érdekképviseleti szerveivel, esetenként magukkal a „kiválasztott” gazdálkodó szervezetekkel, az egészségügyi, a szociális ellátó rendszer, illetve az áldozatvédelem szervezetrendszerének intézményeivel, s persze az egyes rendvédelmi szervekkel szorosan együttműködne, de azok közreműködését is folyamatosan igénybe venné.

Nyilvánvaló, hogy - elsősorban az adatzárlat, illetve a személyazonosság-csere biztosítása érdekében - az együttműködés nélkülözhetetlen lenne az olyan szervezetekkel is, amelyek a védett, védendő személyek adatait kezelik; ugyanakkor mindazon állami, társadalmi vagy gazdasági szervezettel is együtt kell működnie a Szolgálatnak, amely szerveződések közreműködhetnek a védendő személy új életének megteremtésében, megszervezésében, segítésében.

A Védelmi Szolgálat a jelen törvény, illetve e jogszabály felhatalmazása alapján születendő együttműködési megállapodások szerint állami szervekkel, esetleg állami gazdálkodó szervezetekkel vagy azok e célból kijelölt munkatársaival működnek együtt.

A „civil” szféra tehát - az iménti együttműködési megállapodások szerint - a Program „listájára” felkerült szervezetek és személyek közreműködése útján venne részt a Programban.

A 36. §-hoz

A program megszűnése

A védelem megszüntetésének jogi feltételei némiképp rokoníthatók az előzőekben már hivatkozott 34/l999. (II. 26.) Korm. rendeletben szabályozott személyi védelem megszüntetésének jogi előfeltételeivel.

A programszerű védelem haladéktalanul megszűnne, ha annak feltételei már nem állnának fenn. Természetesen - éppen a védelem „alku-jellege” okán - a törvény megszüntetési okként jeleníti meg azt a különös esetkört is, amidőn az érintett vagy a kiskorú, illetve korlátozottan cselekvőképes vagy cselekvőképtelen érintett esetében a megállapodás megkötésére a törvény 8. § (1) bekezdése szerint jogosult személy lemondana a Program „szolgáltatásairól”, oltalmáról; ugyanakkor a védelem akkor is megszűnne, ha a megállapodást éppen a Szolgálat mondaná fel.

A Szolgálat ugyanakkor - egyébként mellőzhetetlenül - akkor mondhatná fel a megállapodást, ha - s valójában e szabály a felek együttműködésére épülő Védelmi Program lényegéből, szerepéből fakad, abból eredeztethető - a tanú (noha tehetné) nem tenne vallomást vagy korábbi vallomását visszavonná, netán a terhelt tagadná meg a vallomás tételét vagy éppen korábbi vallomását vonná vissza.

A Szolgálat azonban a megállapodást felmondhatná akkor is, ha a védelem tartama alatt az érintettel szemben olyan szándékos bűncselekmény elkövetése miatt indulna büntetőeljárás, amely a védelem érdekeit sérti, különösen, ha az érintett által elkövetett bűncselekmény a védelem további fenntartását veszélyeztetné vagy azt lehetetlenné tenné; mindemellett felmondhatná a Szolgálat a szerződést abban az esetben is, amidőn az érintett a követendő, a megállapodásban rögzített magatartási szabályoktól indokolatlanul eltérne vagy tájékoztatási kötelezettségét a védelem további fenntartását súlyosan veszélyeztető, vagy azt lehetetlenné tevő módon önhibájából szegné meg. Hasonlóképpen járna el a hatóság akkor is, ha az érintett indokolatlanul tagadná meg a Program által részére biztosított, munkavégzésre irányuló jogviszonyban való részvételt, illetve más jövedelemszerző tevékenység folytatását.

A törvény a nemzetközi tanúvédelmi eljárások kapcsán is megfogalmaz olyan esetkört, amely folytán az érintett védelmét a Szolgálat megszüntetheti: a Szolgálat ugyanis felmondhatná a megállapodást abban az esetben is, ha az érintett védelmét a megkereső állam szüntetné meg, és erről a magyar tanúvédelmi szervezet értesülne.

Ugyanakkor - a Szolgálat diszkrecionális jogkörébe tartozó - megszüntetési okként jeleníti meg a törvény azt az absztrakt esetet is, amidőn az érintett a 11. § (2) bekezdésében meghatározott kötelezettségének nem tenne eleget.

A törvény most hivatkozott 11. §-a szerint: az érintettnek harmadik személlyel, illetve harmadik személynek az érintettel szemben fennálló kötelezettségeit, követeléseit, igényeit e törvény rendelkezései nem érintik. A Programba való felvétel, különösen a személyazonosság megváltoztatása esetén pedig - ha ez lehetséges - olyan helyzetet kell teremteni, hogy az érintett a harmadik személlyel, a harmadik személy pedig az érintettel szemben fennálló követeléseit még az intézkedés megkezdése előtt teljesíthesse, illetve az ezek teljesítésének érvényesítéséhez szükséges lépéseket megtehesse.

E rendelkezések érvényesülése érdekében pedig a törvény előírná: az érintett - a törvényhez csatolt l. számú mellékletben foglaltak szerint - a Programba való felvételekor köteles lenne nyilatkozni harmadik személlyel szemben, illetve harmadik személynek vele szemben fennálló követeléséről. Az érintett természetesen a Program tartama alatt keletkezett újabb követelést is köteles lenne a Szolgálatnak haladéktalanul bejelenteni.

A törvény 3. §-ában írt rendelkezés kétségtelen a tekintetben, miszerint: a büntetőeljárásban részt nem vevő személyek programszerű védelmére kizárólag a fenyegetett helyzetben lévő tanú, a sértett, a terhelt személyére tekintettel kerülhet sor.

Erre figyelemmel a Programban résztvevő ilyen személyeknek (adhéziós jellegű jogosultságuk okán) osztozniuk kell a védelemben ab ovo részesítettek sorsában: ha tehát a tanú, a sértett, az elkövető programszerű védelme a törvény 35. §-ában írt bármely okból megszűnne, úgy a védelem megszűnését a reájuk tekintettel védelem alá került további személyeknek is el kell viselniük.

(E személyek védelme - a továbbiakban - legfeljebb a tradicionális védelmi eszközök igénybevételével történhetne.)

A 37-38. §-hoz, valamint - a módosuló rendelkezések körében - a 44. §-hoz

Titok és adatvédelmi rendelkezések

A törvény különös hangsúlyt helyez a Programmal kapcsolatos titok- és adatvédelmi rendelkezésekre, tekintettel arra, hogy ilyen, különleges rendelkezések hiányában az érintettek konspirált elhelyezésére (áttelepítésére), illetve az identitását is gyakran érintő intézkedésekre koncentráló Program működőképessége eleve megkérdőjelezhető lenne.

A főbb rendelkezések a következők:

A törvény precíz szabályokat fogalmaz meg a nemzetközi adatcserét illetően.

A törvény lehetővé teszi azt, hogy a Szolgálat az általa kezelt adatokat a büntetőeljárásban résztvevők védelme tárgyában létrehozott nemzetközi szerződés vagy a 33. § (3) bekezdésében meghatározott esetben viszonosság alapján - ha a továbbítás súlyos és közvetlen veszély elhárításához vagy súlyos bűncselekmény megelőzéséhez szükséges - nemzetközi és külföldi bűnüldöző, igazságszolgáltatási szervek részére átadhatja; feltéve, ha a személyes adatok kezelésének feltételei a külföldi adatkezelőnél minden egyes adat tekintetében teljesülnének.

A törvény meghatározza a Szolgálat által nyilvántartandó, nyilvántartható adatköröket, illetve - az inkriminált adatok jellegére, azoktól függően - az érintett adatkörök nyilvántartási időtartamait is.

A törvénynek a személyazonosság megváltoztatására vonatkozó egyik szabálya ugyanakkor az adatkezelő szervek adatkezelési tevékenységét is érinti azáltal, hogy meghatározza az általa a védelemmel összefüggésben kezelt adatok nyilvántartásának időtartamát.

-----STARTING---POINT---VEGE---

A 39. §-hoz

Hatályba léptető rendelkezések

A törvény a kihirdetését követő negyedik hónap első napján lépne hatályba, rendelkezéseit a folyamatban lévő ügyekben is alkalmazni kellene.

A mihamarabbi hatálybalépést elsősorban az uniós kötelezettségeink körében létesült, az előzőekben már hivatkozott Twinning program keretében vállalt kötelezettségvállalásunk teszi indokolttá; ugyanakkor fontos kriminálpolitikai érdekek fűződnek ahhoz is, hogy a rendőrség - elsősorban a szervezett bűnözés elleni küzdelmében - a programszerű védelem jogintézményeit minél hamarabb teljes körűen alkalmazhassa.

Ugyanilyen érdek fűződik ahhoz is, hogy Magyarország mihamarabb olyan különleges, a programszerű védelemre predesztinált rendőri egységgel rendelkezzék, amelyik a nemzetközi tanúvédelemben képes együttműködni a külföldi hatóságokkal.

E törvény kihirdetését követő negyedik hónap első napjára eső hatálybalépésével egyidejűleg a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló l999. évi LXXV. törvény 2. §-a - okafogyottsága folytán - hatályát vesztené.

A 40-41. §-hoz

Felhatalmazó rendelkezések

A törvény - szabályozási tárgya folytán - viszonylag szűk teret enged a végrehajtási jogszabályok megalkotására feljogosító rendelkezéseknek.

A felhatalmazó rendelkezések szerint a Kormány pusztán az érintett szociális, gazdasági támogatásának megállapítása során figyelembe veendő szempontokat, a támogatást kizáró okokat, a támogatás formáit és összegét szabályozná rendeletében; az igazságügyminiszter pedig arra kapna felhatalmazást, hogy rendeletben állapítsa meg a büntetés-végrehajtási intézetben fogvatartott érintett programszerű védelmének részletes szabályait.

Az igazságszolgáltatással együttműködő letartóztatottak, elítéltek programszerű védelme különleges, a büntetés-végrehajtási intézetekben érvényesítendő speciális intézkedések megtételét igényli.

A leendő normák kidolgozásakor elsősorban a német minta követése tűnik célszerűnek, s elvetendő az Olaszországban honos, igen költséges izoláló, szeparáló rendszer.

A német modellben az „egyéb” elitéltek között elhelyezett védett elítéltet (letartóztatottat) legendákkal, fedőokmányokkal oltalmazza a Program. Mindemellett a „videokonferencia” jogintézménye is az ilyen személy védelmét szolgálná, szolgálhatná.

A Szolgálat működésének részletes, jobbára technikai jellegű szabályait ugyanakkor a belügyminiszter utasításban állapíthatná meg.

Az e törvényben meghatározott különleges óvintézkedések, különösen az adatzárlat elrendelésének, a nyilvántartott adatokkal kapcsolatos megkeresések jelzésének, a névváltoztatás, a személyazonosság megváltoztatásának részletes szabályait pedig a rendőrség és az intézkedés végrehajtásában érintett szervek között megkötendő együttműködési megállapodások rögzítenék.

A 42-45. §-hoz

Módosuló jogszabályok

A törvény különleges rendelkezései folytán több törvény is módosulna:

1. Az ügyészségről szóló törvény jelenítené meg az ügyésznek a Védelmi programmal kapcsolatos feladatát; ahogyan azt valamennyi feladat tekintetében is megteszi az említett törvény.

2. A Rendőrségről szóló 1994. évi XXXIV. törvényt (Rtv.) a jelen törvény több irányban módosítaná:

Az Rtv. végre expressis verbis megjelenítené a rendőrség feladatai között a büntetőeljárásban résztvevők és az eljárást folytató hatóság tagjainak személyi védelmére, a büntetőeljárásban résztvevők, az igazságszolgáltatást segítők Védelmi Programjának (a továbbiakban Védelmi Program) végrehajtására irányuló teendőket.

Az Rtv. ugyanakkor kétségtelenné tenné azt, hogy a rendőrség a büntetőeljárásban résztvevők és az eljárást folytató hatóság tagjainak személyi védelmét, illetve a Védelmi Program végrehajtásával összefüggő feladatokat külön jogszabály szerint látná el.

Mindemellett az Rtv. azt is kinyilvánítaná: a Védelmi Program végrehajtásához közvetlenül kötődő személyi és tárgyi vonatkozású kiadások éppúgy speciális működési kiadásoknak tekintendők, akár a titkos információgyűjtés körében felmerült kiadások; ennek folytán az ilyen kiadások fedezésére szolgáló elkülönített előirányzatra, annak kezelésére az Rtv.-nek a titkos információgyűjtésre vonatkozó szabályrendszerben elhelyezett, ugyanilyen tárgyú 68/A. § (1) bekezdésében meghatározott rendelkezését kellene majd alkalmazni.

A törvény az Rtv. 63. § (1) bekezdését is kiegészítené annak érdekében, hogy a hatóságok titkos információgyűjtő tevékenysége a büntetőeljárásban résztvevők, az eljáró hatóság tagjainak, az igazságszolgáltatással együttműködő személyek védelme érdekében is megtörténhessen. A törvény e lehetőséget explicite biztosítani kívánja a nyomozószervek számára.

3. A Programban résztvevő tanú védelmét a büntetőeljárásban is biztosítani kell. Erre nézve részben már a hatályos rendelkezések is adnak módot (pl. zárt iratkezelési, illetve a „különösen védett tanúra” vonatkozó szabályok körében), ugyanakkor - a jelen törvény különleges óvintézkedéseire, rendelkezéseire tekintettel - a Be. további módosítására is szükség van.

Az új eljárásjogi rendelkezések szerint a hatóság az érintettet csak a Szolgálat útján idézhetné, az érintett pedig minden olyan kérdésben megtagadhatná a válaszadást (vallomástételt), amelyből új személyazonosságára vagy a tartózkodási helyére következetni lehetne. Az érintett ti. az eljárásban az eredeti adataival venne részt, tartózkodási helyéül pedig a Szolgálat címét adhatná meg.

Az érintett megjelenésével, illetve közreműködésével felmerült költség nem minősülne bűnügyi költségnek.

A bírósági tárgyaláson, illetve a nyomozási eljárásban alkalmazható, többek között a programszerű védelemben részesítettek kihallgatását, szembesítését szolgáló „zártcélú távközlő hálózat” (videokonferencia) igénybevételére vonatkozó speciális szabályokat a 2003. január 1-jén hatályba lépő, a büntetőeljárásról szóló 1998. évi XIX. törvény rögzíti majd.

4. A törvényre tekintettel ugyanakkor - a büntetőeljárásban résztvevők védelmével összefüggő titok- és adatvédelmi rendelkezésekkel összhangban, azok érvényesülése érdekében - az államtitokról és a szolgálati titokról szóló törvénybe, s annak mellékletébe úgyszintén beépülnének a szükséges titokvédelmi rendelkezések.

A 46. §-hoz

A törvény két további, a tanúvédelemmel össze nem függő törvény módosítását szolgáló rendelkezést is rögzít.

Az Rtv.-t, illetve a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvényt (a továbbiakban: Bnytv.) módosító rendelkezések indokai a következők:

Az Rtv. 100. §-a (1) bekezdésének a) pontja (a továbbiakban: felhatalmazó rendelkezés) felhatalmazást ad a Kormánynak arra, hogy rendeletben szabályozza a közbiztonságra veszélyt jelentő egyes eszközök és anyagok, így különösen a polgári rendeltetésű lőfegyverek és lőszerek, gáz-, riasztó- és légfegyverek, az ipari robbantóanyagok és pirotechnikai eszközök, a titkos információszerzésre szolgáló, továbbá az e célra is felhasználható egyes eszközök, a rendőri kényszerítő eszközök, továbbá az e célra felhasználható más eszközök, a rendőrség által használt távközlési, ellenőrzési és számítástechnikai eszközök rendeltetésszerű használatát, illetve működését veszélyeztető eszközök gyártását, forgalmazását, szállítását, tárolását és használatát.

A titkos információgyűjtő eszközök vonatkozásában a felhatalmazó rendelkezésnek a titkos információgyűjtő eszközök használata szabályainak megalkotására vonatkozó része felesleges, mert a szükséges rendelkezéseket az Rtv., a Vámtv., az Nbtv., a Hőrtv., az Apehtv., valamint a hozzájuk kapcsolódó rendeletek és utasítások már tartalmazzák.

A titkos információgyűjtő eszközökkel kapcsolatos törvények, rendeletek és utasítások maradéktalanul - sőt, a felhatalmazó rendelkezésben foglaltaknál szélesebb körben - rendezik mindazokat a kérdéseket, amelyeket a felhatalmazó rendelkezés szerint a Kormánynak rendeletben kellene szabályoznia, ebből következően a titkos információgyűjtő eszközök vonatkozásában a felhatalmazó rendelkezés szükségtelen.

A felhatalmazó rendelkezés szerint a kormányrendeletnek nemcsak a titkos információgyűjtésre szolgáló, hanem az e célra is felhasználható eszközök gyártásának, forgalmazásának, szállításának, tárolásának és használatának szabályozására is ki kellene terjednie.

Ezek az eszközök ugyanolyan árunak minősülnek, mint amelyek - jogellenes magatartás révén - nem használhatók fel titkos információszerzésre; ezért alapvetően reájuk is az árukra vonatkozó szabályokat kell alkalmazni.

E szabályok között - figyelemmel az áruk és szolgáltatások szabad áramlása biztosításának követelményére is - nincs helye a forgalmazás, szállítás körébe tartozó behozatalt, illetve kivitelt korlátozó vagy tiltó rendelkezéseknek.

A felhatalmazás alapján kiadott jogszabállyal szemben követelmény, hogy az maradéktalanul merítse ki a felhatalmazó rendelkezés tartalmát, illetőleg hogy azon túl ne terjeszkedjen.

E követelményből eredően a kérdéses felhatalmazó rendelkezésen alapuló kormányrendeletnek szabályoznia kellene mindazon dolgok gyártását, forgalmazását, szállítását, tárolását, használatát is, amelyek pusztán a rendeltetésüknek megfelelő tulajdonságaikból adódóan alkalmasak valakinek vagy valaminek az olyan távolságból vagy olyan módon történő megfigyelésére, hogy az az érintett, illetve környezete előtt titokban maradjon.

Ez azt jelentené, hogy a korlátozó illetve tiltó rendelkezések hatálya alá tartoznának az olyan hétköznapi rendeltetésű eszközök mint például a magnetofon, a videofelvevő, a fényképezőgép, a színházi távcső stb.

Három tárgykör kivételével a kérdéses felhatalmazó rendelkezés további részei mögött sem áll ténylegesen szabályozandó, illetve szabályozható terület.

A kivételeket a közbiztonságra veszélyt jelentő egyes eszközökkel és anyagokkal, a polgári rendeltetésű lőfegyverekkel és lőszerekkel, gáz-, riasztó- és légfegyverekkel, valamint az ipari robbantóanyagokkal és pirotechnikai eszközökkel kapcsolatos felhatalmazó rendelkezések jelentik.

A bírósági végrehajtásról szóló 1994. évi LIII. törvény (Vht.) és a kapcsolódó jogszabályok módosításáról szóló 2000. évi CXXXVI. törvény átfogóan újraszabályozta a bírósági végrehajtói állások betöltésének szabályait és a bírósági végrehajtóvá történő kinevezés feltételrendszerét. A 2001. szeptember 1-jén hatályba lépő rendelkezések szerint mind az önálló bírósági végrehajtó, mind a megyei bírósági végrehajtó kinevezésének feltétele az, hogy a kinevezést megelőzően a kinevező megvizsgálja a végrehajtói állásra pályázó személynek a bűnügyi nyilvántartásban szereplő adatait, és azokat is figyelembe véve döntsön a kinevezés indokoltságáról.

Az önálló bírósági végrehajtók kinevezése tekintetében a Vht. 233. §-ának (3) bekezdése és 234/A. §-ának (3) bekezdése alapján ez az igazságügyminiszter, a megyei bírósági végrehajtók tekintetében pedig a Vht. módosított 256. §-ának (2) bekezdése alapján a megyei bíróság elnökének a feladata. A kinevezőknek a bűnügyi nyilvántartásnak a végrehajtói állásra pályázóra vonatkozó teljes körű adatait be kell szerezniük és mérlegelniük a kinevezéskor. Ugyancsak szükséges a bűnügyi nyilvántartás vizsgálata a bíróságokon foglalkoztatott végrehajtási ügyintézők kinevezéséhez, hiszen nekik is meg kell felelniük azoknak a feltételeknek, amelyek a végrehajtói kinevezéshez szükségeltetnek.

A Vht. módosított rendelkezései értelmében az önálló bírósági végrehajtó un. végrehajtói irodát is alapíthat végrehajtói tevékenység folytatására. Ezen irodának a Vht. 254/B. §-a (3) bekezdésének d) pontja értelmében nem végrehajtó természetes személy is tagja lehet. Ehhez azonban - többek között - az is szükséges, hogy a bűnügyi nyilvántartásnak a tagságot létesíteni kívánó személyre vonatkozó teljes körű adatait az igazságügyminiszter beszerezhesse, és azok vizsgálata alapján hozzájáruljon a tagság létesítéséhez.

A bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény tételesen felsorolja azokat a személyeket és szervezeteket, akik a bűnügyi nyilvántartás adatainak megismerésére jogosultak. Erre figyelemmel szükséges e törvény és a Vht. szabályai közti összhang megteremtése akként, hogy a kifejezetten a bűnügyi nyilvántartás adatainak megismerésére vonatkozó törvényi rendelkezések is tartalmazzák az adatigénylés azon lehetőségeit, amelyeket a Vht. említett szabályai tesznek lehetővé.

Ki kell egészíteni ezért a Bnytv. 18. §-át a megyei bíróság elnökének, 19. §-át pedig az igazságügyminiszternek az adatok igénylésére való jogosultságával.

A 47. §-hoz

Jogharmonizációs záradék

A törvény hatályosulásával az Európai Unióban már hatályos, a 47. §-ban megjelenített három normának a tanúvédelemre vonatkozó rendelkezéseivel teremtődne meg az összhang.

Az írott normákon túl ugyanakkor igen nagy jelentőséget tulajdoníthatunk annak a körülménynek is, miszerint: e törvény alapján már Magyarország is képessé válik, válhat arra, hogy bekapcsolódhasson abba, az Unión belül működő együttműködési „hálózatba”, amely - jobbára a szervezett, s elsősorban a nemzetközi szervezett bűnözés elleni küzdelem területén - a tanúk programszerű védelmét ellátó különleges egységek között létesül; ezáltal is kitágítva a tanúvédelem lehetőségeit.