2005. évi CXLI. törvény indokolása

a belvízi árufuvarozási szerződésről szóló Budapesti Egyezmény (CMNI) kihirdetéséről

Általános indokolás

A vasutak régen létező egységes európai fuvarozási szabályai (CIM-COTIF Megállapodások) és a közúti közlekedés hasonló szabályai (CMR Egyezmény) mellett időszerű volt az európai belvízi hajózás egységes fuvarszerződési szabályainak kidolgozása és elfogadása is. Az Egyezmény létrejöttével megnyílt annak lehetősége, hogy a folyami szállítások és fuvarozások tekintetében az egységesülő Európa szükségleteihez igazodó, korszerű és egységes szabályok kerüljenek alkalmazásra.

Az Egyezmény a belvízi áruszállításban érdekelt fuvarozók, szállítmányozók, árutulajdonosok kereskedelmi feltételeit javítja, mivel egységessé és áttekinthetővé teszi a szolgáltatással összefüggő felelősségek, jogosultságok és egyebek körét, és ezáltal együttműködésüket jelentősen elősegíti.

Az Egyezmény nem változtatja meg a hazai belvízi fuvarozási piachoz való hozzáférés szabályait. Az Egyezményben meghatározott fuvarozási szerződés és annak létrejöttét igazoló fuvarokmány a közösségi, illetve belföldi kikötők közötti árufuvarozásra (kabotázs) nem jogosít.

Az Egyezmény hiánypótló módon egységesíti a fuvarokmányokra - ezen belül kiemelten a hajórakjegyekre - vonatkozó szabályokat is. A piacgazdaságban a kereskedelmi műveleteket könnyítő, értékpapír jellegű és az árut megtestesítő forgatható hajórakjegyekről hatályos jogunkban csak a kereskedelmi törvényről szóló 1875. évi XXXVII. törvény még hatályba lévő 295. §-a rendelkezik töredékesen, míg az 1931. évi VI. törvénnyel kihirdetett 1924. évi brüsszeli egyezmény (ún. Hágai Szabályok) csak a tengeri hajórakjegyekre vonatkozik.

Az EU tagállamok lobogója alatt közlekedő hajók az 1991. december 16-án kelt, 3921/91 számú tanácsi rendelet alapján ugyanúgy fuvarozhatnak magyar kikötők között, ahogyan magyar lobogójú hajók is bekapcsolódhatnak az egyes tagországok belső kikötői közötti fuvarozásokba.

Az Egyezményt az Országgyűlés a 16/2002. (II. 27.) OGY határozatával erősítette meg.

Részletes indokolás

Az 1. §-hoz

Az Egyezmény elfogadására 2000. szeptember 25. és október 3. között Budapesten került sor, majd a Közlekedési és Vízügyi Minisztérium és a Külügyminisztérium szervezésében 2001. június 22-én megtörtént az Egyezmény ünnepélyes aláírása és annak aláírásra történő megnyitása. Az Egyezmény hatályba lépését szabályozó 34. cikket figyelembe véve az Egyezmény 2005. április 1-jén lépett hatályba. Az Egyezmény megerősítéséről szóló 16/2002. (II. 27.) OGY határozat kimondja, hogy a Kormány terjessze az Országgyűlés elé az Egyezmény kihirdetéséről szóló törvényjavaslatot az Egyezmény hatályba lépését követően.

Jelen törvény az Egyezmény szövegének kihirdetésére irányul.

A 2. §-hoz

Az Egyezmény angol nyelvű szövegének beépítését a nemzetközi szerződésekkel kapcsolatos eljárásról szóló 2005. évi L. törvény 10. §-ának (2) bekezdése írja elő. E szerint a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelvek egyikén is ki kell hirdetni.

Az Egyezmény a belvízi áruszállításban érdekelt fuvarozók, szállítmányozók, árutulajdonosok kereskedelmi feltételeit javítja, mivel egységessé és áttekinthetővé teszi a szolgáltatással összefüggő felelősségek, jogosultságok és egyebek körét és ezáltal együttműködésüket jelentősen elősegíti.

A 3. §-hoz

A rendelkezés a törvényben foglaltak végrehajtására a közlekedésért felelős minisztert jelöli ki, továbbá meghatározza hatályba lépésének dátumát.