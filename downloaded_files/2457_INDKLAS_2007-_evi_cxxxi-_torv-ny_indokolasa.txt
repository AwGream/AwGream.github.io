2007. évi CXXXI. törvény indokolása

a Genfben, 2000. június 1-jén elfogadott Szabadalmi Jogi Szerződés kihirdetéséről

-----STARTING---POINT---ALTALANOS---

Általános indokolás

A törvény a Genfben, 2000. június 1-jén elfogadott Szabadalmi Jogi Szerződés kötelező hatályának elismeréséhez megkívánt felhatalmazás megadására, illetve a szerződés kihirdetésére irányul.

A Szabadalmi Jogi Szerződést (a továbbiakban: SZJSZ) a Szellemi Tulajdon Világszervezetében (World Intellectual Property Organization; a továbbiakban: WIPO) 2000. június 1-jén, Genfben fogadták el. A megállapodás alapvető célja a nemzeti és a regionális úton tett szabadalmi bejelentésekre vonatkozó alaki követelmények harmonizálása, valamint a szabadalom megszerzésére és fenntartására irányuló eljárások egyszerűsítése. Az SZJSZ, amelyet az annak létrehozását célzó diplomáciai értekezleten Magyarország is aláírt, 2005. április 28-án lépett hatályba. Az SZJSZ-nek jelenleg 15 állam, közöttük 7 EU-tagállam részese: Bahrein, Dánia, az Egyesült Királyság, Észtország, Finnország, Horvátország, Kirgizisztán, Moldova, Nigéria, Omán, Románia, Szlovákia, Szlovénia, Ukrajna és Üzbegisztán. Az aláírók között szerepel többek között az ESZSZ és az Amerikai Egyesült Államok is.

Kitűzött céljait az SZJSZ elsősorban a következők révén igyekszik elérni:

- a bejelentés napjára vonatkozó követelmények és eljárási szabályok harmonizálása annak érdekében, hogy elkerülhető legyen a bejelentés napjának „elvesztése” az alaki szabályok be nem tartása miatt (ez azért fontos, mert a bejelentés napjához a szabadalmi jog számos lényeges joghatást kapcsol);

- egyetlen, nemzetközi szinten harmonizált alaki követelményrendszer támasztása a nemzeti és a regionális úton tett szabadalmi bejelentések tekintetében, amely összhangban van a Szabadalmi Együttműködési Szerződésben (PCT) meghatározott alaki előírásokkal;

- egységesített űrlapok létrehozása, amelyeknek adattartalmát az SZJSZ-ben részes valamennyi állam hivatalának el kell fogadnia;

- a tagállami és a regionális szabadalmi hivatalok előtt folyó eljárás egyszerűsítése és az e hivatalok előtti képviseletre vonatkozó előírások enyhítése;

- a határidők elmulasztása miatt bekövetkező jogvesztés elkerülésére szolgáló mechanizmusok kialakítása.

Az SZJSZ a követelmények maximumának megállapításával összehangolja és egyszerűsíti a nemzeti és a regionális szabadalmi hivatalok által előírható alaki feltételeket. Előnyt jelent a bejelentők és a képviselők számára, hogy az eljárások egyszerűbbé, kiszámíthatóbbá válnak, továbbá a jogvesztés veszélye nélkül van mód a hiányok pótlására. A hivatalok szemszögéből pedig az SZJSZ a hatékonyabb működés lehetőségét kínálja. A harmonizációt célzó rendelkezéseken felül az SZJSZ létrehozza a tagországok képviselőiből álló Közgyűlést, amelynek legfőbb hatásköre az SZJSZ mellékletét képező Végrehajtási Szabályzat (a továbbiakban: SZJSZ VSZ) módosítása és a nemzetközi űrlapminták elfogadása. Ezáltal lehetővé válik, hogy az SZJSZ által nyújtott szabályozás folyamatosan követni tudja a szabadalmi eljárások körülményeinek változását és az újabb fejleményeket, a Közgyűlés ugyanis biztosítja az ehhez szükséges rugalmas döntéshozatali mechanizmust (17. cikk). Az SZJSZ végül rendelkezik többek között a Végrehajtási Szabályzat tartalmára és módosítására vonatkozó szabályokról (14. cikk), a WIPO Nemzetközi Irodájának az SZJSZ működtetéséből adódó feladatairól (18. cikk), az SZJSZ hatálybalépéséről (21. cikk), felülvizsgálatáról (19. cikk) és az ahhoz való csatlakozás szabályairól (20. cikk).

A Magyarország által is aláírt SZJSZ-hez való csatlakozás érdekében - a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) értelmében - felhatalmazást kell adni az SZJSZ kötelező hatályának elismerésére és az SZJSZ kihirdetésére. Az Nsztv. 7. §-a értelmében az SZJSZ kötelező hatályának elismerésére vonatkozó felhatalmazás megadása - a jogalkotásról szóló 1987. évi XI. törvény (a továbbiakban: Jat.) 5. §-ának f) pontjára és az Nsztv. 7. §-a (3) bekezdésének b)-d) pontjaira figyelemmel - az Országgyűlés hatáskörébe tartozik, és az SZJSZ-t - az Nsztv. 9. §-a értelmében - törvényben szükséges kihirdetni.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a - összhangban az Nsztv. 7. §-a (1) bekezdésének a) pontjával, valamint 10. §-a (1) bekezdésének a) pontjával - felhatalmazást ad az SZJSZ kötelező hatályának elismerésére.

A 2. §-hoz

A törvény 2. §-a - összhangban az Nsztv. 9. §-ával - kimondja, hogy az SZJSZ-t az Országgyűlés ezzel a törvénnyel hirdeti ki.

A 3. §-hoz

A törvény 3. §-a - összhangban az Nsztv. 10. §-a (1) bekezdésének b) pontjával - kihirdeti az SZJSZ angol nyelven hiteles szövegét és annak hivatalos magyar nyelvű fordítását.

A 4. §-hoz

A törvény 4. §-a tartalmazza a záró rendelkezéseket. Az (1) bekezdés a kötelező hatály elismerésére adandó felhatalmazást tartalmazó rendelkezés hatályba lépésének időpontját határozza meg, a (2) bekezdés pedig - a kihirdető rendelkezések hatályba lépésének közvetett meghatározásával, összhangban az Nsztv. 10. §-ának (4) bekezdésével - arról gondoskodik, hogy az SZJSZ a Magyar Köztársaságra nézve az SZJSZ 21. cikke (2) bekezdésének (ii) pontjában meghatározott időponttól legyen kötelező. A hivatkozott SZJSZ-beli rendelkezés azt mondja ki, hogy - a megerősítési vagy csatlakozási okirat ellenkező kikötése hiányában - a Szerződés három hónappal azután válik kötelezővé - az SZJSZ hatályba lépését előidéző tíz államon kívüli - részes államok számára, hogy az adott az állam a megerősítési vagy csatlakozási okiratát a WIPO főigazgatójánál letétbe helyezte.

Tekintettel arra, hogy ennek az időpontnak a meghatározása csak a kihirdetést követően válik lehetővé, a törvény 4. §-ának (3) bekezdése - összhangban az Nsztv. 10. §-ának (4) bekezdésével - a külpolitikáért felelős miniszterre bízza a vonatkozó rendelkezések hatálybalépésének egyedi határozattal való megállapítását.

A törvény 4. §-ának (4) bekezdése felhatalmazást ad a Kormány részére, hogy az SZJSZ 17. cikkével létrehozott Közgyűlés által módosítható, illetve elfogadható végrehajtási jellegű szabályokat - így az SZJSZ mellékletét képező Végrehajtási Szabályzatot - rendeletben kihirdethesse.

A törvény 4. §-ának (5) bekezdése - összhangban az Nsztv. 10. §-a (1) bekezdésének f) pontjával - kijelöli a Magyar Szabadalmi Hivatal elnökét a végrehajtáshoz szükséges intézkedések megtételére.