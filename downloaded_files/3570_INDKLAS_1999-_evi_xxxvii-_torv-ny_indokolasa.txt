1999. évi XXXVII. törvény indokolása

a Magyar Köztársaság Kormánya és Ukrajna Kormánya között a bizalom- és biztonságerősítő intézkedésekről és a kétoldalú katonai kapcsolatok fejlesztéséről Budapesten, 1998. október 27-én aláírt Megállapodás megerősítéséről és kihirdetéséről

ÁLTALÁNOS INDOKOLÁS

Az elmúlt években a jószomszédi viszony kialakítása érdekében jelentősen fejlődtek a magyar-ukrán katonai kapcsolatok. A továbblépés érdekében szükségessé vált egy az EBESZ 1994. évi Bécsi Dokumentumán alapuló, de bizonyos területeken további - a regionális viszonyokat szem előtt tartó - feltételeket tartalmazó megállapodás megkötése.

A Megállapodás alkalmazása lehetőséget teremt a Felek hadseregeinek magasabb szintű és nyíltabb együttműködésére.

Mivel a Megállapodás a honvédelmet érintő nemzetközi szerződés megerősítéséről és kihirdetéséről törvényben kell rendelkezni.

RÉSZLETES INDOKOLÁS

Az 1-2. §-hoz

A törvény 1. §-a a Megállapodás megerősítését tartalmazza. A 2. § a Megállapodást - hivatalos magyar nyelvű szövege közlésével - kihirdeti.

A Megállapodás szélesíti a Felek hadseregeinek tevékenységéről történő katonai információcserét és kölcsönös tájékoztatást ír elő a Bécsi Dokumentum szintje alatti katonai tevékenységekről.

A Felek hadseregei évente meghatározott alkalommal a másik Fél területén közös alegység szintű gyakorlatot és kiképzést hajtanak végre. A saját területen megvalósuló csapatmozgásokról a másik Felet tájékoztatják, illetve a katonákon kívül országgyűlési képviselők és újságírók megfigyelőként történő részvételét is lehetővé teszik. A Megállapodás azt is biztosítja a Felek számára, hogy az EBESZ 1994. évi Bécsi Dokumentumában előírtakon túlmenően további értékelő látogatásokra és ellenőrzésekre is sor kerülhessen.

A 3. §-hoz

A törvény 3. §-a a Megállapodás hatályba lépéséhez - az V. Cikkének 3. pontja szerint - szükséges, a Felek belső joga által előírt feltételek teljesítésére utal.

A magyar Fél a Megállapodás megerősítését követően az arról szóló értesítést az ukrán Félnek megküldi, amelynek hasonló, a belső jogi feltételek teljesítését igazoló jegyzéke szükséges a hatályba lépéshez. A Megállapodás (a törvény 2. §-a szerint) e jegyzékváltás megtörténte napján lép hatályba, a hatálybalépésről szóló közlemény közzétételéről a külügyminiszter gondoskodik.