2020. évi CXII. törvény végső előterjesztői indokolása

a szociális igazgatásról és szociális ellátásokról szóló 1993. évi III. törvény és a Magyarország 2020. évi központi költségvetésének megalapozásáról szóló 2019. évi LXVI. törvény módosításáról

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

A Kormány elkötelezett a vidék fejlesztésében, amelynek kiemelt eszköze a Magyar Falu Program. A vidéki kistelepülések eltérő mértékben szembesülnek a XXI. század kihívásaival. A Kormány célja, hogy a kistelepüléseken is olyan minőségű szolgáltatások legyenek elérhetőek, mint a városokban. Ne jelentsen hátrányt vidéken élni, mert a magyar nemzet egyik tartóoszlopát jelentik az itt élő emberek. Az esélyegyenlőség biztosításának egyik útja a falu- és tanyagondnoki szolgálat további bővítése.

A javaslat értelmében az 1000 fő lakosságszámra vonatkozó településkeret 2021. január 1-jétől kerül bevezetésre.

A falu-, illetve tanyagondnoki képzés szervezését indokolt a megyei önkormányzat feladatkörébe utalni, figyelemmel a szolgáltatást igénybe vevők körének bővítésére.

Részletes indokolás

Az 1-3. §-hoz

A javaslat rendelkezései alapján a falu-, illetve tanyagondnoki szolgáltatás igénybevétele 2021. január 1-jétől az 1000 lakosnál kisebb települések számára lesz elérhető.

A javaslat a falu-, illetve tanyagondnoki képzés szervezését a megyei önkormányzat feladatkörébe utalja.

A 4. §-hoz

Hatályba léptető rendelkezés.