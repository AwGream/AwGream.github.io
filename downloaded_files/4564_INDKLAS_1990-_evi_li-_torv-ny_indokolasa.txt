1990. évi LI. törvény indokolása

az állam- és közbiztonságról szóló 1974. évi 17. törvényerejű rendelet módosításáról

-----STARTING---POINT---ALTALANOS---

Az 1990. évi X. törvény 7. §-ának (2) bekezdésével kiegészített 1974. évi 17. törvényerejű rendelet 11. §-ának (5) bekezdése szerint az állam belső rendjének védelme érdekében ellátandó feladatokat a nemzetbiztonsági szolgálatok (a nemzetbiztonsági, az információs, a katonai biztonsági és a katonai felderítő szolgálatok) végzik a miniszterelnök felügyelete alatt.

Ezt a szabályozási megoldást - az emlékezetes lehallgatási ügy kapcsán - elsősorban a politikai stabilitás biztosítása, valamint a társadalom bizalmának visszaszerzése indokolta.

Időközben az új parlamenti választások eredményeképpen megalakult a társadalom többségének bizalmát bíró Parlament, és létrehozta a Nemzetbiztonsági Bizottságát, amely a parlamenti felügyeletet hivatott biztosítani a nemzetbiztonsági szolgálatok felett.

A Parlament által megerősített legitim Kormány megalakulása indokolatlanná, a miniszterelnök sokrétű és más irányú tevékenysége pedig lehetetlenné teszi azt, hogy a miniszterelnök a nemzetbiztonsági szolgálatok feletti közvetlen felügyeletet ténylegesen is gyakorolja.

A Kormány alkotmányos kötelességei közé tartozik az is, hogy védje az alkotmányos rendet, továbbá védje és biztosítsa az állampolgárok jogait. E kötelezettség hatékony megvalósítása érdekében indokolt, hogy a Kormány - a kijelölt tagjai útján - folyamatos felügyeletet lásson el a nemzetbiztonsági szolgálatok tevékenysége felett.

Ez a megoldás nem jelent visszatérést a régi rendszerben alkalmazott eszközökhöz, hiszen az említett felügyeletet ellátó kormánytag nem a belügyminiszter, hanem a honvédelmi miniszter és az e feladat ellátására külön kijelölt tárca nélküli miniszter lesz.

A felügyelet két miniszter közötti megosztása biztosítja, hogy ne koncentrálódjon egy kézben a teljes felügyeleti jog a nemzetbiztonsági szolgálatok felett, amely megoldás egyébként megfelel a külföldön elterjedt jogállami gyakorlatnak.

Ily módon a nemzetbiztonsági szolgálatok feletti kormányzati felügyelet megfelelő szintre kerül, és megalapozza a Kormány e tárgyi, fokozottabb politikai felelősségét is.

-----STARTING---POINT---RESZLETES---
-----STARTING---POINT---VEGE---