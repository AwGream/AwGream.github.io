2004. évi CXXXVIII. törvény indokolása

a bányászatról szóló 1993. évi XLVIII. törvény módosításáról

-----STARTING---POINT---ALTALANOS--- 

Az ágazati-szakmai törvények közül a bányászatról szóló 1993. évi XLVIII. törvényt (a továbbiakban: Bt.) az Országgyűlés 1993. április 20-i ülésnapján fogadta el. Az eltelt 11 év alatt a Bt. jelentősebb módosításáról, a bányászatról szóló 1993. évi XLVIII. törvény módosításáról és kiegészítéséről szóló 1997. évi XII. törvény, majd a földgázellátásról szóló 2003. évi XLII. törvény rendelkezett. A földgázellátásról szóló törvénnyel elrendelt módosítás a bányatörvény földgáziparral kapcsolatos szabályrendszerét érintette. Ebben a törvényben kidolgozott módosítások alapvető indokai a következők:

a) A Magyar Köztársaság Alkotmánybírósága az 1/2004. (II. 12.) AB határozatában a Bt-vel kapcsolatban megállapította: az Alkotmány 2. § (1) bekezdésében szabályozott jogállamiságból folyó jogbiztonságot, valamint az Alkotmány 13. § (1) bekezdését sértő, mulasztásban megnyilvánuló alkotmányellenes helyzet keletkezett annak következtében, hogy az Országgyűlés a bányászatról szóló 1993. évi XLVIII. törvényben nem teljes körűen állapította meg a bányatelek területén fekvő ingatlanok tulajdonosai tulajdonhoz való jogának védelmét szolgáló, a tulajdonkorlátozás arányosságát biztosító garanciális rendelkezéseket. Az Alkotmánybíróság a mulasztásban megnyilvánuló alkotmányellenességet azzal indokolta, hogy „...a törvényalkotó a Bt-ben a bányatelek megállapítása során - a bányatelek rendeltetésének és használatának megfelelően - az érintett ingatlantulajdonosok részére a differenciálatlan szabályozás miatt a tulajdonhoz való jog garanciáit az egyes tulajdoni korlátozásokkal szemben teljeskörűen nem biztosította (az eljárásra vonatkozó érdemi nyilatkozattétel, felszíni bányászati tevékenységre alapított bányatelek esetén azonnali kártérítési kötelezettség az építési korlátozás vagy tilalom elrendelésének kezdeményezésénél stb.).” Az Alkotmánybíróság felhívta az Országgyűlést, hogy szabályozási feladatának 2004. december 15-ig tegyen eleget. Ez a módosítás tartalmazza az Alkotmánybíróság határozatában előírt követelményeknek megfelelő kiegészítő és módosító rendelkezéseket.

b) A nemzeti fejlesztési programok, így különösen a gyorsforgalmi úthálózat építésének elősegítése érdekében, az építéshez szükséges nyersanyagokhoz történő gyorsabb hozzáférés biztosítása oly módon, hogy a kapcsolódó ügyintézés, az engedélyezési eljárások egyszerűsödjenek, intézési idejük pedig - egyéb érdekek sérelme nélkül - lerövidüljön. Ezt a célt szolgálják különösen:

- a „kutatási jog adományozás” intézmény bevezetése, amely a kutatási engedély megszüntetésével legkevesebb 60 nappal rövidíti az eljárást;

- a készletszámítási jelentés elfogadása, amely az MGSZ által meglévő adatok alapján ismert nyersanyag lelőhelyeinek esetében, a terület újrakutatásának mellőzésével jelentősen rövidíti az ásványinyersanyag-előfordulás feltárását;

- a vállalkozások és a bányavállalkozók az autópálya-földművek építésére is alkalmas meddőhányók hasznosítását a törvény szerint bányatelek megállapítása nélkül végezhetik;

- a tájrendezési terv jóváhagyási eljárásának beépítése a műszaki üzemi terv jóváhagyási eljárásába, amely az intézési időt további, legkevesebb 60 nappal rövidíti; végül

- a tervezet a műszaki üzemi terv jóváhagyásának eljárási idejét 90 napról 30 napra csökkenti.

c) A módosítással érintett egyéb szabályok a jogalkalmazási gyakorlat során feltárt hibák kiszűrésével, a törvényen belüli összhang megteremtésével, néhány hiányzó szabály pótlásával és a szabályozási pontatlanságok javításával a jogalkalmazás egyszerűsítését, valamint a bányászattal kapcsolatos jogok és felelősségek hatékonyabb érvényesítését szolgálják. A tervezetben - többek között - megtalálhatók

- a szükségtelen, átfedő eljárási szakaszok kizárására irányuló szabályok,

- a különös érdeket kifejező kivett hely jogintézmény fogalmi pontosítása,

- az Európai Parlamentek és a Tanácsnak a szénhidrogének kutatására, feltárására és termelésére vonatkozó engedélyekről és azok felhasználási feltételeiről szóló 94/22/EK irányelvének érvényesítése,

- a bányatelkek termelésbe vonásának késedelme esetére előírt intézkedések,

- a megállapított bányatelekben megnyilvánuló jog korlátozása esetén az értékgarancia érvényesítése,

- a jogosulatlanul, illetve szabálytalanul végzett bányászati és gázipari tevékenységgel összefüggő hatósági eszközök áttekintő szabályozása, valamint

- a bányafelügyelet működési feltételeinek, szervezetének, feladat-és hatósági hatásköreinek pontosítása.

-----STARTING---POINT---RESZLETES---

Az 1. §-hoz

A pontosítás ásványvagyon-gazdálkodási és bányajáradék-bevételi érdeket szolgál. Az építésügyi hatósági engedély alapján végzett tereprendezésből kitermelt ásványi nyersanyag értékesítése, üzletszerű hasznosítása, szabályozási pontatlanság miatt eddig - versenyellenesen - nem keletkeztetett bányajáradék-fizetési kötelezettséget, és így a központi költségvetés is bevételtől esett el.

A törvény tartalmazza a katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvénnyel összhangban álló követelmény megjelenítését.

A 2. §-hoz

A földalatti gáztárolókban, mint természetes előfordulási helyükön található, állami tulajdonban lévő (eredeti) párnagáz mennyisége ismert és nyilvántartható, de a tevékenység lényegéből adódóan, kevert állapotban van a folyamatban bevitt (nem állami tulajdonú) földgázzal. Ennek az állami tulajdonú ásványi nyersanyagnak a tulajdonosváltozása bekövetkezhet - mint az egyéb kitermelési tevékenységek során - a kitermelés bekövetkeztével, tényével, de indokolt arra is lehetőséget biztosítani, hogy az üzemszerű gáztárolás során elkerülhetetlen keveredés miatt egyébként is „eggyé” vált összletből az állami tulajdonú párnagáz tulajdonjogát - a bányajáradék megfizetése mellett - a gáztárolásra meghatározott bányatelek bányavállalkozója már a kitermelés előtt is megszerezhesse.

A 3. §-hoz

A 14. § (1) bekezdésben átvezetett pontosítás azért szükséges, mert a jelenlegi fogalmazás bizonytalanságot tartalmaz, nem egyértelmű abban a tekintetben, hogy mennyi a kutatási időszak hosszabbításának lehetséges időtartama.

A 14. § (2) bekezdés módosítása elengedhetetlen, mert a környezetvédelmi-, egységes környezethasználati engedélyezés a jelenleg hatályos szabályozástól eltérően, (amely szerint az, az első műszaki üzemi terv benyújtása előtt történik meg), a törvény 26/A. § (3) bekezdés b) pontja szerint, már a bányatelek megállapítási eljárást is megelőzi. A nyugvó idő beillesztése, e rendkívül fontos eljárásokra biztosít kellő időt.

A 4. §-hoz

A módosítás a törvény 10. §-ával bevezetett 26/A. § (5)-(6) bekezdésével teremti meg az összhangot.

A föld alatti gáztárolóban meglévő, s időben változó mennyiségű és összetételű párnagázban az állami tulajdoni hányad is változik. Az MGSZ által vezetett ásványvagyon-nyilvántartás és a bányavállalkozónak a Műszaki Üzemi Terv teljesítéséről szóló jelentései alapján a párnagáz aktuális állami tulajdoni hányada megállapítható. Szabályozni szükséges a gáztárolóban lévő párnagáz tulajdonba adásának, módját, rendjét és időpontját.

A bányavállalkozónak, a bányászati tevékenység végzésével összefüggésben keletkezett kötelezettségei teljesítése, e teljesítés szükség szerinti hatósági kikényszeríthetősége függhet a vállalkozó (gazdasági társaság) társasági jogi státuszától. Ezért elengedhetetlen a 20. § (15) bekezdésben előírt rendelkezés érvényesítése.

A 4/A. §-hoz

A rendelkezés a bányászati tevékenységgel okozott károk és természetkárosító hatások orvoslásának intézményrendszerét kívánja hatékonyabbá tenni, valamint a bányászatról szóló törvény hatálybalépése előtt keletkezett károk helyreállításával kapcsolatos felelősség egyértelmű telepítését célozza. A törvény eddig is tartalmazta azt a forrást, amely a bányajáradék bevétel meghatározott részéből a bányavállalkozóra át nem hárítható tájrendezési feladatok finanszírozását biztosította. A Tájrendezési Célelőirányzatra vonatkozó szabályozás így nem új forrás és feladat meghatározását tartalmazza, hanem e feladat ellátásának a Magyar Bányászati Hivatalhoz telepítését.

Az 5. §-hoz

A módosítás (22. § (1)-(2)) elsődleges célja a felesleges, egymást megismétlő hatósági eljárás megszüntetése. A jelenleg hatályos rendelkezés szerint ugyanis nyílt területen az ásványi nyersanyag kutatását a bányafelügyelet kutatási engedély kiadásával engedélyezi. A kutatási engedély jelen szabályozás szerinti jogintézménye nem juttatja kifejezésre, hogy e jog csak elvi jellegű. A hatályos szabályozás már a kutatási engedély kiadását, mint elvi jogkeletkeztetést is olyan hatósági eljáráshoz köti, amelyet kizárólag tevékenység engedélyezése indokolna. A törvény szelleméből adódik, hogy a kutatási jog adományozása olyan aktus, melynek során a kérelmező (nyílt területen) meghatározott területre és időtartamra kizárólagos jogot szerez arra, hogy a kutatási tevékenység tervét elkészítse, a kutatási tevékenység elvégzésére jogosító külön engedélyt megszerezze, s annak birtokában a kutatási tevékenységet elvégezze.

A kutatási műszaki üzemi terv tartalmazza mindazokat a tevékenységeket, a tevékenység elvégzéséhez tervezett módszereket és eszközöket, amelyekkel megfelelő ismeretek szerezhetők az ásványi nyersanyag elhelyezkedésére, települési viszonyaira, mennyiségére és minőségére vonatkozóan. A kutatási műszaki üzemi tervnek kell tartalmaznia mindazokat az intézkedéseket is, amelyekkel a kérelmező biztosítani tervezi a tevékenység káros hatásainak megelőzését, az óhatatlanul okozott károk megtérítésének módját. A jóváhagyási eljárásban tehát nélkülözhetetlen a speciális felkészültséggel rendelkező hatóságok, szakhatóságként történő közreműködése. A kiemelt fontosságú érdekek érvényesítésére szolgáló kivett helyek érintettsége esetében a kivettség tárgya szerint hatáskörrel rendelkező hatóság, a képviselt kiemelt érdekek védelme érdekében, a kivett helyre vonatkozóan egyedi mérlegelési jogkörrel rendelkezik, hozzájárulásához külön feltételeket állapíthat meg. (22. § (3))

A koncesszióval szerzett és a hatósági engedélyen (kutatási jog adomány) alapuló jogok egyenlőségét, a versenysemlegesség és az azonos elbírálás érdekében kell biztosítani. (22. § (5))

A 22. § (1) bekezdés indokolásánál már ismertetett kutatási jog adományozás jogintézményével kiegészített szövegpontosítás. (22. § (7))

Figyelemmel arra, hogy az adományozott kutatási jog kizárólagos, mindenki mást kizáró jogosultságot keletkeztet, ezért szükséges törvényi szinten intézkedni arról, hogy a kutatási jog megszűnjön, ha a jogosult kutatási terv jóváhagyása iránti kérelmét jogerős és végrehajtható határozatban elutasították. Ki kell zárni az indokolatlan jogfenntartás, a foglalás lehetőségét. (22. § (8))

A 6. §-hoz

Az Európai Parlament és a Tanács Bt. 51. §-ban felhívott 94/22/EK irányelve „a szénhidrogének kutatására, feltárására és termelésére vonatkozó engedélyekről és azok felhasználási feltételeiről” érvényesítése elengedhetetlen a tárgyi szabályozásban, a módosítás eleget tesz az irányelvben megfogalmazott követelményeknek a következők szellemében. A Tanács az 1986. szeptember 16-án kelt állásfoglalásában a Közösség és a tagállamok energiapolitikájának céljaként határozta meg a belső energiapiac nagyobb integrációját és korlátozásoktól mentes kereskedelmét, az ellátás biztonságának fokozása, a költségek csökkentése és a gazdasági versenyképesség javítása érdekében. A Közösség a saját szénhidrogén-ellátása érdekében nagymértékben behozatalra szorul, ennek következtében célszerű támogatni a Közösség területén belül található készletek kutatásának, feltárásának és kitermelésének lehető legjobb módszereit. A tagállamok a saját területükön található szénhidrogén-készletekre vonatkozóan szuverenitással és szuverén jogokkal rendelkeznek. Ennek megfelelően lépéseket kell tenni, hogy diszkriminációtól mentesen lehessen hozzájutni a szénhidrogének kutatásához, feltárásához és kitermeléséhez, valamint ezek gyakorlásához, olyan feltételek mellett, amelyek nagyobb versenyre ösztönöznek ebben az ágazatban, és hogy támogassák a tagállamok készletei kutatásának, feltárásának és kitermelésének a lehető legjobb módszereit, valamint erősítsék a belső energiapiac integrációját.

Ebből a célból közös eljárási szabályokat szükséges alkotni annak érdekében, hogy a szénhidrogének kutatására, feltárására és kitermelésére jogosító engedélyek kiadására vonatkozó eljárások nyitva álljanak valamennyi, a szükséges alkalmassággal rendelkező vállalkozás előtt; mivel az engedélyek megadásának objektív és nyilvános kritériumok alapján kell történnie; mivel egyébként az engedélyek megadásának feltételeit az eljárásban részt vevő vállalkozásoknak már előzetesen ismerniük kell.

A 7. §-hoz

A kutatási jog adományozás jogintézményével kiegészített szövegpontosítás.

A 8. §-hoz

A hatályos szabályozás rendelkezik arról, hogy a szénhidrogén-szállítóvezeték biztonsági övezetében alkalmazandó korlátozások és tilalmak érvényesítésére szolgalmat kell alapítani. A szolgalom-alapítás legkésőbbi időpontját ugyanakkor a szabályozás elmulasztotta meghatározni. Ezt pótolja a kiegészítő rendelkezés.

A 9. §-hoz

A kutatási adatokhoz a kutatást finanszírozó és a kutatási adatok alapján üzleti tevékenységet folytató bányavállalkozónak üzleti érdeke fűződik. Szükséges tehát rendelkezni ezen adatok üzleti titokká minősítéséről, de a hatályos rendelkezést kiegészítve oly módon, hogy a törvény e titokkör terjedelmét és érvényességi idejét pontosan határozza meg.

A 10. §-hoz

A meddőhányók hasznosítása, az azokból történő ásványinyersanyag-kitermelés nem kötődhet bányatelek-megállapításhoz, figyelemmel arra, hogy a meddőhányók nem a természetes állapotú földkéreg részei, az itt felhalmozott ásványi anyagok sem természetes állapotukban fordulnak elő. A Bt. 26. §-ának a (2) bekezdéssel történő kiegészítése a meddőhányóban lévő anyagok útépítési célokra történő hasznosítását egyszerűsíti, a szabályozás pontosítása, pedig a jogbiztonságot növeli.

A 26. § (3) bekezdésének módosítása és a 26/A. §-ban lévő szabályozás a már hivatkozott AB határozatban megállapított azon hiányosságot pótolja, amely szerint a hatályos törvény a bányatelekkel lefedni tervezett ingatlanok tulajdonosai tulajdonosi jogosítványai gyakorlásának szempontjából „...nem szabályozza a bányatelek kijelölésének anyagi jogi szabályait,” és „...semmiféle határidőt nem állapít meg, hogy milyen határidőn belül kell a bányatelekké nyilvánítása után megkezdeni a bányaművelést.”

Az AB határozat indoklásából következik, hogy az Alkotmánybíróság a bányatelek megállapításához elengedhetetlenül szükséges, azokat a minimális feltételeket hiányolja a Bt-ből, amelyek biztosítják a bányatelek megállapítása során - a bányatelek rendeltetésének és használatának megfelelően - az érintett ingatlantulajdonosok részére a tulajdonhoz való jog garanciáit, „az eljárásra vonatkozó érdemi nyilatkozattétel” formájában.

A szabályozás révén a tervezett bányatelekkel érintett ingatlan-tulajdonosok már a bányatelek megállapítására irányuló hatósági eljárás megindulása előtt tudomást szereznek a bányavállalkozó terveiről, illetőleg külfejtés esetén arról, hogy a bányatelekkel lefedni kívánt egyes ingatlanokat a bányavállalkozó mikor és milyen módon kívánja igénybe venni. Az előzetes tájékoztatás arra is módot ad, hogy tisztázódjanak a tényleges tulajdoni viszonyok, illetőleg az érintett ingatlan-tulajdonosok megkapják a szükséges tájékoztatást, továbbá lehetőségük nyílik az ingatlanuk használati, hasznosítási, illetve rendelkezési joga szempontjából lényeges, az ingatlan várható igénybevételi ütemtervével kapcsolatos észrevételeik közlésére, az „érdemi nyilatkozattételre”.

A módosítás lényegi eleme, hogy a bányászati tevékenység végezhetőségét, annak műszaki-technológiai, ásványvagyon-ellátottsági szempontjain túlmenően, az a kérdés, hogy a bányászati tevékenység, környezetvédelmi, környezethasználati szempontból megengedhető-e, a környezetvédelmi-, illetve egységes környezethasználati engedélyezési eljárásban - amelyben az érdekérvényesítésre széles körben lehetőséget kapnak az érintett önkormányzatok, a civil szervezetek és a lakosság is - már eldől. Ezzel érvényesül az AB erre vonatkozóan megfogalmazott követelményrendszere is.

A módosítás öt évet ad a bányavállalkozónak arra, hogy a bányatelek megállapítását követően megkezdje a kitermelést. Ezzel eleget tesz az AB határozat azon kívánalmának, mely szerint „semmiféle határidőt nem állapít meg, hogy milyen határidőn belül kell a bányatelekké nyilvánítás után megkezdeni a bányaművelést.” Ugyanakkor a kiegészítéssel a módosítás az AB határozat azon kifogásának is eleget tesz, amely szerint a jelenlegi Bt. a határidő „megállapításának hiányában nem teremti meg teljes körűen a tulajdon védelem garanciáit”, és „nem differenciál a bányászati tevékenységek szerint a bányatelki minősítéshez kapcsolódó korlátozások tekintetében.”

A 26/B. § szerint külfejtés esetén a bányatelek megállapítását követően a feltárás és kitermelés megkezdéséig, de legkésőbb a terület-igénybevételt rögzítő és a bányafelügyelet által jóváhagyott ütemtervben megjelölt időpont előtt öt évvel van lehetősége a bányavállalkozónak arra, hogy a bányatelekkel fedett beépíthető ingatlanok területére a Bt. 39. § (1) bekezdésében meghatározott építési és telekalakítási tilalom elrendelését kezdeményezze.

Az ásványi nyersanyagok, így különösen a szilárd ásványi nyersanyagok mélyműveléses vagy külfejtéses művelési módú kitermelése haszon- és meddőanyagok együttes kitermelését eredményezheti. Ásványvagyon-gazdálkodási és bányajáradék-bevételi érdek, hogy a kitermelt ásványi nyersanyagok besorolása már a bányatelek megállapításával egyidőben megtörténjen, a tervezhetőség és ellenőrizhetőség érdekében.

A 26/C. §-ban lévő rendelkezés azt szabályozza, hogy egyes esetekben elkerülhetetlen a már megállapított (forgalomképes vagyoni jogot hordozó) bányatelek területét utólagosan, különös prioritást élvező érdekből, csökkenteni, a bányavállalkozóra nézve hátrányos módon módosítani kelljen. A kiegészítésben lévő módosítás a hatályos rendelkezés pontosítására törekszik, a jogbiztonság növelése érdekében.

A 11. §-hoz

A 27. § (2) bekezdésben átvezetett pontosítás a 36. §-ban érvényesített módosításhoz történő illesztést végzi el.

A 27. § (4) bekezdésének módosítása az AB határozattal megkövetelt kiegészítő szabályozás rendszerébe illeszkedik, biztosítva az ingatlantulajdonosoknak az ingatlantulajdonban megtestesülő jogait, a rendelkezés, a birtoklás, a hasznosítás jogának zavarhatatlanságát, azzal, hogy a műszaki üzemi terv jóváhagyási előfeltételeként határozza meg a tevékenységgel érinteni tervezett ingatlanokra vonatkozóan a bányavállalkozó igénybevételi jogosultságának igazolását.

A 12. §-hoz

Adott esetben a kitermelés szezonalitása, átmeneti piaci nehézségek és a bányavállalkozótól független egyéb okok miatt rövid ideig kényszerűen szünetelhet a kitermelés. Alsó időkorlát megállapítása nélkül az eljárás megindításának időpontja is vitatható. Indokolatlan a csak rövid ideig tartó átmeneti termeléskiesés esetén az eljárást kötelezően lefolytatni.

A 13. §-hoz

A jogalkalmazás során egyre több gondot okoz az a jogalkalmazói szemlélet, amely a törvényi rendelkezés tartalmának formai megközelítése alapján kizárja azt, hogy a Bt. hatálya alá tartozó létesítmény biztonsági övezetében ugyancsak a Bt. hatálya alá tartozó másik létesítményt elhelyezzenek. Ez a jogszabály értelmezés különösen sok nehézséget okozhat az elhelyezési szolgalmi eljárásban. A körülmények feltétlenül indokolják a szabályozás megváltoztatását. Közúton, közterületen és vasúti pályán nem célszerű bányászati célú szolgalmat alapítani. Az említett területeket érintő biztonsági övezet megállapítása esetén célszerű, ha az érdekeltek a műszaki-biztonsági követelményeket megállapodásban határozzák meg. A 111/2003. (VII. 29.) Korm. rendelet 37. §-ának (3) bekezdése által hatályon kívül helyezett 1/1977. (IV. 6.) NIM rendelet 64. §-a kifejezetten tiltotta a közúton, közterületen és vasúti pályán a bányaszolgalom bejegyzését. Ezt követően a Bt. 38. §-ának (3) bekezdése és a gáz- és kőolajüzemű létesítmények biztonsági övezetéről szóló 6/1982. (V. 6.) IpM rendelet előírásaira figyelemmel a szállítóvezetékek üzemeltetői szolgalmi jog bejegyzésére váltak jogosulttá, miközben bányabiztonsági igényeikkel szemben a közlekedésbiztonsági és a közlekedési létesítményekhez fűződő egyéb közérdekek érvényesítésére a közút és a vasút kezelőjének a közúti közlekedésről szóló 1988. évi I. törvényben biztosított jogai sérülnek. Ezen helyzet feloldását szolgálja a hatályon kívül helyezett jogszabály erre vonatkozó rendelkezésének beemelése a Bt. szövegébe.

A 14. §-hoz

A munkavédelemről szóló 1993. évi XCIII. törvény 84. § (1) bekezdés a) pontja csak a területi munkabiztonsági és munkaügyi felügyelőség felügyelőjét ruházta fel a törvény 14. §-ába felvett jogokkal. A bányafelügyelet munkavédelmi tevékenysége hatékonyságának növeléséhez is szükséges az azonos jogokkal történő feljogosítás.

A 15. §-hoz

A bányatelek megállapítási eljárásban elfogadásra kerül a tájrendezés alapját jelentő, az újrahasznosítási célt meghatározó tájrendezési előterv.

A hosszú, esetenként akár több évtizedre is kiterjedő bányaművelési időtartamra kidolgozott egyetlen (a jelenleg hatályos szabályozás szerint, a bányatelek megállapítását követő 3 éven belül elkészítendő) műszaki tervben meghatározni a tájrendezés részletes tervét, nem életszerű követelmény. Figyelemmel arra, hogy a bányászati tevékenységgel szorosan összefügg a tájrendezés végrehajtása, indokolt a tájrendezési feladatoknak az előtervben meghatározott újrahasznosítási célra figyelemmel, a műszaki üzemi tervben történő kidolgozása és a szerinti végrehajtása.

A bányavállalkozó által készítendő terv és a kapcsolatos eljárás egyértelmű meghatározása indokolja a terv szabatos megnevezését.

A tulajdonnal való rendelkezési joggal összhangban a bányavállalkozó helyett a tulajdonost szükséges megnevezni és feljogosítani arra, hogy a tájrendezést követően az érintett ingatlanokkal szabadon rendelkezhet.

A rendelkezés egyértelművé teszi az 1993 előtt keletkezett természeti károk helyreállításával kapcsolatos feladatokat és felelősséget, és rögzíti, hogy e tájrendezési feladatok ellátására a tulajdonos köteles. A károkkal kapcsolatos felelősség ezidáig rendezetlen szabályozása, valamint az e körbe tartozó tájrendezési feladatok nagy száma, jelentős idő- és költségigénye miatt ugyanakkor szükséges a tulajdonosnak egy hosszabb, tízéves időtartamot biztosítani, egyetemleges ütemben való teljesítés kötelezettsége mellett.

A 16. §-hoz

A módosítást az teszi szükségessé, hogy a szolgalom megállapítására hatáskörrel felruházott közigazgatási hivatal vezetője részére a hatályos szabályozás nem jelölt ki eljárási rendet, továbbá elmulasztotta meghatározni az eljárásban felmerülő költségek viselőjét. Az eredeti bekezdés kiegészítő új bekezdésekbe tördelését az eredeti bekezdés rendkívüli hosszúsága indokolta.

A kiegészítés a bányászati létesítmények rendeltetésszerű üzemeltetésével összefüggésben, a tevékenysége végzéséhez szükséges eszközökkel és létesítményekkel kapcsolatos, idegen ingatlan használatát feltételező tevékenységek elősegítését szolgálja. Ezt a szolgalom alapítás igénylésének lehetővé tételével éri el, miközben garanciát is teremt az ingatlantulajdonost megillető kártalanítás tekintetében.

A 17. §-hoz

A már hivatkozott AB határozat indokolása rámutatott: „A korlátozó jogosítványok egy része tekintetében (méghozzá a leggyakrabban előforduló jogosítványok esetén) [a törvény] nem szabályozza pontosan, hogy mely esetekben, milyen feltételek mellett élhet a bányavállalkozó a bányatelek határai között fekvő ingatlan tulajdonjogát korlátozó jogosítványaival (mely feltételek esetén tagadhatja meg az építéshez, telekalakításhoz való hozzájárulását, mikor kérheti építési tilalom elrendelését). A bányavállalkozó hozzájárulása az építési és telekalakítási tevékenységhez egyébként is problematikus. A bányavállalkozónak nem érdeke, hogy az építési tilalom elrendelését kérje, mert akkor a Bt. 39. § (2) bekezdése alapján kártalanítási kötelezettsége van. Sokkal egyszerűbb, ha az építkezéshez nem járul hozzá, mivel ott a Bt. nem mondja ki a kártalanítási kötelezettséget. Ezzel a szabályozással (se feltételek, se kártalanítás) vissza lehet élni.”

A módosítás ezt a helyzetet megszünteti, a bányavállalkozónak a művelési időütemtervhez igazodó korláttal csak a telekalakítási és építési tilalom kezdeményezésére ad lehetőséget, megteremtve ezzel a jogbiztonságot és kártalanítás fizetésére kötelezi a bányavállalkozót, ha az építéshez, telekalakításhoz feltételek megállapítását kezdeményezi.

A 18. §-hoz

A Bt. 41. §-ának jelentős módosítását indokolják a hatályos szabályozás alapján folytatott gyakorlatból származó tapasztalatok és az e tárgyban keletkezett közigazgatási határozatok felülvizsgálatával összefüggésben kialakult bírósági ítélkezési gyakorlat is.

A hatályos szabályozás jelenleg is tiltja, és szankcionálni rendeli a jogosulatlanul folytatott bányászati tevékenységet. E tevékenység felderítésére és a tiltás kikényszerítésére a bányafelügyelet megfelelő hatásköri eszközökkel rendelkezik. Ugyanakkor nyomozati jogkör és eszközrendszer hiányában nem, vagy csak korlátozottan alkalmas a kitermelés tényének megállapításán túl arra, hogy bizonyítsa az eltulajdonítást, az eltulajdonító személyét, az annak felróható mennyiséget. A hatályos szabályozás szerint ugyan az eltulajdonító az eltulajdonított érték megtérítésére bányajáradék formájában kötelezett, viszont bizonyítási eszköz hiányában elkerülhetetlen, hogy a költségvetés jelentős bevételtől essen el. A bányajáradék formájában történő térítés egyébként is aggályos, mert azt a képzetet kelti, hogy ezzel megtörtént a reparáció, mintegy legitimálja a jogosulatlan tevékenységet. Erre figyelemmel a 41. § (1) bekezdés módosításával egyidőben, amely az eltulajdonítás gyanúja esetén a hatáskörrel rendelkező rendőrhatósághoz rendeli az ügy büntetőjogi részének intézését, a 20. § (2) bekezdésének d) pontja és az (5) bekezdés is hatályát veszíti.

A (2) és (6) bekezdés módosítását az indokolja, hogy a jogszabályban vagy a hatósági határozatban adott engedélyben meghatározott feltételektől eltérő tevékenység már eleve olyan hatású és jellegű, amely intézkedési kötelezettséget keletkeztet, nem indokolt és veszélyhelyzetet teremthet, ha a szabályellenes állapot észlelése esetén a hatóság csak figyelemfelhívásra jogosult, s ennek eredménytelensége esetén intézkedésre, valamint szankcionálásra. A 41. § (4) és (7) bekezdésének hatályon kívül helyezését egyrészt a (2) és (6) bekezdés módosítása, másrészt a kialakult bírói ítélkezési gyakorlat indokolja, amely szerint a „közvetlen és súlyos veszélyhelyzet” értelmezhetetlen, objektivitás hiányában alkalmazhatatlan.

A kiegészítés az engedély nélkül, jogosulatlanul végzett kitermelés visszaszorítására ad lehetőséget, amikor a jogosulatlan kitermelővel azonos felelősséget állapít meg az ingatlan tulajdonosára vonatkozóan, a tulajdonból következő kötelezettségekre figyelemmel, egyben meghatározza a kimentés feltételeit is.

A 19. §-hoz

A kibontás a bányafelügyelet meglévő szervezeti felépítésének közérthetőbb rögzítése. (43. § (1))

A Bt. 43. § (3) bekezdésbe felvett piacfelügyeleti hatáskört - a 44. § (1) bekezdés a) pontjában deklarálva -a földgázellátásról szóló 2003. évi XLII. törvény már 2004. január 1-jétől a bányafelügyelet hatáskörébe utalta, de elmulasztotta annak teljes körű harmonizációját, a bányafelügyelet hatósági felügyeletéről szóló 43. § (3) bekezdésbe történő felvételét. A rendelkezés ezt a hiányosságot pótolja.

A törvény szerint a Hivatal önállóan gazdálkodó központi költségvetési szerv, mely saját bevételeiből fedezi működését. A Bt. jelenlegi előírásai szerint a Hivatal központi költségvetési támogatásból fedezi a bányászati, földgáz- és PB-gázipari engedélyesek tevékenysége felett gyakorolt építésügyi hatósági, építés-felügyeleti, műszaki-biztonsági, tűzvédelmi és piacfelügyeleti hatósági felügyeletével összefüggő költségeit is. Kiemelt figyelemmel arra, hogy a bányafelügyelet által ellátott igazgatási és hatósági felügyeleti feladatok nem a társadalom széles rétegeit érintik, hanem azok egy jól körülhatárolható szakmai jellegű gazdálkodói körre terjednek csak ki, indokolt a közteherviselésből létrejövő központi költségvetés támogatási terhének csökkentése és a teherviselésnek az abban érdekelt körre hárítása. A felügyeleti díj a bányászati, földgázipari és PB-gáz ipari szektorban engedélyesként tevékenykedők fokozott és teljes körű felügyeletének, ellenőrzésének, a hivatalból indult eljárások és a Hivatal feladatkörébe utalt más feladatok ellátásának fedezetét szolgálja.

Az említett céllal és az illetékekről szóló törvényben foglaltakkal áll összhangban az is, hogy a bányafelügyeletet megillető igazgatási szolgáltatási díjat a miniszter - a pénzügyminiszterrel egyetértésben - rendeletben állapítsa meg.

Ez a - nem a központi költségvetésen keresztüli - finanszírozási forma az EU gyakorlathoz illeszkedve a politikai hatalomtól való pénzügyi függetlenséget is hivatott erősíteni. (43. § (9))

A bányafelügyelet igazgatási és hatósági feladatait ellátó és hatósági jogköreit gyakorló személyek eljárási jogosultságának igazolása elkerülhetetlen. A kiegészítés a hivatalos szolgálati jelvény és igazolvány bevezetését biztosítja. (43. § (10))

A 20. §-hoz

A Bt. 44. §-ának (1) bekezdésébe felvett, a bányafelügyelet hatósági hatásköreinek meghatározását - a külön jogszabályoknak a bányafelügyelet hatáskörét érintő rendelkezéseire is figyelemmel - módosítani szükséges, egyrészt a kiürült hatáskörök miatt (bányászati vizsgálóállomások, tanbánya stb.), másrészt a meglévő hatáskörök pontatlan, jogbizonytalanságot hordozó megfogalmazása, továbbá a bányafelügyelet hatáskörébe jogszabállyal utált új hatáskörök miatt. Az (1) bekezdés a) és b) pontjainak összevonását az indokolja, hogy a különbségtételt megalapozó építésügyi- és építésfelügyeleti bányafelügyeleti hatásköröket az Étv. alapján külön jogszabály is részletezi.

A 44. § (3) bekezdésének módosítását, egyes bányászati igazgatási eljárások intézési idejének az Áe. szerinti időre mérséklését, a gyors ügyintézés igénye indokolja.

A 44. § (4) bekezdés, amely az előzetesen végrehajtható határozatok körét állapítja meg, kiegészül a közérdeket érintő gázelosztó vezetékek biztonsági övezetére vonatkozó vezetékjogot, illetve használati jogot engedélyező határozattal.

A 44. § (5) bekezdésének módosítása azért szükséges, mert elengedhetetlen, hogy bányafelügyelet ne csak a közérdek már bekövetkezett sérelme esetén rendelkezzen intézkedési jogkörrel, hanem annak megelőzésére is.

A 21. §-hoz

A Bt. 44/A. §-ának pontosítása a jogalkalmazás zavartalansága érdekében elengedhetetlen, mert a tereprendezési tevékenység engedélyezésére irányuló eljárás lefolytatására nem a földhivatal, hanem az építésügyi, illetve a talajvédelmi hatóság rendelkezik törvényben adott hatáskörrel.

A 22. §-hoz

E § a Bt. 49. §-ába felvett egyes fogalmak tartalmának módosítását, valamint a törvény alkalmazása szempontjából fontos új fogalmak meghatározását tartalmazza.

A 23. §-hoz

A hatályos Bt. és más jogszabályok, valamint jelen módosítás rendelkezései jogalkotói feladatokat határoznak meg, de a felhatalmazások nehezen fellelhetően, a törvényben tagoltan helyezkednek el. E módosítás a jogalkotói felhatalmazásokat a jogalkotásról szóló jogszabályoknak és az irányelvben foglaltaknak megfelelően egységes, áttekinthető szerkezetbe gyűjti.

A 24. §-hoz

Az Alkotmánybíróság határozatából következik, hogy mindazokat az ingatlantulajdonosokat, akiknek ingatlanát külfejtésre szolgáló bányatelek érinti, azonos jogbiztonság illeti meg, tekintet nélkül arra, hogy ez már fennáll, vagy arra a törvény hatálybalépését követő bányatelek megállapítás idején kerül sor. Átmeneti szabályozás szükséges azokra az esetekre is, amikor már megállapított bányatelek esetében a bányászati tevékenység végzésére a bányavállalkozó még nem rendelkezi környezetvédelmi (egységes környezethasználati) engedéllyel, illetve rendezni kell a már jóváhagyott tájrendezési műszaki tervek további alkalmazásának feltételeit. Az átmeneti rendelkezések e követelmény érvényesítésének tesznek eleget, figyelemmel a feladatok időigényére is.

Az egyenlő elbánás elvének érvényesítése érdekében az állami tulajdonban álló párnagázok megváltásának lehetőségét a törvény hatálybalépésekor már földalatti gáztárolóval rendelkező bányavállalkozók számára is lehetővé kell tenni.

A 25. §-hoz

A kötelező EU-normákra való hivatkozást tartalmazza.

-----STARTING---POINT---VEGE---

A 26. §-hoz

A zavartalan jogalkalmazás feltétele az áthelyezett, illetőleg kiürült szabályhelyeknek az új rendelkezések hatálybalépésével egyidejű hatályon kívül helyezése.

A GET hatálybalépésével már módosított, a kisajátításról szóló 1976. évi 24. tvr. biztosítja a közérdekű földgázelosztó vezetékek és azok tartozékai megépítése, üzemeltetése céljára a kisajátítás lehetőségét, a szénhidrogén-szállítóvezeték részére azonban nem. Az együttműködő földgázrendszer alaprendszerét képező szállítóvezetékek megépíthetősége és üzemben tarthatósága indokolja a tvr. módosítását.