1999. évi XLVIII. törvény indokolása

a termőföldről szóló 1994. évi LV. törvény módosításáról

-----STARTING---POINT---ALTALANOS--- 

A termőföldről szóló 1994. évi LV. törvény módosítására 1997-ben az Országgyűlés elé benyújtott törvényjavaslat központi eleme a belföldi jogi személyek tulajdonszerzési tilalmának feloldása volt. Emellett a törvényjavaslat rendelkezéseket tartalmazott a talajvédelmi hatósági fórumrendszerre és kodifikációs szempontból összhangot teremtett a törvény egyes rendelkezései között. A törvényjavaslat általános vitáját az Országgyűlés megkezdte, majd a népszavazási kezdeményezések elbírálásáig felfüggesztette, ezt követően a Kormány a törvényjavaslatot visszavonta.

Az új Kormány mezőgazdasági programja előnyben részesíti az életképes családi gazdaságok kialakulását, illetve a beszerző, szolgáltató és értékesítő tevékenység céljára való szövetkezést preferálja. A földtörvénynek a tulajdonszerzésre, valamint a termőföld hasznosítására vonatkozó szabályai ma megfelelő törvényi kereteket biztosítanak ahhoz, hogy a birtokviszonyok az elkövetkező években - külön szabályozás tárgyát képező támogatási formák létrehozásával - az életképes családi gazdaságok kialakulása irányába fejlődjenek. A törvénymódosítás ezért a tulajdonszerzésre rendelkezéseket nem tartalmaz.

A földtörvény módosítását ma mindenekelőtt az teszi szükségessé, hogy a földhasználati viszonyok nem áttekinthetők, nincs olyan nyilvántartás, ami a földhasználatot rögzíti. A szerzési korlátozások kijátszására irányuló, legtöbbször valamilyen használati jogcímmel palástolt törekvések (zsebszerződések) láthatóvá tétele, másfelől az agrártámogatások igénybevételének feltételét jelentő földhasználat megbízható igazolása érdekében szükség van olyan hiteles, hatóság által vezetett nyilvántartásra, amely bármely jogcímen történő földhasználatot regisztrál.

A földhasználati nyilvántartás szabályain kívül a törvény a korábbi törvényjavaslatnak a tulajdonszerzés kérdéseit nem érintő rendelkezéseit is tartalmazza.

-----STARTING---POINT---RESZLETES---

Az 1. §-hoz

A törvény a Ptk-val összhangban kimondja, hogy a tulajdonszerzési korlátozásba ütköző szerződés semmis. Ha tulajdonszerzési korlátozásba ütköző módon vagy a megengedett szerzési mértéket meghaladóan termőföld vagy védett természeti terület tulajdonjogának megszerzésére kerülne sor, akkor az illetékes földhivatal köteles eljárni az okirat nyilvánvaló érvénytelensége esetére vonatkozó szabályok szerint. Egyébiránt az ügyész a semmisség megállapítása végett pert indíthat.

A 2. §-hoz

A földtörvénynek a haszonbérlőt megillető elővásárlási jogra vonatkozó szabályai kiegészülnek egy olyan rendelkezéssel, ami egyértelművé teszi, hogy az csak azokra a haszonbérlőkre vonatkozik, akiknek tulajdonszerzését a törvény nem zárja ki.

A 3-5. §-hoz

A törvény szerint a földhasználati nyilvántartást a területileg illetékes földhivatal vezeti. Az ingatlan-nyilvántartás nem alkalmas a földhasználat rögzítésére, mivel annak alapvető rendeltetése a forgalombiztonság megteremtése, ezért az az ingatlanokhoz kapcsolódó tulajdonjog és más dologi jogok nyilvántartására szolgál. A földhasználati nyilvántartásnak ezért az ingatlan-nyilvántartástól elkülönülő önálló nyilvántartásként kell működnie. Ennek megfelelően a használati viszonyok nem a tulajdoni lapon jelennek meg.

A törvény kötelezővé teszi az 1 hektár feletti termőföldek használatára irányuló szerződéseknek a területileg illetékes körzeti földhivatalhoz nyilvántartásba vétel céljából történő benyújtását. Ezen kívül be kell jelenteni a saját tulajdonú, vagy a közeli hozzátartozó vagy vele közös háztartásban élő személy tulajdonában lévő föld használatát is. A bejelentési kötelezettség mind a törvény módosítását követően, mind pedig az azt megelőzően megkötött szerződésekre nézve kötelező. A szerződés benyújtása, illetve az adatok bejelentése elmulasztásának szankciójaként a földhivatal - a földvédelmi bírság kétszereséig terjedő - bírságot szabhat ki a földhasználóra. A bírság a megyei földhivatal bevételét jelenti, amely a nyilvántartás folyamatos vezetésének fedezetéül szolgál.

A szerződések regisztrációja által láthatóvá válnak a külföldiek által kötött haszonbérleti, illetve más, használatra irányuló szerződések. A földhasználó kénytelen helyzetét legalizálni, a törvényes feltételeknek megfelelő szerződést kötni a tulajdonossal, illetve a földhivatal szignalizációja alapján lehetővé válik a semmis szerződések (szerződési kikötések) elleni fellépés. Ez a nyilvántartás alkalmas arra is, hogy annak alapján a földhivatal az agrártámogatások igénybevételéhez szükséges, a tényleges földhasználatot bizonyító hatósági igazolást állítson ki.

A 6. §-hoz

A törvény a határidőre meg nem fizetett földvédelmi járulék vagy földvédelmi bírság behajtását teszi egyszerűbbé, gyorsabbá és biztosabbá, mivel mindkettőt adók módjára behajtandó köztartozássá minősíti.

A 7. §-hoz

A földtörvény nem tartalmazza a talajvédelmi előírások végrehajtásának részletes szabályait. A törvény felhatalmazza a földművelésügyi és vidékfejlesztési minisztert, hogy a környezetvédelmi miniszterrel együttes rendeletben kiadja ezeket a szabályokat.

A 8-9. §-hoz

A 8. § megteremti a szükséges összhangot a földtörvény 62. § (4) bekezdése és a 63.§ (1) bekezdése között, a 9. § pedig rendezi a növényegészségügyi és talajvédelmi állomások hatósági fórumrendszerét. A törvény hatálybalépése óta eltelt időszak tapasztalatai megmutatják, hogy a Földművelésügyi és Vidékfejlesztési Minisztériumban lévő szakmai létszám nem elegendő a másodfokú ügyek megfelelő gyorsaságú intézésére, ezért a törvény szerint másodfokon a fővárosi talajvédelmi hatóság vezetője jár el.

A 10. §-hoz

A törvény a határidőre meg nem fizetett talajvédelmi bírság behajtását teszi egyszerűbbé, gyorsabbá és biztosabbá, mivel adók módjára behajtandó köztartozássá minősíti.

A 11-12. §-hoz

A 11. § a Kormány részére ad felhatalmazást, hogy a földhasználati nyilvántartás részletes szabályait, valamint a bírság kiszabásának módját rendeletben szabályozza. 

-----STARTING---POINT---VEGE---

A 12. § a záró rendelkezéseket tartalmazza. A földhivatali nyilvántartás pénzügyi feltételeinek megteremtése indokolja, hogy a törvény két részletben lépjen hatályba. A földhasználati nyilvántartásra vonatkozó rendelkezések 2000. január 1-jén, az egyéb rendelkezések a törvény kihirdetését követő 30. napon lépnek hatályba.