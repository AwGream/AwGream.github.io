2012. évi CLXXIV. törvény indokolása

a Nemzetközi Újjáépítési és Fejlesztési Bank alapokmánya módosításának kihirdetéséről

Általános indokolás

A globális fejlesztés és a nemzetközi gazdasági együttműködés pénzügyi problémáiról szóló 2002. márciusi monterreyi csúcstalálkozó legfőbb eredményeként létrejött ún. Monterrey Konszenzus arra ösztönözte többek között a Világbank-csoport intézményeit, hogy döntéshozatalukban erősítsék meg a fejlődő, illetve az átalakuló gazdaságú országok szerepét és vonják be őket a nemzetközi együttműködés folyamataiba. A Nemzetközi Újjáépítési és Fejlesztési Bank (a továbbiakban: Bank) ügyvezető igazgatói és a Nemzetközi Pénzügyi Társaság Igazgatótanácsa 2008 és 2010 között - miután korábban már számos kezdeményezés indult e téren - kidolgozták azokat az intézkedéseket és menetrendet, amelynek mentén elindult a fejlődő, illetve az átalakuló gazdaságú országoknak a Világbank-csoport döntéshozatalába történő erőteljesebb bevonása.

A Bank Kormányzótanácsa által 2009. január 30-án elfogadott 596. számú határozata - az alapokmány módosításával - megreformálja a Bank szavazati rendszerét. A reform alapvető elve, hogy egy rugalmas és széleskörű kiigazítást hajtson végre a Bank részvényei között, úgy, hogy figyelembe veszi a részvényesek szerepvállalását az intézményben. (Egyúttal a szavazati reformmal párhuzamosan szelektív tőkeemelés keretében lehetővé vált részvények jegyzése azoknak a fejlődő, illetve átalakuló gazdaságú országoknak a számára, amelyek érdekeltek a részvényállományuk emelésében, illetve a Bank támogatásában.)

A módosítást megelőzően minden banki tag szavazati joga a tagság elnyerésekor - automatikusan - kapott 250 alapszavazatból és a vásárolt részvények után járó szavazatokból állt, azzal, hogy minden vásárolt részvény után egy szavazat járt. A módosítás által a tagok alapszavazatainak számát egy kétlépcsős számításon keresztül állapítják meg. Az első lépcsőben a tagok alapszavazatait nem konkrét számban határozzák meg, hanem arányosan rögzítik azt az össz-szavazatok 5,55%-ának megfeleltetésével (a módosítás előtt ez az arány 1,88% volt). A második lépcsőben pedig az alapszavazatok aggregát számát elosztják a tagok számával, meghatározva így, hogy hány alapszavazat kerül az egyes tagokhoz. A töredékszavazatok által okozott bonyodalmakat elkerülendő, az egyes tagok szavazatait egész számra kerekítik. Az alapszavazatok arányának növelése a kisebb részvényesek, többnyire fejlődő országok relatív szavazóerejének erősödését jelenti, és egyúttal megelőzi az alapszavazatokhoz fűződő szavazóerő tekintetében az arányosság követelményének az erodálódását. A tagok aggregát alapszavazatainak 5,55%-ban megállapított aránya, illetve az ennek megfelelő szavazóerő változatlan marad, függetlenül attól, hogy a Bank jegyzett részvényeinek vagy akár a tagjainak a száma nő vagy csökken. A reform azt a kimondott célt szolgálja, hogy a legkisebb országok szavazati jogai is méltányosan biztosítva legyenek, és ezáltal ezek az országok is - egy nyitott és transzparens eljárás során - ténylegesen beleszólhassanak a Világbank-csoport ügyeibe.

Részletes indokolás

Az 1. §-hoz

Az alapokmány módosítását a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 2. §-hoz

A Nemzetközi Újjáépítési és Fejlesztési Bank alapokmányát módosító 596. számú határozat hiteles angol nyelvű szövegét és hivatalos magyar nyelvű fordítását tartalmazza.

A 3. §-hoz

A törvény a kihirdetését követő napon hatályba lép. Az alapokmány VIII. cikke szerint „Ha a javasolt módosítást a Kormányzótanács jóváhagyja, a Bank - körlevél vagy távirat útján - valamennyi tagtól megkérdezi, hogy elfogadja-e a javasolt módosítást. Ha a tagok háromötöde, feltéve, hogy rendelkezik az összes szavazat 85%-ával, elfogadta a javasolt módosítást, a Bank ezt a tényt valamennyi tagnak címzett hivatalos közleménnyel igazolja. A módosítások valamennyi tag tekintetében a hivatalos közlemény keltétől számított három hónap elteltével lépnek hatályba, hacsak körlevél vagy távirat ennél rövidebb időszakot nem jelöl meg.”

A Bank 2012. március 26-án kelt hivatalos közleményében értesítette a tagokat, hogy a módosítás valamennyi tagra nézve 2012. június 27-én hatályba lép.

A § egyúttal rögzíti, hogy a törvény végrehajtásához szükséges intézkedésekről a nemzetközi pénzügyi kapcsolatokért felelős miniszter gondoskodik.