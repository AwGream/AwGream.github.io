2009. évi XCV. törvény indokolása

a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról

-----STARTING---POINT---ALTALANOS--- 

A hazai kiskereskedelmi piac egyszerre mutatja a magas koncentráció és az intenzív verseny jegyeit. Ennek a szituációnak egyértelmű elszenvedője a beszállító, mivel a verseny elég intenzív ahhoz, hogy ne veszítse el fontos vevőit (sokszereplős kereskedelmi struktúra), ugyanakkor a koncentráció elég magas ahhoz, hogy a végsőkig elmenjen a fontos vevők megtartásában.

A beszállító gazdasági függésben van a kereskedőtől, rendkívül kiszolgáltatott. Kettejük alkupozíciója aszimmetrikus: míg a kereskedő teljes forgalmából még egy százalékig sem részesül akár a legnagyobb szállító is, utóbbi forgalmának akár 15-25%-át is elveszítheti, amennyiben az adott kereskedő kilistázza. A kereskedő könnyebben pótolhatja a kieső forgalmat, könnyen talál helyettesítő terméket, márkát (intenzív szállítói verseny, illetve kereskedelmi márka forgalmazása).

A kereskedő nemcsak vevője, hanem egyszerre eladója (szállítója) és versenytársa is a szállítónak. A kereskedő polchelyet (fogyasztókhoz való hozzáférést) és szolgáltatásokat (merchandising, logisztika stb.) ad el a szállítónak. Ezeknek a szolgáltatásoknak az árképzésére az egyoldalúság a jellemző: a szállító azért, hogy üzletelni tudjon a kereskedővel, általában megadja a kért árat, mivel nem mondhat le a fogyasztók eléréséről. A kortárs gazdasági és versenyjogi szakirodalom ezt a jelenséget nevezi kétoldalú piacnak: a kereskedő vevői erővel, „kapuőri” szereppel és hatalommal rendelkezik, csak rajta keresztül lehet hatékonyan elérni a végfogyasztót. A kereskedő által kínált szolgáltatások és az ezekért követelt díjak, hozzájárulások, sápok igen sokrétűek. A gyakorlatban az érvényesül, hogy a különböző jogcímeken szedett pénzeket a szállítók kénytelenek megfizetni, legfeljebb azok mértékét vitathatják, többnyire kevés sikerrel. Gyakori a formális okokra hivatkozó, semmilyen tényleges szolgáltatást nem kínáló, ad hoc követelés is a kereskedő részéről, illetve a szállító ellenállásának megtörésére irányuló, a vevői erővel visszaélő kereskedői magatartás (pl. a kilistázással való fenyegetés).

Másfelől a kereskedő versenytársa is lehet egyben a saját szállítójának az adott kategóriában, mivel a kereskedő saját kereskedelmi márkáit is forgalmazza. Teszi ezt úgy, hogy szinte teljes körű információi vannak a szállítói márkáról, annak receptúrájáról, árképzéséről, promóciós aktivitásairól. A kereskedelmi márka rendkívül hatékony kontrollt jelent a szállítók felett: nemcsak a kereskedelmi cég iránti fogyasztói lojalitást építi, vagy az adott lánc imázsát, hanem tényleges stratégiai és taktikai fegyverként forgatható a szállítókkal szemben.

Mindenképpen érdemes megemlíteni a kereskedelem újszerű üzleti modelljeit is, melyre egyre kevésbé érvényes a „100 egységért venni, 100 plusz 1 egységért eladni” séma. Napjainkban a kereskedő a profitot nem feltétlenül az egyes termékek magasabb áron való viszonteladásával, illetve saját költségeinek leszorításával képezi, nem a nagyobb gazdasági hatékonysággal, hanem a „kapuőri” funkció kihasználásával éri el azt. A profit generálásának korszerű eszközei például:

- a jól menedzselt teljes árrés-tömeg (egy hipermarketben 20-30 ezer termék árazása, összesített jövedelmezősége, a nagyobb forgalom generálása akár veszteségesen, beszerzési ár alatt forgalmazott „mágnes-termékekkel”, ennek kompenzálása keresztfinanszírozással);

- a késleltetett fizetés (pl. a 10 nap alatt eladott szállítmány 60-90 napra való kifizetése, a köztes időben a készpénz forgatása, befektetése);

- a szállítók közvetlen vagy közvetett „hozzájárulásai”, díjai;

- az üzletláncokban szedett ingatlanbérleti díjak (pl. butiksor a hipermarketekben).

Extrém esetben kialakulhat egy olyan agresszív üzleti modell, melyre a „100 egységért venni, 100 mínusz 1 egységért eladni” a jellemző: a nettó veszteséget pedig fedezik az adott kereskedő verhetetlenül alacsony áraiból következő nagyobb forgalom és piacrész, a szállítók visszatérítései, a szállítók felé való tartozások befektetése. Egy ilyen, „diszkont” üzleti modell végeredménye lehet a monopóliumok kialakulása, a verseny megszűnése, majd az ideiglenes fogyasztói előnyök megszűnése, a megemelt árak miatt.

Egy a közelmúltban készített tanulmány feltérképezte, hogy milyen következményekkel járt a gyorsan forgó fogyasztási cikkek kereskedelmének koncentrációja a beszállítók számára, valamint hogyan befolyásolják a kereskedelmi trendek a nagyméretű és a kis- és középvállalkozó kiskereskedők közti, illetve az egyes beszállítóknál tapasztalható versenyviszonyokat. A kiválasztott legfontosabb kereskedelmi partnerrel kötött szerződések többségében, mintegy 64%-ában szerepelt kondíciós megállapodás, az ajánlati árat csökkentő feltételek közül a gyártók felénél a bonusz, a fix kedvezmény és a reklámköltségekhez való hozzájárulás, egyharmadánál pedig az akciós kiadványokhoz és az új üzlet nyitásához való hozzájárulás jelenik meg. A kereskedelmi láncok és a beszállítók kapcsolatában az FMCG-termékek (napi fogyasztási cikkek) esetében az erőfölény a kereskedelem oldalán van. Az erőfölényből fakadóan a beszerzők egyre magasabb árengedményeket követelnek a listaárból, esetleg polcpénzt, listázási díjat fizettetnek a termelőkkel, a marketingakciókhoz, a reklámújságok költségeihez hozzájárulást kérnek és az akvizíciós költségek egy részét is finanszíroztatják. Meghatározzák az akciók számát és a minimális árengedmény mértékét, az esetleges áremeléseket pedig csak késleltetve fogadják el. A hosszabb fizetési határidők miatt a termelők sok esetben kénytelenek finanszírozni a kereskedelem forgótőke szükségletét.

Egy másik - 2007-ben készült - tanulmány a hazai piacon működő nagyméretű kiskereskedelmi láncok és a napi fogyasztási cikkek beszállítói közötti kapcsolatot, működési mechanizmusokat vizsgált a kvalitatív és statisztikai elemzésre is módot adó kvantitatív módszerekkel egyaránt. A kutatás eredményei alátámasztották, hogy a vevői erő megnyilvánulási módjai - beleértve az azzal történő visszaélést is - a magyar piacon már hasonló mértékben tapasztalhatók, mint a fejlett piacgazdasággal rendelkező országok bármelyikében. Ezek elsősorban a díjak, kondíciók rendszere, mely - bár különféle jogcímeket aggatnak rájuk - valójában egyfajta adóként fogható fel, amelyet a beszállítóknak a piacra jutásért kell a kereskedők számára megfizetniük. Tapasztalták továbbá a törvények esetenként csak papíron történő betartását, azok rendelkezéseinek nem megfelelő feltételek kikötését, a jogosan járó pénzösszegek visszatartásával és a szállítások felfüggesztésével való fenyegetést, illetve annak beváltását. Minél nagyobb egy lánc ereje méretét és szervezetét, eszközei fejlettségét tekintve, annál inkább él ezekkel az eszközökkel. (Magyar tulajdonú bolthálózatok - külföldi tulajdonú hipermarketek - beszerzési társulások a skála főbb állomásai.) Kutatási eredményeink arra utalnak, hogy mindez nem a - méretük, árbevételük alapján gyengébb és kiszolgáltatottabb beszállítókat sújtja leginkább, hanem azokat az erősebb, dinamikusabb cégeket, amelyeknek - növekedési potenciáljuk okán alapvető érdekük, hogy a fogyasztók minél szélesebb köréhez eljuthassanak és amelyek - másik szempontot tekintve - a gazdaság növekedéséhez leginkább hozzájárulhatnak.

A kereskedőnek az árrésből kell megélnie hiszen a jelenlegi módszer teljesen eltorzítja a piacot.

Különösen káros a KKV szektornak, az innovatív, jó minőségű termék előállítók számára. Mert csak az olyan innovációt fogadja el a kereskedő, amely az ár csökkentésével együtt jár. De ez éppen az élelmiszergyártásban a legkockázatosabb. Ennek a tendenciának a folytatása beláthatatlan következményekkel járhat.

A törvény általános jellegű szándékolt hatása, hogy az élelmiszer termékpálya szereplői közötti üzleti kapcsolatok átláthatóbbá és etikusabbá válnak. A beszállítók és a kereskedők között alapvetően a termék kialkudott vételára lesz releváns, egyéb utólagos visszatérítések alkalmazására csak a beszállító által igényelt és valós szolgáltatás nyújtása esetén lesz lehetőség, ez esetben is - termékspecifikus módon - végrehajtási rendeletben megállapított maximális mérték erejéig.

A versenytörvény hatálya alá nem tartozó, ugyanakkor a piaci szereplők között aszimmetrikus viszonyokat kialakító és szolgáló jelenségek jogi keretek közé szorításával, illetve tilalmával transzparens és kiegyenlített erőviszonyok alakíthatóak ki az egyes termékpályákon.

Külön kiemelendő, hogy a törvény nem tesz tilalmazottá egyetlen olyan magatartást sem, ami etikusan együttműködő felek között merülhet fel, kizárólag olyan tényállásokat határoz meg, amely „megmérgezi” a beszállító és a kereskedő viszonyát, és amelyek az üzleti tisztesség keretei között nem tűrhetőek meg.

-----STARTING---POINT---RESZLETES---

Az 1. §-hoz

Meghatározza a törvény célját, melynek értelmében a kereskedők és a beszállítók között az egyenlőtlen piaci alkupozícióból eredő hátrányokat, az ebből eredő erőfölénnyel való visszaélés lehetőségét kívánja kiküszöbölni, illetve megakadályozni. Összefoglalva az etikus üzleti magatartás érvényesülésének feltételeit célozza megteremteni a törvény korlátok felállításával.

A 2. §-hoz

Az (1) bekezdés meghatározza a törvény személyi hatályát, amely egyrészről a mezőgazdasági és élelmiszeripari termékeket bármilyen szervezeti formációban termelő, feldolgozó személyre vagy szervezetre terjed ki (természetes személy, jogi személy, jogi személyiséggel nem rendelkező gazdasági társaság, egyéb gazdálkodó szervezet a Polgári törvénykönyv 685. §-ának c) pontja szerint, továbbá ide értve az őstermelőt, egyéni vállalkozót, családi gazdálkodót is), másrészről a termékeket a végső fogyasztók részére értékesítő bármilyen szervezeti formában működő kereskedőre, valamint azzal a számvitelről szóló 2000. évi C. törvény szerint kapcsolt vállalkozási viszonyban levő szervezetre terjed ki.

A (2) bekezdés értelmező rendelkezéseket tartalmaz a beszállító, a forgalmazói magatartás, a kereskedő, valamint a termék fogalma vonatkozásában.

Beszállítónak olyan, a terméket termelő, feldolgozó, illetve külön jogszabály szerint termelői szervezetnek, illetve termelői csoportnak minősülő jogi személy, jogi személyiség nélküli gazdasági társaság, egyéb gazdálkodó szervezet, illetve természetes személy tekinthető, amely kereskedelmi forgalomban értékesíti a megtermelt, illetve feldolgozott terméket. Azaz beszállítónak minősül a termelői, feldolgozói tevékenységet közvetlenül nem végző termelői szervezet vagy csoport is (TESZ).

Forgalmazói magatartásnak minősül a kereskedő, illetve a kereskedő érdekében vagy javára eljáró személynek a termék felvásárlásával, illetve értékesítésével kapcsolatban álló magatartása, tevékenysége, mulasztása. Ennek értelmében a kereskedőtől szervezetileg elkülönült, de a kereskedő érdekében vagy javára eljáró személy vagy szervezet magatartása is a törvény hatálya alá tartozó tevékenységnek minősül. Ennek célja azon kiskapu bezárása, amelyet az elkülönült formában működő beszerzői szervezetek jelentenek.

A kereskedő fogalmába tartozik minden olyan jogi személy, jogi személyiség nélküli gazdasági társaság, egyéb gazdálkodó szervezet, természetes személy, illetve ezzel számvitelről szóló 2000. évi C. törvény szerinti kapcsolt vállalkozásban levő szervezet, továbbá közös beszerzés esetén a beszerzési szövetséget alkotó vállalkozások összessége, amely a beszállítótól közvetve vagy közvetlenül felvásárolt terméket a végső fogyasztó számára értékesíti. Megállapítható tehát, hogy a törvény nem vonja a kereskedő fogalmi körébe a beszállító és a végső fogyasztó közti forgalmazói lánc teljes terjedelmét, azaz a törvény szempontjából csupán a végső fogyasztó számára értékesítő (kiskereskedői) kereskedői magatartás minősül relevánsnak, azonban ha a kiskereskedővel kapcsolt vállalkozási viszonyban levő szervezet vagy a kereskedők beszerzési szövetsége van a beszállítóval kapcsolatban, akkor az is kereskedőnek minősül.

A törvény rendelkezéseit tehát a beszállító és a kereskedő közti közvetlen vagy áttételes (kapcsolat, vállalkozás, beszerzési szövetség) kapcsolat esetén kell alkalmazni. Megjegyzendő, hogy más formában működő közvetítők a hazai kereskedelmi gyakorlatban nem működnek.

A termék fogalmát a törvény szűkítően határozza meg, ugyanis olyan mezőgazdasági és élelmiszer-ipari termékekre vonatkozik, amelyek a végső fogyasztó számára való értékesítéshez további feldolgozást nem igényelnek, azaz nem vonatkozik a végső fogyasztó számára értékesítésre nem kerülő alapanyagokra és félkész termékekre.

A 3. §-hoz

Az (1) bekezdés általános jelleggel tiltja a tisztességtelen forgalmazói magatartások gyakorlását.

A (2) bekezdésben található felsorolás határozza meg, hogy mely forgalmazói magatartások minősülnek tisztességtelennek.

Tisztességtelennek minősül olyan feltétel előírása a beszállítóval szemben, amely a kereskedő számára egyoldalúan előnyös kockázatmegosztást eredményez.

A törvény tiltja azt a kereskedelemben kialakult gyakorlatot, melynek értelmében a kereskedő „kvázi” bizományba veszi át a beszállítótól a terméket, azaz nem viseli az értékesítési kockázatot, az el nem adott termékeket a beszállító köteles a beszerzési áron visszavenni és elszállítani. A törvény egyrészről tilalmazza a termék beszállító általi kötelező visszavételének előírását, másrészről pedig csak - a termék tulajdonságaiból, a beszállító általi további felhasználhatóságából eredően - csak megfelelő mértékben csökkentett ellenértéken engedi meg a visszavásárlás lehetőségét. Ez utóbbi rendelkezés indoka, hogy a termék az idő múlásával veszít a felhasználhatóságából, romlásnak indul, értékcsökkenésen megy keresztül. Ennek terhet az értékesítési kockázat körébe esik, azaz a kereskedőnek kell viselnie.

Létező gyakorlati probléma, hogy a kereskedők a beszállítókkal fizettetik meg saját működési költségeik egy részét. Ezek a költségek azonban teljes egészében a kereskedő üzleti érdekeit szolgálják, az ő érdekkörében merülnek fel, a konkrét termék értékesítéséhez még csak közvetve sem kapcsolódnak, azzal arányban nem állnak. A törvény tiltja az ilyen üzletlétesítési, üzemeltetési, működési költségek akár részleges áthárítását a beszállítóra.

Szintén jelentős gyakorlati problémát vetnek fel az úgynevezett „belistázási” díjak. Ezek a kereskedő beszállítóinak körébe vagy a terméknek a beszállító árukészletébe való bekerüléséért fizetendőek, azonban semmiféle valódi ellenszolgáltatás nem jár értük, nem egy esetben meghaladják az adott termék egy éves forgalmának teljes mértékét. Mindazonáltal a díj megfizetése nem jelent garanciát adott termékmennyiség megvásárlására, de még csak arra sem, hogy a kereskedő ténylegesen rendel az adott beszállítótól. Ugyanakkor ezen díjak a természetükből eredően versenykorlátozóak és piactorzítóak, hiszen a piacra lépés költségeit növelik a termék előállítási költségeivel össze nem függő alapon, ezzel megakadályozva egy új de kisebb vállalkozás megjelenését az adott termék beszállítóinak körében.

Mindemellett kontraszelekciót okoz a gazdaságban, hiszen így nem a termékek piaci versenye folyik, hanem a díjat megfizetni képes tőkeerősebb beszállító anyagi lehetőségeinél fogva tudja kiszorítani a gyengébb tőkeellátottságú versenytársát, ami a minőségi élelmiszertermelés ellen hat. A kereskedők gyakran visszaélnek a „belistázás” alkalmazásával: rotálják a beszállítókat, így a „belistázási” díjat minden új partnertől be tudják szedni, tehát nem céljuk, hogy állandó beszállítókkal dolgozzanak. A törvény tilalmazza ilyen díjak felszámítását.

A kereskedelemben alkalmazott gyakorlat, hogy a termék kihelyezésért „polcpénzt”, vagy valamilyen a kereskedő által a beszállítónak nyújtott szolgáltatásért díjat fizettetnek a beszállítóval. Ennek generális tilalmát nem célozza a törvény, különös figyelemmel arra, hogy bizonyos szolgáltatásokat maga a beszállító rendel meg a kereskedőtől, és annak nyújtása számára tényleges előnnyel is jár (például reklámszolgáltatás, speciálisan figyelemfelhívó kihelyezés). Ugyanakkor tiltani szükséges a beszállító által nem igényelt szolgáltatásokért történő díj felszámítást.

A végső fogyasztók számára nyújtott árengedmények, akciók a kereskedő üzleti döntésén alapulnak, az ő forgalmának növelését szolgálják, az akciós termék beszállítója számára a fogyasztónak nyújtott és rá áthárított árengedmény kizárólag veszteséget okoz, ráadásul az akció időtartamára és körére semmilyen ráhatása nincsen. Tehát a kereskedő gyakorlatilag a beszállító kontójára nyújt engedményt a végső fogyasztók számára, azonban annak forgalomélénkítő előnyeit ő élvezi. Ennek alkalmazása során kialakult gyakorlat, hogy az árengedményes időszaknál jóval hosszabb ideig kell a beszállítónak akció s áron szállítania. A törvény tilalmazza az ilyen forgalmazói magatartásokat.

Tiltja a törvény a kereskedő működési körébe eső jogszabálysértések miatt a kereskedővel szemben alkalmazott jogkövetkezmények, bírságok költségeinek áthárítását a beszállítóra. Ezek a kerekedő hibájából kerültek kiszabásra, továbbháríthatóságuk gyakorlatilag a szankció értelmét erodálja.

Sajnálatos jelenség a kereskedelemben, hogy a termékek forgási sebessége többszörösen meghaladja azok kifizetésének időtartamát, azaz nem ritka még a gyorsan romló termékek esetében is több hónapos, akár féléves fizetési határidő alkalmazása, mely időtartam leteltéig a kereskedő nemfizetése nem minősül késedelemnek. A bevétel a kereskedő számláján azonnal jelentkezik, hiszen a vásárló a pénztárnál fizet, azonban a beszállító kifizetéséig a kereskedő kamatmentesen használhatja a beszállítók pénzét. Ez a csúszás aztán tartozási láncot generál, hiszen a feldolgozó üzem is csak jelentős késéssel tud a termelőknek fizetni, a mezőgazdaságban pedig jellemzően nem áll a vállalkozások rendelkezésére ezen késedelmet kompenzáló képes mértékű forgótőke. A beszállítói teljesítést követő harminc napon belüli fizetést indokolt előírni, figyelemmel arra, hogy a kereskedelemben nem jellemző a harminc napon túli készletezés, valamint hasonló szabályozást tartalmaz más hatályos törvény is.

A kereskedői visszaélések egyik legetikátlanabb formájának tekinthető az a magatartás, amikor a kereskedő kedvezmény - tipikusan utólagos árengedmény - nyújtását kéri arra az esetre, ha a pénzügyi teljesítésre a fizetési határidőn belül kerül sor. A törvény tiltja az ilyen gyakorlatot.

Sajnálatos jelenség annak szinte általános gyakorlattá válása, hogy a felek szerződésileg zárják ki a hitelezői szerepben levő beszállító számára a polgári jog által biztosított szerződésbiztosító mellékkötelezettségekkel (késedelmi kamat, kötbér, zálogjog stb.) való élés lehetőségét. Ilyen helyzetben gyakorlatilag kiszolgáltatottá válik a beszállító, hiszen pusztán a kereskedő jó szándékán múlik, hogy hozzájut-e a pénzéhez, illetve milyen összegben kapja meg. Ugyanakkor a jogszabályok rendeltetésszerű alkalmazása során semmiféle körülmény nem indokolja a beszállító megfosztását ezen eszközök alkalmazásától, kizárólag a két fél eltérő alkupozíciójára vezethető vissza, ezért a törvény tiltja.

A tisztességes és etikus együttműködés, valamint a piaci verseny feltételeinek biztosítása érdekében szükséges tilalmazni, hogy a kereskedő kizárólagos értékesítési kötelezettséget vagy a legkedvezőbb feltételek alkalmazásának kötelezettségét ellenszolgáltatás nélkül előírhassa a beszállító számára, természetesen ide nem értve a saját márkás termékek körét.

Az üzleti gyakorlatban alkalmazott fogás, hogy lényeges szerződési feltételeket nem rögzítenek írásban, így esetleges jogvita során azok bizonyítása nehéz, vagy lehetetlen. Ennek kiküszöbölése érdekében a törvény biztosítani kívánja a jogot a beszállító számára, hogy kérhesse a számára fontos szerződési rendelkezések írásba foglalását, melyre a kereskedő a kéréstől számított három munkanapon belül köteles.

A mezőgazdasági és élelmiszeripari termékek előállításának sajátossága, hogy azok csak korlátozott ideig készletezhetőek, illetve előállításuk ciklikus tervezést igényel. Ugyanakkor a kereskedelemben bevett az a - beszállítóra nézve sajnálatosan károkozással járó - gyakorlat, hogy a megrendelést, annak lemondását vagy megváltoztatását olyan időben közlik, amely a beszállító reagálását, kármentési lehetőségeit szinte teljesen beszűkíti, ellehetetleníti.

A törvény tilalmazza a kereskedő általi, objektíven nem igazolható és kereskedő működése szempontjából külső eseményre nem visszavezethető okból történő egyoldalú szerződésmódosítást. Ezen rendelkezés célja annak megakadályozása, hogy a kereskedő külső körülményektől független és valós adatokkal alá nem támasztott okból, egyoldalúan módosíthassa a szerződést.

A (3) bekezdés semmisnek minősíti a tisztességtelen forgalmazó magatartást tartalmazó, illetve a törvény szerinti tilalom megkerülésére irányuló szerződési kikötést. Ennek nyomán a Polgári Törvénykönyv XXI. fejezetében foglalt semmisségi jogkövetkezmények alkalmazása nyílik meg.

A semmisség következményén túlmenően a beszállító védelme érdekében a (4) bekezdés kizárja, hogy a beszállító érvényesen hozzájáruljon vele szemben tisztességtelen forgalmazói magatartás tanúsításához. A rendelkezés célja a beszállító kiszolgáltatottságából eredő fenyegetettség eliminálása.

A kereskedő által a beszállítónak nyújtott szolgáltatások vonatkozásában monopol helyzetben van, ugyanis ezen szolgáltatásokat (polchely, merchandising, logisztika, marketing stb.) kizárólag a kereskedőtől veheti igénybe. Monopol szolgáltatás esetén pedig különösen nagy a veszélye a torzulásának, és az ellenértéknek a valós értéktől való elszakadásnak. Ennek megelőzése érdekében az (5) bekezdés előírja, hogy a termék forgalmazásához kapcsolódó szolgáltatásra vonatkozó feltételeket - így különösen a szolgáltatásért fizetendő díjat -, mint általános szerződési feltételeket a kereskedő köteles előzetesen nyilvánosságra hozni, melynek elmulasztása tisztességtelen forgalmazói magatartásnak minősül. Ehhez kapcsolódóan a 9. § szerint az eljáró mezőgazdasági igazgatási szerv eltilthatja a kereskedőt az adott szerződési feltétel alkalmazásától, amennyiben az nem egyértelmű megfogalmazású, a szolgáltatás, illetve ellenszolgáltatás nincs pontosan meghatározva vagy a kereskedő által felszámított díj nem költségarányos.

A 4. §-hoz

A törvény meghatározza, hogy a tisztességtelen forgalmazói magatartással kapcsolatos eljárás során főszabályként a mezőgazdasági szakigazgatási szerv jár el. Kivétel ez alól, ha versenyfelügyeleti eljárás indult és abban marasztaló döntés született vagy kötelezettségvállalásra került sor. Ez esetben a korábban megindult termékpálya-felügyeleti eljárást meg kell szüntetni, illetve a döntést vissza kell vonni.

Az eljárás során az eljáró mezőgazdasági igazgatási szerv eljárására a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseit kell alkalmazni. Az ügyintézési határidő két hónap, amely indokolt esetben egy alkalommal legfeljebb két hónappal meghosszabbítható. Feljogosítja az eljáró hatóság helyszíni ellenőrzést végző köztisztviselőjét, hogy az ellenőrzött helyiségbe, illetve létesítménybe beléphessen, az ellenőrzés tárgyát képező vagy azzal kapcsolatos iratokat, dokumentációt, adathordozókat - az adatvédelemre, valamint a titoktartásra vonatkozó külön jogszabályok figyelembevételével - megismerhesse és azokról másolatot, illetve kivonatot készíthessen, eljárása dokumentálására a helyszínen kép-, illetve hangfelvételt készíthessen, a lezárt terület felnyitásával, az ott tartózkodó személyek akarata ellenére is a lezárt ingatlanok területére, üzlethelyiségbe, üzemi helyiségbe beléphessen akkor is, ha azok egyidejűleg lakás céljára szolgálnak, továbbá szállítóeszközöket, dokumentációt ellenőrizhessen. Rögzíti továbbá a törvény, hogy a mezőgazdasági igazgatási szerve törvény szerinti eljárásában hozott döntése ellen közigazgatási eljárás keretében fellebbezésnek helye nincs, azonban jogorvoslati útként rendelkezésre áll a határozat bírósági felülvizsgálata.

Az 5. §-hoz

A törvény a beszállítók érdekképviseletét ellátó szakmai szervezetet az eljárás indításával kapcsolatban ügyféli jogállással ruházza fel, annak érdekében, hogy adott esetben bejelentéssel élhessen egy tagvállalatával szemben alkalmazott tisztességtelen forgalmazói magatartás miatt. Ugyanakkor ez az eljárási jogosultság nem érinti a beszállító azon jogát, hogy a jogsértővel szemben igényét érvényesítse.

A 6. §-hoz

A bírság mértékének meghatározása során a jogsértéshez kapcsolódó körülmények mérlegelése mellett a kereskedő gazdasági jelentőségét, erejét is figyelembe kell venni. A törvényben rögzítésre kerül a kiszabható bírság mértékének alsó és felső határa a kereskedő előző évi nettó árbevételének függvényében, ezáltal biztosítva, hogy a kereskedő piaci jelentőségével arányos szankció kerüljön megállapításra. A kereskedő gazdasági erejét alapvetően az éves nettó árbevétel mint mutató alkalmazásával rendeli figyelembe venni. Nettó árbevételként az éves beszámoló, illetve egyszerűsített beszámoló eredmény-kimutatásának megfelelő sora értendő, korrigáló, csökkentő tényezők nélkül.

A 7. §-hoz

A törvény a bírságot adók módjára behajthatóvá teszi. A bírságot a közlésétől számított 15. napig meg kell fizetni, továbbá a kiszabásáról rendelkező közigazgatási hatósági határozat fellebbezésre tekintet nélkül végrehajtása, vagy biztosítási intézkedés elrendelhető a bírság-fizetési kötelezettség teljesítésének biztosítása érdekében. Megjelenik a bírság megfizetéséért való személyes helytállás intézménye is. A törvény szerint meghatározásra kerül a beszedett bírságbevételek felhasználási köre is.

A 8. §-hoz

A rendelkezés lehetőséget biztosít az eljáró hatóság számára, hogy meghatározott feltételek fennállása esetén ne szabjon ki bírságot a kereskedővel szemben. A kötelezettségvállaló nyilatkozatot jóváhagyva biztosítja, hogy a kereskedő a magatartását a törvénnyel összhangba hozva elkerülje a bírság kiszabását.

A 9. §-hoz

A kereskedő által a beszállítónak nyújtott szolgáltatások vonatkozásában monopol helyzetben van, ugyanis ezen szolgáltatásokat (polchely, merchandising, logisztika, marketing stb.) kizárólag a kereskedőtől veheti igénybe. Monopol szolgáltatás esetén pedig különösen nagy a veszélye a torzulásának, és az ellenértéknek a valós értéktől való elszakadásnak. Ennek megelőzése érdekében a 3. § (5) bekezdése előírja, hogy a termék forgalmazásához kapcsolódó szolgáltatásra vonatkozó feltételeket - így különösen a szolgáltatásért fizetendő díjat -, mint általános szerződési feltételeket a kereskedő köteles előzetesen nyilvánosságra hozni. Az eljáró mezőgazdasági igazgatási szerv vizsgálja az így közzétett árakat, és eltilthatja a kereskedőt az adott szerződési feltétel alkalmazásától, amennyiben az nem egyértelmű megfogalmazású, a szolgáltatás, illetve ellenszolgáltatás nincs pontosan meghatározva vagy a kereskedő által felszámított díj nem költségarányos.

-----STARTING---POINT---VEGE---

A 10. §-hoz

A törvény 2010. január 1-jén lép hatályba.

A jogalkotásról szóló 1987. évi XI. törvény 11. §-ának (2) bekezdése értelmében jogszabály a kihirdetését megelőző időre nem állapíthat meg kötelezettséget. A törvény előírásai kihatnak a hatálybalépés előtt keletkezett szerződések rendelkezéseire oly módon, hogy a hatályba lépése előtt létrejött és a törvény rendelkezésébe ütköző, de még nem teljesített szerződési kikötés 2010. február 1-jén hatályát veszti. A Polgári Törvénykönyvről szóló 1959. évi IV. törvény 226. §-ának (2) bekezdése értelmében jogszabály a hatályba lépése előtt megkötött szerződések tartalmát csak kivételesen változtathatja meg. Ha a szerződés megváltozott tartalma bármelyik fél lényeges jogos érdekeit sérti, a fél kérheti a bíróságtól a szerződés módosítását, vagy - ha jogszabály másként nem rendelkezik - a szerződéstől elállhat. Mindez azt jelenti, hogy jogszabály megváltoztathatja a hatályba lépése előtt megkötött szerződések tartalmát, igaz csak kivételes esetben. A szerződésekre vonatkozó visszterhesség vélelméből következően mindez legalább az egyik fél terhére kötelezettséget állapít meg. A 32/1991. (VI. 6.) AB határozat értelmében e rendelkezés funkciója, hogy a fennálló szerződések szolgáltatási egyensúlyának felbomlása esetén az állami beavatkozást társadalmi méretekben lehetővé tegye.