2012. évi XXXI. törvény indokolása

a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény és az azzal összefüggő egyes törvények módosításáról, valamint a katasztrófavédelemmel kapcsolatos egyes törvényi rendelkezések módosításáról

-----STARTING---POINT---ALTALANOS--- 

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs. tv.) 2012. április 15-ei hatályba lépésével összefüggésben kerül sor törvények módosítására. A Szabs. tv.-ből több szabálysértési tényállás kikerült, amely cselekmények szankcionálása a jövőben az ágazati törvényekben szabályozottan, közigazgatási bírságolás útján valósul meg.

A Szabs. tv. egyéb technikai jellegű módosításait is elvégezi a törvény.

A szabálysértési értékhatár húszezer forintról ötvenezer forintra történő felemelése jelentősen érinti a bűncselekmények áldozatainak segítéséről és az állami kárenyhítésről szóló 2005. évi CXXXV. törvény (a továbbiakban: Ást.) alapján nyújtott támogatásokat.

A Szabs. tv. preambuluma és 1. §-a egyaránt kriminális, törvény által büntetni rendelt, társadalomra veszélyes cselekményként definiálja a szabálysértéseket. Ezzel a megközelítéssel kvázi-trichotóm rendszer jött létre, a szabálysértési jogot egyértelműen a büntetőjog felé közelítve. Ez a közeledés az áldozat szempontjából pozitívan értékelhető, mivel számára a szabálysértés és a bűncselekmény megélése között nincs jelentős különbség olyan szempontból, hogy mindkét esetben ő szenvedi el a kriminális cselekmény hátrányos következményeit. Erre tekintettel viszont szükséges az áldozatok segítésével kapcsolatos joganyagot is ebbe az irányba elmozdítani, hogy ne váljék ketté a szabálysértési és a bűncselekményi áldozatok helyzete, előbbieket indokolatlanul hátrányos helyzetbe hozva.

A társadalmi szolidaritás és a méltányosság elveit követve indokolt tehát továbbra is hozzáférést biztosítani az áldozatoknak a szükséges támogatásokhoz. Ehhez szükséges az Ást. hatályának kiterjesztése a tulajdon elleni szabálysértés áldozataivá vált személyekre is. Ők így nem szenvednek hátrányt amiatt, hogy az általuk megélt kriminális cselekmény nem bűncselekmény, hanem szabálysértés.

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény (a továbbiakban: Kat.), valamint végrehajtási rendeletei 2012. január 1. napjával hatályba léptek.

A katasztrófavédelmi szervezetrendszer a Kat. hatályba lépésével teljesen megújult, a hivatásos önkormányzati tűzoltóságok az egységes katasztrófavédelmi szervezetbe tagozódtak be, valamint korszerűsödtek a katasztrófahelyzetekkel kapcsolatos irányítási szabályok is.

Az Alaptörvény azonos időpontban történt hatályba lépésére figyelemmel, ezzel egy időben a jogrendszer egyéb elemei is nagy arányban cserélődtek ki, ezért a Kat. rendelkezései jelentősen megváltozott szabályozási környezetben léptek hatályba.

Mindezek a körülmények indokolttá tették az elfogadott joganyag áttekintését. Ennek egy része a törvényi szintű szabályozást érinti. A szükséges rendelkezéseket törvény tartalmazza.

A törvényi szintű szabályváltoztatások elsősorban kisebb jelentőségű pontosításokat tartalmaznak.

-----STARTING---POINT---RESZLETES---

Az 1. §-hoz

A törvény fogalmának a pontosítását tartalmazza.

A 63/2012. (IV. 2.) Korm. rendeletben meghatározott összegű pénzbírság bevezetése miatt szükséges a halmazat szabályok meghatározása.

A 63/2012. (IV. 2.) Korm. rendeletben meghatározott összegű pénzbírság kiszabása esetén az ismételt elkövetés szabályait tartalmazza, egyben meghatározza, hogy a XXVII. és XXVIII. Fejezetben meghatározott közlekedési szabálysértésekre nem lehet alkalmazni az ismételt elkövetésre vonatkozó azon szabályokat, amely szerint legalább két ízben történő felelősségre vonást követően szabálysértési elzárás büntetést kell alkalmazni. Ennek megfelelően a kötelező járművezetéstől eltiltás intézkedés alkalmazási köre kiterjed valamennyi XXVII-XXVIII. Fejezetben meghatározott engedélyhez kötött járművezetés szabályainak megszegésével elkövetett szabálysértésre.

A szabálysértési szankciók végrehajthatóságának elévülési szabályait határozza meg, kiegészítve a pénzbírság, a közérdekű munka, valamint a helyszíni bírság esetével.

Figyelemmel arra, hogy a szabálysértési elzárás „szabadságelvonással” jár, erre tekintettel indokolt, hogy az állományilletékes parancsnok tudomást szerezzen a katona esetén az elzárással kapcsolatos intézkedésekről, mivel a parancsnok hatásköre kiterjed az általa vezetett szervezet működésének minden területére.

A Gyermekbarát Igazságszolgáltatásért Munkacsoportról szóló 75/2011. (XII. 30.) KIM-BM-NEFMI együttes utasítás alapján a Munkacsoport feladata, hogy a gyermekbarát igazságszolgáltatás megvalósítása érdekében civil kerekasztal keretében konzultációt folytasson az érintett civil szervezetekkel, valamint a konzultáció eredményeképpen előkészítse az egyes törvények gyermekbarát igazságszolgáltatáshoz igazodó módosítását. Ennek keretében kerül sor a Szabs. tv., a Btk., valamint a Be. és a Pp. egyes rendelkezéseinek gyermekbarát szempontú felülvizsgálatára is.

Az elővezetést el lehet rendelni helyszíni bírság meg nem fizetése esetén, amennyiben annak elzárásra átváltoztatására kerül sor és az elkövető nem jelenik meg a büntetés-végrehajtási intézetben. Ezt pótolja a törvény.

Pontosítja a szabálysértési őrizettel és az azt meghosszabbító végzéssel szembeni fellebbezés szabályait.

A foglalkozás-egészségügyi alkalmassági vizsgálat költsége szabálysértési költségként felszámolható.

A törvény szerint a határozatot meg kell küldeni az áldozatsegítő szolgálatnak, amennyiben kárenyhítésre került sor, valamint a megszüntető határozatot a sértettnek is, mivel ellene panasszal élhet.

Hasonlóan az eljárásban kiszabott pénzbírsághoz, a helyszíni bírság kiszabásánál is meg kell határozni a jogszabályi eltérés lehetőségét.

Tekintettel arra, hogy a helyszíni bírságolás során halmazati szabály nincs, ezért rendelkezni szükséges arról, hogy meghatározott összegű több szabálysértés elbírálása során a legmagasabb összegű bírságot kell kiszabni.

A törvény szabályozza továbbá a helyszíni bírság kiszabása során az ismételt elkövetésre vonatkozó szabályokat, amennyiben meghatározott összegű bírsággal sújtandó szabálysértés elbírálására kerül sor.

Kiegészítésre került a normaszöveg azzal, hogy a szabálysértési hatóság előtti eljárás során, ha az eljárás alá vont személy nem járul hozzá a közérdekű munka végzéséhez, nincs lehetőség annak kiszabására.

A meghatározott összegű bírság kiszabása esetén a pénzbírság mértéke miatt nincs helye kifogás benyújtásának.

Nincs jogorvoslatnak helye a bíróság megszüntető határozatával szemben.

Pontosítja a kifogás visszavonásával kapcsolatos szabályokat.

Kiegészítésre került a normaszöveg azzal, hogy a bíróság előtti eljárás során, ha az eljárás alá vont személy nem járul hozzá a közérdekű munka végzéséhez, abban az esetben nincs lehetőség annak kiszabására.

A gyermekbarát igazságszolgáltatás megvalósítása érdekében szükséges a módosítás.

A helyszíni bírságot kiszabó szerv vagy szervezet kötelezettségét állapítja meg arra vonatkozóan, hogy kinek kell megküldenie a helyszíni bírságról szóló iratokat.

A pénz- és helyszíni bírság közérdekű munkával történő megváltása esetén az azt végrehajtó szervek köre eltérhet, ezért indokolt a pontos jogszabályhelyre történő utalás.

Az elfogadott szabálysértési törvény a közérdekű munka végrehajtása vonatkozásában két különböző eljárásrendet határoz meg aszerint, hogy arra a szabálysértési hatóság, illetve bíróság által kiszabott önálló büntetés eredményeképpen, vagy a pénzbírság, helyszíni bírság megváltása céljából az elkövető önkéntes vállalása alapján kerül sor. A módosítás a két eljárást egységesíti és a közérdekű munka végrehajtását az állami foglalkoztató szerv hatáskörébe utalja.

A közérdekű munka végrehajtására vonatkozó szabályokat részletezi.

Egy új alcím és új § kerül a törvénybe, amely meghatározza a közérdekű munka foglalkoztatói nyilvántartását.

A bűnügyi nyilvántartáshoz hasonlóan a szabálysértési nyilvántartásban is szükséges a kapcsolati kód rendeltetésének és képzési mechanizmusának törvényi szintű meghatározása.

A szabálysértési nyilvántartási rendszerben a szabálysértést elkövetettek és a helyszíni bírságoltak nyilvántartásába beépítésre kerül a perújítás eredményeként hozott határozat adata is.

A Szabs. tv. a szabálysértési nyilvántartásokból elektronikus úton, egyedi informatika alkalmazás igénybevételével biztosítja a közvetlen adathozzáférést. A gyakorlatban azonban a természetvédelmi őr, az önkormányzati természetvédelmi őr, az erdővédelmi szolgálat tagja, a halászati őr és a mezőőr részére a közvetlen hozzáférés nem biztosított. Ezért a módosítás ezen helyszíni bírságolásra jogosultak rövid úton történő adatbeszerzését szabályozza akkor, ha nincs lehetőség a elektronikus úton történő közvetlen adathozzáféréshez.

A Szabs. tv. felhatalmazást ad a szabálysértési szabályozásért felelős miniszternek, hogy a szabálysértési nyilvántartásokban kezelt adatok igazolására kiállított hatósági bizonyítvány kiadása részletes eljárási rendjének szabályait rendeletben állapítsa meg. Ennek azonban a törvényi alapja nem volt megteremtve, ezért szükséges a módosítás.

A statisztikai adatgyűjtésre vonatkozóan rögzít szabályt.

Az egyesülési jogról, a közhasznú jogállásról, valamint a civil szervezetek működéséről és támogatásáról 2011. évi CLXXV. törvény a „társadalmi szervezet” terminológiát jogrendszerből kivezette, ezért szükséges a módosítás.

A jogosulatlan címhasználat szabálysértésként való szankcionálása indokolt, tekintettel arra, hogy közigazgatási bírságolás esetén nem lehet egyetlen hatóságot kijelölni a bírság kiszabására, a különböző fordulatokra tekintettel.

Új tényállásként bekerül a törvénybe a gyógyszerrendészeti készítményekkel kapcsolatos szabálysértés, tekintettel arra, hogy a közegészségügyet súlyosan veszélyeztető, nem garantált minőségű gyógyszerek forgalomba kerülése veszélyes.

Új tényállásként szerepel a tiltott fürdés, figyelemmel arra, hogy az elmúlt években jelentős számú haláleset történt a nem kijelölt fürdőhelyen. A szabálysértési tényállás ellenőrzése kapcsán a rendőrség igen nagy számban mentett meg életeket a tiltott területen fürdőzők körében.

A Büntető Törvénykönyv 336/A-336/B. §-a tartalmazza a kibúvás a polgári szolgálat alól, illetve a polgári szolgálat megtagadása büntetőjogi tényállásait, amelyek azonban a Btk. 333/A. § alapján csak megelőző védelmi helyzetben és rendkívüli állapotban bevezetett hadkötelezettség elrendelését követően alkalmazhatóak.

A polgári védelmi kötelezettség megsértése ugyanakkor nem csak megelőző védelmi helyzetben, illetve rendkívüli állapot idején lehet társadalmilag veszélyes, hiszen a szankcionálhatóság hiánya természeti vagy egyéb katasztrófák esetén is megnehezítheti a tervezést és a védekezést.

A fokozatosság elvének érvényesítése érdekében ezért indokolt a polgári védelmi kötelezettség megsértésével kapcsolatos cselekmények szankcionálhatóságát a szabálysértési jog keretein belül megteremteni.

Új tényállásként beiktatásra kerül a honvédelmi kötelezettség megszegése, amely a kieső tényállások helyett kerül vissza.

Pontosításra került a rossz minőségű termék forgalomba hozatala és az élelmiszer engedély nélküli előállítása, forgalomba hozatala tényállás címe és tartalma is.

A felhatalmazó rendelkezések pontosítását tartalmazza.

Meghatározza a törvény rövid megjelölését.

A bűncselekményből szabálysértéssé minősülő cselekmények elbírálásának átmeneti szabályait határozza meg.

A 2. §-hoz

A fiatalkorúak szabálysértési elzárás büntetésének végrehajtását a felnőtt korúaktól elkülönítetten kell végrehajtani. Ezt a törvény rögzíti, de indokolt a büntetések és intézkedések végrehajtásáról szóló jogszabályban is kimondani. A katonákkal szemben kiszabott elzárásra külön szabályozás kell, hogy vonatkozzon, hasonlóan a katonai fogdában végrehajtani rendelt szabadságvesztéshez. E rendelkezés előírása a személyi állomány védelme érdekében szükséges.

A 3. §-hoz

E szakasz az egészségügyi hatósági és igazgatási tevékenységről szóló 1991. évi XI. törvény megfelelő módosításáról gondoskodik.

Az (1) bekezdésben az „Adatszolgáltatással, nyilvántartással, hatósági ellenőrzéssel kapcsolatos kötelezettségek megszegése” című szabálysértési tényállás megszűnése miatt a jogalkotó e magatartást egészségügyi bírsággal sújtandó mulasztásként határozza meg.

A (2) bekezdésben lévő módosítást az indokolja, hogy az „Orvosi vizsgálat elmulasztása”, az „Egészségügyi, szociális és gyermekvédelmi tevékenység jogosulatlan végzése”, valamint az „Adatszolgáltatással, nyilvántartással, hatósági ellenőrzéssel kapcsolatos kötelezettségek megszegése” című szabálysértési tényállás szintén megszűnik, e helyett a törvény egészségügyi bírsággal sújtja a jogszabálysértést elkövetőket.

A 4. §-hoz

A statisztikai adatszolgáltatással kapcsolatos szabálysértés tényállása nem került bele a Szabs. tv.-be, így 2012. április 15-étől nem biztosítható a statisztikai adatszolgáltatási kötelezettség megszegésének szankcionálása. Mindezekre tekintettel jött létre a közigazgatási bírságolása a szabályszegésnek.

Az 5-6. §-hoz

A kieső szabálysértési tényállások helyett megalkotja a közigazgatási bírságolás lehetőségét a bányászattal, az állattenyésztéssel kapcsolatban.

A 7. §-hoz

A a Rendőrségről szóló 1994. évi XXXIV. törvény (a továbbiakban: Rtv.) érintett §-ait pontosítja, figyelemmel arra, hogy egyes szabályszegéseket már nem tartalmaz a Szabs. tv., továbbá a régi törvényre való hivatkozás került ki.

Az Rtv. felhatalmazó rendelkezéseinek a módosításával megteremthető egyrészről a szabályozás szintjének egységessége a nemzetbiztonsági szolgálatokról szóló 1995. évi CXXV. törvény alapján titkos információgyűjtést végző Terrorelhárítási Központ és a nemzetbiztonsági szolgálatok között, másrészről elkerülhetővé válik, hogy a BM utasítás módosításával olyan bonyolult szabályozás jöjjön létre a titkos információgyűjtés tekintetében, amely megnehezítené a kizárólag az Rtv. VII. fejezete szerinti bűnfelderítési célú titkos információgyűjtést végző rendőri szervek munkáját.

A 8. §-hoz

A vízgazdálkodásról szóló 1995. évi LVII. törvény 29. § (3) bekezdése kimondta, hogy az engedély nélküli vízimunka vagy vízhasználat esetén a mindenkori vízjogi szabálysértési felső értékhatár ötszöröséig terjedhet a bírság összege, azonban a Szabs. tv. nem tartalmazza már a vízjogi szabálysértés tényállását. A vízjogi szabálysértés megszűnésével a kiszabható bírság mértéke nem értelmezhető, nem számítható, ezért a korábbi vízjogi szabálysértési tényállásban meghatározott felső értékhatár természetes személynél 300.000, egyébként 1.000.000 forint.

A 9. §-hoz

Az államháztartásról szóló 2011. évi CXIV. törvény 41. § (2) bekezdésében foglalt rendelkezés alapján, az államháztartás központi alrendszerébe tartozó költségvetési szerv költségvetéséből támogatás, adomány és más ellenérték nélküli kötelezettség nem vállalható, valamint kifizetés nem teljesíthető.

E rendelkezés alapján a szervezet-átalakítás során feleslegessé váló, de még használatra alkalmas technikai eszközök még pályázat útján sem adhatók át az önkéntes tűzoltó egyesületeknek.

A módosítás megteremti a lehetőséget arra, hogy a helyi katasztrófavédelmi szervek átszervezése során feleslegessé váló és felszabaduló technikai eszközök, felszerelések pályázat útján ingyenesen átadhatók legyenek a tűzvédelem szempontjából „fehér foltnak” minősülő területeken működő és a hivatásos katasztrófavédelmi szerv helyi szervével együttműködési megállapodást kötött önkéntes tűzoltó egyesületek részére - javítva azok technikai, műszaki ellátottságát és reagálási-, tűzoltási, valamint mentési képességét.

A módosítás a Budapest Liszt Ferenc Nemzetközi Repülőtér névváltozásához igazítja a repülőtéri tűzoltósággal kapcsolatos felhatalmazó rendelkezést.

A 10. §-hoz

A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) 100/A. § (1) bekezdés a) pontja jelenleg csak a megszűnő tényállás egyik részét, az egyenlő bánásmód megsértésének szankcionálását teszi lehetővé. Annak érdekében, hogy a tényállás másik része (az engedély nélkül végzett tevékenység) továbbra is szankcionálható legyen, ki kell egészíteni a Gyvt.-nek a gyermekvédelmi igazgatási bírságot szabályozó rendelkezését.

A 11. §-hoz

A Szabs. tv. 2012. április 15-étől hatályon kívül helyezi az egyes szabálysértésekről szóló 218/1999. (XII. 28.) Korm. rendeletet (a továbbiakban: Szabs. r.), így ettől az időponttól az építésügy körébe eső szabálysértések szankcionálásának lehetőségét az épített környezet alakításáról és védelméről szóló 1997. évi LXXVIII. törvényben (a továbbiakban: Étv.) szükséges biztosítani.

Hatályon kívül helyezésre kerül a Szabs. r.-nek az építészeti-műszaki tervezési tevékenység jogosultság nélkül való folytatásának szabálysértési alakzata, amely az Étv.-ben eddig nem került nevesítésre, így indokolt az építészeti-műszaki tervezési, az építésügyi műszaki és igazgatási szakértői tevékenység szabályai között való elhelyezése. A törvény az építésügyi hatóságra telepíti az építési engedélyhez kötött építészeti-műszaki tervezési tevékenység jogosultság nélkül való végzésének szankcionálását és közigazgatási bírság kiszabását.

A tervezői jogosultság nélkül végzett tervezési tevékenység esetén az építésügyi hatóság jár el. Az építésügyi hatóság első fokon a települési, fővárosi kerületi jegyző, a körjegyző [az építésügyi és az építésfelügyeleti hatóságok kijelöléséről és működési feltételeiről szóló 343/2006. (XII. 23.) Korm. rendelet 1. § (1) bekezdése], másodfokon az illetékes kormányhivatal [343/2006. (XII. 23.) Korm. rendelet 1. § (3) bekezdése].

A hatályát vesztő Szabs. r. szabályozta az adatszolgáltatással, nyilvántartással, hatósági ellenőrzéssel kapcsolatos kötelezettségek megszegésének jogkövetkezményeit. Az épületek energetikai tanúsítási tevékenység szabályai adatszolgáltatási kötelezettséget írnak elő az ilyen tevékenységet folytató tanúsítókra, amelynek szankciója a szabálysértési eljárás alapján pénzbírság volt. A hatályon kívül helyezett szabálysértési szankció helyett az építési törvényben rögzíteni szükséges az adatszolgáltatást elmulasztó tanúsító tevékenységének szankcionálási szabályait és megsértése miatti közigazgatási bírság kiszabását.

Az energetikai tanúsítói tevékenységet végző személy adatszolgáltatásra vonatkozó kötelezettsége megszegésének esetében a névjegyzéket vezető szerv jár el. A névjegyzéket vezető szerv első fokon a területileg illetékes szakmai kamara, másodfokon az országos kamara [az Étv. 38/C. § (3) bekezdése, az egyes építésügyi szakmagyakorlási tevékenységekről szóló 192/2009. (IX. 15.) Korm. rendelet 12. § (1) bekezdése, valamint a tervező- és szakértő mérnökök, valamint építészek szakmai kamaráiról szóló 1996. évi LVIII. törvény 42. § (4) bekezdése].

A felvonókkal kapcsolatos bírságolást szükséges rendezni.

A 12. §-hoz

A kieső szabálysértési tényállás helyett megalkotja a közigazgatási bírságolás lehetőségét, amely szerint, aki a nemzeti gyászról szóló jogszabályban meghatározott kötelezettségeket megszegi, közigazgatási bírsággal sújtható.

A 13. §-hoz

A személy- és vagyonvédelmi, valamint a magánnyomozói tevékenység szabályainak megszegésével kapcsolatos felügyeleti bírság kiszabására vonatkozó szabályokat pontosítja.

A 14. §-hoz

A Szabs. tv. 2012. április 15-i hatályba lépése és a Büntető Törvénykönyvről szóló 1978. évi IV. törvény egyidejű módosítása koncepcionális változásokat eredményez a magyar büntetőjogban. Ennek egyik eleme a szabálysértési értékhatár húszezer forintról ötvenezer forintra történő felemelése, ami jelentősen érinti az Ást. alapján nyújtott támogatásokat.

A társadalmi szolidaritás és a méltányosság elveit követve indokolt hozzáférést biztosítani az áldozatoknak a szükséges támogatásokhoz. Ehhez szükséges az Ást. hatályának kiterjesztése a tulajdon elleni szabálysértés áldozataivá vált személyekre is. Ők így nem szenvednek hátrányt amiatt, hogy az általuk elszenvedett kriminális cselekmény nem bűncselekmény, hanem szabálysértés.

A 15. §-hoz

A szabálysértésekről szóló 1999. évi LXIX. törvény helyébe lépő Szabs. tv. címéből fakadó változás és a koherencia megteremtése indokolja a módosítást.

A Szabs. tv. végrehajtásra vonatkozó rendelkezései nem tartalmazzák a közvetlen letiltás úján, vagy az adók módjára történő végrehajtást. Figyelemmel arra, hogy a közvetlen letiltás úján, vagy az adók módjára történő végrehajtás során behajtott pénzbírság és eljárási költség összege a végrehajtó települési önkormányzatot illette meg, a két végrehajtási forma megszűnésével a behajtott összegre vonatkozó önkormányzati jogosultság törlése is indokolt.

A Szabs. tv. és a szabálysértési jogsegélyről szóló törvény közötti összhang megteremtése miatt indokolt a melléklet újraszabályozása.

A 16. §-hoz

Elkerülhetetlen a cash control rendeletben foglaltaknak megfelelést hazai szinten új alapokra helyezni. Ennek megfelelően a Közösség területére belépő, illetve a Közösség területét elhagyó készpénz ellenőrzéséről szóló, 2005. október 26-ai 1889/2005/EK európai parlamenti és tanácsi rendelet végrehajtásáról szóló törvény keretein belül szabályozni kell mind az elkövetési magatartásokat, mind a felderített készpénz visszatartására vonatkozó szabályokat, mind a bejelentési kötelezettség megszegésére vonatkozó szankciórendszert. Az eddig felderített összegeket figyelembe véve a maximum néhány százezer forintig terjedő bírság ugyanis preventív erővel nem rendelkezik.

A 17. §-hoz

Az erdővédelmi szolgálat tagjai jogosultsági körének kibővítése szükséges az erdővédelmi szolgálat tagjaihoz kapcsolódó szabálysértési eljárások hatékony lefolytatása érdekében.

A 18. §-hoz

A módosítás a veszélyes anyagokkal kapcsolatos üzemzavar fogalmát pontosítja az oxidáló, tűz- vagy környezetre veszélyes tulajdonságú veszélyes anyag kikerülése esetén a légnemű anyagra vonatkozó külön szabály meghatározásával.

A katasztrófavédelmi törvény értelmében a katasztrófavédelem megszervezése és irányítása a Kormány feladata. Irányítási jogosítványt ad továbbá a katasztrófák elleni védekezésért felelős miniszternek, valamint a védekezéssel kapcsolatos feladatok vonatkozásában a kormányzati koordinációs szervnek. Az irányítás ezen hármas tagolása indokolatlan, különös tekintettel arra, hogy a kormánybizottságként működő kormányzati koordinációs szerv tagjai - figyelemmel a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 29. § (2) bekezdésének rendelkezésére - a miniszterek. Ezzel a megoldással a kormányzati koordinációs szerv összetétele azonos a Kormány összetételével.

Ezen ellentmondás feloldását szolgálja a törvény úgy, hogy a kormányzati koordinációs szerv a jövőben irányítási jogosítvány nélkül, tárcaközi bizottságként működne a katasztrófavédelmi feladatok összehangolt megoldása érdekében. A bizottságban ennek megfelelően nem lesz szükséges a miniszteri szintű részvétel.

A felhatalmazó rendelkezések módosításával az eljáró hatóságok meghatározása a veszélyes anyagokkal foglalkozó üzemek hatósági felügyelete kapcsán kormányrendeleti szintre kerül.

Ennek megfelelően a törvényi szintű hatáskör-telepítéseket a törvényből el kell hagyni.

A módosítás a katasztrófavédelmi hozzájárulásra vonatkozó rendelkezések pontosítását tartalmazza. A rendelkezés egyértelművé teszi, hogy a hozzájárulás összegének számításakor mindig az előző évi nettó árbevételt kell alapul venni.

A módosítás tisztázza, hogy a termék előállításával foglalkozó üzemeltető esetében a veszélyes tevékenységgel összefüggésben a katasztrófavédelmi hozzájárulás szempontjából figyelembe veendő nettó árbevétel nem keletkezik, ha a veszélyes anyag felhasználása kizárólag olyan technológiai folyamat része, amely nem közvetlenül a termék előállításához szükséges. E rendelkezés alapján a veszélyes anyagokat nem a gyártási folyamatban felhasználó üzemeltetők - tehát pl. a gyártási folyamat alatt, vagy annak befejeztét követően a termék hűtőházban történő tárolásával kapcsolatban az ammóniát hűtőközegként felhasználó cégek - terhei csökkennek.

A nemzetközi katasztrófa-segítségnyújtás és -segítségkérés általános szabályainak a végrehajtási szabályok között történő megjelenítése az Európai Unió jogának való megfelelés érdekében, a közösségi Polgári Védelmi Mechanizmus kialakításáról szóló, 2007. november 8-i 2007/779/EK, Euratom tanácsi határozat miatt szükséges.

A kormányrendeleti felhatalmazások pontosítása az eljáró hatóságok meghatározását - a Kormány szervezetalakítási szabadságának elvével összhangban - a Kormány hatáskörébe utalja mind a veszélyes anyagokkal foglalkozó üzemek hatósági felügyelete, mind az üzemek által fizetendő katasztrófavédelmi hozzájárulás kapcsán.

A 19. §-hoz

A kieső szabálysértési tényállások helyett megalkotja a közigazgatási bírságolás lehetőségét, megteremti a honvédelmi bírság kiszabását.

A 20. §-hoz

A Szabs. tv.-t megelőzően a magyar jogban a közigazgatási hatóságok által alkalmazható igazgatásellenes szankciókat a szabálysértési jog, valamint az objektív közigazgatási szankciók kapcsán az egyes ágazati jogszabályok rögzítették. Figyelemmel ugyanakkor elsősorban arra, hogy a Szabs. tv. alapján a szabálysértések közül kikerültek az igazgatásellenes magatartások (mintegy száz tényállás), amelyek tekintetében mindazonáltal megállapítható a társadalomra veszélyesség, szükséges ezért ezek közigazgatási jogon belüli szankcionálása, ezzel együtt azon szabályok megteremtése, amelyek hatékony eszközt adnak a hatóságok kezébe a jogsértés elleni fellépésre. A jogrendszer egységének és átláthatóságának megőrzése érdekében indokolt, hogy ezt az érdemi hatósági eszközt, az elkobzást a közigazgatási eljárás kódexe, a közigazgatási hatósági eljárás általános szabályairól szóló 2004. évi CXL. törvény (a továbbiakban: Ket.) tartalmazza.

A Ket. VI/A. Fejezete tartalmazza a közigazgatási bírság kiszabásának eljárásjogi alapjait, tartalmában és funkciójában ehhez illeszkedik az elkobzás szabályozása: mindkét esetben érdemi, anyagi jogi hatáskörről van szó, amelyek tekintetében az egységes jogalkalmazás biztosításának igénye indokolja a Ket.-beli keretszabályok megalkotását. Hangsúlyozandó, hogy az ágazati közigazgatási hatósági ügyek sokszínűségére tekintettel a Ket. az elkobzást illetően is csupán keretszabályokat állapít meg, illetve lehetőséget biztosít az ágazati jogszabály számára az eltérésre

A Ket. 131. és 141. §-ának módosítása a helyi önkormányzat képviselő-testülete által önkormányzati rendeletben meghatározott tiltott, közösségellenes magatartás elkövetőjével szemben kiszabott közigazgatási bírság megfizetésének elmulasztása esetén a közérdekű munkával való megváltás lehetőségét teremti meg.

A módosítás a közigazgatási bírság megfizetésére irányuló hajlandóság növelése mellett arra ad lehetőséget, hogy a közösségellenes magatartás elkövetője a közösség javára teljesített munkavégzés által adjon jóvátételt.

A 21. §-hoz

Az országos területrendezési tervről szóló törvény módosítására a szén-dioxid szállítóvezetékek engedélyezése céljából van szükség. Tekintettel arra, hogy Magyarországon még nem történt meg a teljes tárolókapacitás felmérése, nem lehet tudni, hogy a szén-dioxidot milyen messzire kell szállítani a szén-dioxid leválasztás helyétől. Külföldi példákat szem előtt tartva (Lengyelországban Belchatow Erőműtől 60-115 km-re találtak szén-dioxid geológiai tárolására alkalmas területet, Nagy Britanniában van tervbe véve Teesside és Utsira között 450 km hosszú vezeték, Olaszországban a Weyburn projekt keretében az erőmű és a tárolóhely között 330 km csővezeték van) nem kizárt, hogy akár 100 km hosszú vezetékhálózatra is szükség lehet.

A 22. §-hoz

A rendelkezés tekintettel van arra, hogy 2012. január 1-jét megelőzően a rokkantsági és baleseti rokkantsági nyugdíjak a bírósági végrehajtásról szóló 1994. évi LIII. törvény (a továbbiakban: Vht.) nyugdíjból történő levonásra vonatkozó 67. §-ának hatálya alá tartoztak. Így a rokkantsági és baleseti rokkantsági nyugdíjra jogosult adós ilyen nyugellátásából legfeljebb 33%-ot lehetett levonni bármely követelésre, gyermektartásdíj és jogalap nélkül felvett nyugellátás esetén pedig a letiltási határ 50%-ig terjedt. A megváltozott munkaképességű személyek ellátásairól és egyes törvények módosításáról szóló, 2012. január 1. napján hatályba lépett 2011. évi CXCI. törvény (a továbbiakban: Mmtv.) a 3. § (1) bekezdés a) és b) pontjában a rokkantsági nyugdíj, a baleseti rokkantsági nyugdíj, a rendszeres szociális járadék és az átmeneti járadék megszüntetésével és összeolvasztásával párhuzamosan bevezette a rokkantsági ellátást és a rehabilitációs ellátást. Ezen ellátások a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 14. § (2) bekezdés d) pontja értelmében az egészségbiztosítás pénzbeli ellátásai körébe kerültek, míg korábban a baleseti rokkantsági és a rokkantsági nyugdíj a nyugdíjbiztosítási ellátások körébe tartozott. E módosítás miatt az Mmtv. a Vht. nyugdíjból történő levonásra vonatkozó 67. §-ának hatálya alól a Vht. 74. § e) pontjában meghatározott, a letiltás alól mentes juttatások körébe helyezte át a rokkantsági és a rehabilitációs ellátásokat, amelyekre a törvény, mint megváltozott munkaképességű személyek ellátásaira utal.

Figyelemmel arra, hogy a kialakított új ellátások az egészségbiztosítási rendszer ellátásai, ezért a szabályozás zárt rendszerét az biztosítaná, ha a Vht.-nak az egészségbiztosítási ellátások letiltására vonatkozó szabályai közé kerülnének be a megváltozott munkaképességű személyek ellátásai. A törvény ennek érdekében kiegészíti a Vht. megfelelő alcímét és a nem kiemelt követelésekkel szemben 33%-ban, míg a gyermektartásdíj levonása érdekében 50%-ban teszi letilthatóvá a rokkantsági ellátást és a rehabilitációs ellátást. A szabályozás egységessége szükségessé tesz kodifikációs technikai pontosítást is a Vht. 74. § e) pontjában, tekintettel arra, hogy az itt felsorolt juttatások között szereplő egyes ellátásokat a törvényalkotó ugyancsak az egészségbiztosítás pénzbeli ellátásaivá minősítette.

A módosítás a Vht. átmeneti rendelkezéseit is kibővíti arra tekintettel, hogy azon megszüntetett juttatások (rokkantsági nyugdíj, baleseti rokkantsági nyugdíj, rendszeres szociális járadék és átmeneti járadék) esetében, amelyek 2012. január 1-jét megelőző időszak vonatkozásában válnak valamely okból később esedékessé, továbbra is biztosítani lehessen a levonások eredeti - tehát a jogosultsági időszakban hatályba lévő jogszabályok szerinti - rendjét.

A 23. §-hoz

A Szabs. tv., 1. § (1) bekezdése alapján 2012. április 15-ét követően szabálysértési tényállást kizárólag törvény állapíthat meg, így az önkormányzatok elveszítik az önkormányzati szabálysértési rendeletalkotási jogukat.

A Magyarország helyi önkormányzatairól szóló 2011. évi CLXXXIX. törvény (a továbbiakban: Ötv.) 51. § (4) bekezdése biztosítja az önkormányzatok számára, hogy a megszűnő önkormányzati szabálysértési rendeletalkotási jogosultság helyett a tiltott, közösségellenes magatartások esetében közigazgatási bírságot megállapító önkormányzati rendeletet alkothassanak.

A Magyarország 2012. évi központi költségvetéséről szóló 2011. évi CLXXXVIII. törvény 36. § (2) bekezdése kimondja, hogy a települési önkormányzat pénzforgalmi számlájára vagy annak valamely alszámlájára érkezett szabálysértési pénz- és helyszíni bírságból származó bevétel 100%-a a települési önkormányzatot illeti meg. Figyelemmel arra, hogy az önkormányzatok szabálysértési rendeletet nem alkothatnak 2012. április 15-ét követően, így a szabálysértési önkormányzati rendeletek helyébe lépő önkormányzati rendeletben meghatározott közigazgatási és helyszíni bírságból származó bevételek is az önkormányzatokat illetik meg 100%-ban.

A 24. §-hoz

A Szabs. tv. 38. § (1) bekezdése alapján 2012. április 15. napjától az általános szabálysértési hatóság a községi, városi, megyei jogú városi, fővárosi kerületi jegyző (a továbbiakban: jegyző) helyett a fővárosi, megyei kormányhivatal lesz.

A kormányhivataloknál jelenleg nem áll rendelkezésre olyan szakapparátus, amely a szabálysértési feladatokat 2012. április 15. napjával el tudná látni, valamint a járási hivatalok kialakítása 2013. január 1-re történik meg, amely infrastrukturális bázisul szolgálhatna a szabálysértési ügyintézéshez.

Jelen módosítás alapján Budapest meghatározott kerületeitől és az ország nagyobb településeitől átvételre kerül 350 fő szabálysértési feladatokat ellátó ügyintéző a hozzájuk tartozó pénzügyi fedezettel a területileg illetékes Kormányhivatalhoz, annak érdekében, hogy a szabálysértési tapasztalattal rendelkező köztisztviselők bázisán kerüljön kialakításra az új általános szabálysértési hatóság. Tekintettel arra, hogy a Szabs. tv. alapján meg fognak változni a szabálysértési tényállások, így a 350 fő kormánytisztviselő országos bontása nem a szabálysértési ügyszám, hanem a megyék népesség arányszámára tekintettel történt.

A 25 és 27. §-hoz

Az Ötv. 51. § (4) bekezdése lehetővé teszi, hogy a helyi önkormányzatok rendeletben a közösség ellenes magatartások szankcionálása érdekében közigazgatási bírságot állapítsanak meg. Ennek érdekében az ágazati törvények módosításával a közterület-felügyelő, az önkormányzati természetvédelmi őr, a mezőőr és a halászati őr rendelkezni fog a helyszíni bírság kiszabásának a lehetőségével.

A fegyveres biztonsági őrségről, a természetvédelmi és a mezei őrszolgálatról szóló törvény 23. §-ának (3a) bekezdéssel történő kiegészítése megteremti annak a lehetőségét, hogy a halászati őr is a helyszíni bírságot szabhasson ki, mivel a hatályos szabályozás 23. § (5) bekezdése alkalmazni rendeli a halászati őrre az (1)-(4) bekezdésben foglaltakat.

A 23. § (5) bekezdésének kiegészítése, azt a célt szolgálja, hogy az önkormányzati rendeletben megállapított helyszíni bírság kiszabására ne az összes halászati őr legyen jogosult, hanem kizárólag az önkormányzat alkalmazásában álló halászati őr.

A 26. §-hoz

Jogtechnikailag szükséges módosítás az Operatív Program végrehajtásának elősegítése érdekében.

A 28-36. §-hoz

A koherencia megteremtéséhez szükséges szövegcserés módosításokat.

A 37-39. §-hoz

A hatályon kívül helyező, a hatályba nem lépő, 

-----STARTING---POINT---VEGE---

valamint a hatálybalépésre vonatkozó rendelkezéseket tartalmazza.

A 40-41. §-hoz

A sarkalatosságra utaló és az Európai Unió jogának való megfelelést tartalmazza.