2007. évi LXXXVII. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A közoktatás számos igen nehezen megoldható feladat előtt áll. Megválaszolásra váró kérdés, hogyan lehet megoldani a közoktatás egész rendszerének szakszerű, hatékony és törvényes működését úgy, hogy biztosítva legyen a gyermek megfelelő fejlődéshez való joga, az esélyegyenlőség a legkisebb településen élő gyermek és tanuló részére. A csökkenő gyermeklétszám mellett nehezen képzelhető el az 1980-as évek végére kiépült intézményrendszer továbbműködtetése.

Választ kell adni arra is, milyen mértékben kell figyelemmel lennie a közoktatás rendszerének a gazdaság igényeire, a munkaerőpiac elvárásaira, illetőleg fordítva, milyen módon tud segítséget nyújtani a gazdaság a közoktatás rendszere fejlődéséhez.

Összegezve: a közoktatásnak válaszolnia kell

- a demográfiai kihívásokra,

- a költséghatékonyság kérdéseire,

- a településszerkezeti tényezőkből adódó esélykülönbségekre,

- az egyenlő bánásmód követelményeinek teljesítéséből származó elvárásokra.

A közoktatás rendszerének oly módon kell biztosítania a művelődéshez való jogot, hogy annak igénybevétele ne járjon aránytalan teherrel, és ne okozzon hátrányos megkülönböztetést egyetlen szülőnek vagy tanulónak sem. A közoktatás szervezésénél érvényesülnie kell a tanszabadságnak, a tanítás szabadságának, a nemzeti és etnikai kisebbségek jogainak, a lelkiismereti meggyőződés szabadságának és a vallásszabadságnak.

A módosítások eredményeképpen a közoktatásról szóló 1993. évi LXXIX. törvény megadja a lehetőséget

- a közoktatás szolgáltatás többcélú kistérségi társulás keretében történő megoldásához, a szakképzés regionális szintű feladatmegoldásához, a szakképzés és a munkaerőpiac közelítéséhez,

- a helyi önkormányzatoknak az ésszerű, hatékony intézményrendszer kialakításához, [Szükségesnek látszik azonban további megoldások beépítése a törvénybe, így többek között a foglalkoztatás terén lehetővé kell tenni a rendelkezésre álló munkaerő hatékonyabb kihasználását anélkül, hogy az intézményi és a munkavállalói döntési jogok sérülnének.]

- a jogellenes helyzetek elleni fellépéshez, a jogszerű állapot helyreállításához,

- a minőségpolitika, a teljesítményelv érvényesüléséhez [ehhez kapcsolódóan indokolt erősítenie a foglalkoztatáspolitikában is ezeket az elveket].

-----STARTING---POINT---RESZLETES---

Az 1. §-hoz

A módosítás arra irányul, hogy figyelemmel lehessen kísérni, milyen módon hasznosítható szakképesítésre készít fel a szakiskola, illetve a szakközépiskola, ezért adatszolgáltatási kötelezettséget ír elő a tanuló részére. Ez az adatszolgáltatási kötelezettség lehetővé teszi, hogy a pályakövetés rendszerében nyomon kísérjék az iskola által kiadott szakképesítések „hasznosulását”. A keletkezett adatok összegyűjtése és a feldolgozóhely részére történő továbbítása az iskola feladata. A feladatellátáshoz szükséges törvénymódosításokat a törvény tartalmazza, mivel nemcsak a tanulót, hanem az iskolát is kötelezi az adatszolgáltatásra, illetőleg a törvény megteremti az adatszolgáltatáshoz szükséges adatnyilvántartás és adattovábbítás törvényi feltételeit.

A 2. §-hoz

A módosítás megteremti a jogi feltételeket ahhoz, hogy a munkáltatók döntéseik meghozatala során figyelembe vegyék a tényleges munkateljesítményeket. A közoktatásról szóló 1993. évi LXXIX. törvény 40. §-ának (10) bekezdése alapján minden közoktatási intézménynek rendelkeznie kell minőségirányítási programmal. A minőségirányítási programnak többek között tartalmaznia kell az intézmény működésének folyamatát, ennek keretei között a vezetési, tervezési, ellenőrzési, mérési és értékelési feladatok végrehajtását. Része az intézményi minőségirányítási programnak a vezetői feladatokat ellátók, továbbá a pedagógus-munkakörben foglalkoztatottak teljesítményértékelésének szempontjai és az értékelés rendje. A törvény kötelezővé teszi, hogy a munkáltató a döntéseit a minőségirányítási program megállapításaira építse. A közoktatásban számos esetben szükség lehet az intézmény tevékenységének megváltoztatására, sor kerülhet intézményi átszervezésre, intézmény-összevonásra vagy intézmény megszüntetésre. Indokolt, hogy ilyen esetekben a munkáltatói döntés a tényleges munkateljesítményekre épüljön.

A foglalkoztatásnál számos esetben okoz problémát, hogy a díjazással kapcsolatos kérdések meghozatala és a döntések finanszírozása elválik egymástól. A munkaerővel való hatékony gazdálkodás lehetőségét biztosítja a módosításnak az a megoldása, amely előírja, hogy a helyi önkormányzatok a fenntartásukban lévő intézmények működtetésénél alakítsanak ki munkaerő-gazdálkodási rendszert. Ezzel az intézkedéssel a konkrét munkáltatói intézkedések nem kerülnek el az intézménytől, azonban a munkáltatói döntések során figyelembe kell venni a munkaerő-gazdálkodás előírásait. Így például, ha a helyi önkormányzat fenntartásában több iskola működik, az intézményvezetőknek a munkaerő-gazdálkodás keretei között egyeztetniük kell a foglalkoztatási kérdéseket annak érdekében például, hogy amennyiben az egyik intézményben a rendelkezésre álló kötelező óraszámok kitöltése nem valósul meg, míg a másik intézményben szükség lenne további kötelező óra megtartására, akkor a közalkalmazott közös foglalkoztatásával oldják meg az ellátatlan feladat teljesítését.

A munkaerő-gazdálkodás rendszere a közalkalmazottak részére nagyobb foglalkoztatási biztonságot teremt.

A 3. §-hoz

A törvény újraszabályozza azoknak a tanulóknak a körét, akik különleges gondozásra jogosultak. Az e körbe tartozó gyermekek, tanulók egy része a beilleszkedési, tanulási, magatartási nehézségekkel küzdők közé, míg a másik része sajátos nevelési igényű gyermekek, tanulók közé tartozik. Az elmúlt időszakban a két csoportba tartozó gyermekek, tanulók körében azoknál nem volt egyértelmű az elhatárolás, akiknél a különleges gondozáshoz való jogosultság a pszichés fejlődési zavar miatt állt fenn. A törvény - figyelembe véve az elmúlt évek szakmai tapasztalatait - egyszerűsített a hatályos törvényszövegen, kiemelve abból a „pszichés fejlődési zavarai miatt a nevelési-tanulási folyamatban tartósan és súlyosan akadályozott (például dyslexia, dysgraphia, dyscalculia, mutizmus, kóros hyperkinetikus vagy kóros aktivitászavar)” törvényi szöveget. Ennek indoka, hogy a túl részletező törvényi szabályozás megnehezítette a döntés-előkészítésben részt vevő szakértői és rehabilitációs bizottságok, illetve nevelési tanácsadók munkáját. A hatályos törvényi rendelkezést a törvény kiegészíti, méghozzá oly módon, hogy a sajátos nevelési igényű gyermekek, tanulók közé a megismerő funkciók vagy és viselkedés fejlődésének súlyos és tartós rendellenessége miatt arra indokolt tanulók kerülnek a jövőben.

A 4. §-hoz

A többcélú intézmények választási lehetőséget biztosítanak az önkormányzatok részére annak eldöntéséhez, hogy az előírt feladatok végrehajtásához milyen megoldást alkalmazzanak. A leghatékonyabb megoldások megtalálása a feladatellátásban közreműködők feladata. A törvény tovább bővíti a többcélú intézmények körét az egységes iskola-kollégium intézménytípus beemelésével. Ezzel a megoldással az intézmény fenntartója olyan közoktatási intézmény megteremtéséhez kapott lehetőséget, amelyben egyesíteni lehet az iskolai felkészítés és a kollégiumi nevelés előnyeit. Egységes pedagógiai szemlélettel a tanulóval foglalkozó pedagógusok csoportjával lehet megvalósítani a felkészítés, nevelés valamennyi követelményét. Ez a megoldás összhangban van azzal az elvárással, hogy az iskolák és a kollégiumok egymásra tekintettel, egymással összehangolva lássák el feladataikat.

A törvény más megoldásokkal is könnyíti az önkormányzati intézményfenntartást, mivel megváltoztatja az értelmező rendelkezések körében a közoktatási tevékenységhez kapcsolódó egyéb tevékenységeket, kibővítve így azokat a szolgáltatásokat, amelyek közös szervezeti formában valósíthatók meg. A közoktatás a gyermekjóléti szolgálat, a családsegítő szolgálat, a bölcsődei ellátás, a gyermekvédelmi ellátás, közművelődés, a kultúra, a művészet, a könyvtár, a múzeum, a sport, a pályaválasztási tanácsadás, a szociális ellátás, a rehabilitáció és a habilitáció olyan önkormányzati feladatrendszer, amelynél az összekapcsolódó szervezeti formák kialakítása hozzájárulhat a hatékonyság növeléséhez anélkül, hogy sérülne az egyes feladatok színvonala.

Az 5. §-hoz

A törvény lényegesen megváltoztatja a nevelési tanácsadás feladatait. A változás lényege, hogy a jövőben a nevelési tanácsadás feladatai során figyelembe kell hogy vegye a gyermek egyéni adottságát, fejlettségét, képességét, tehetségét, fejlődésének ütemét, hátrányos helyzetét. A nevelési tanácsadás olyan szolgáltatásokat is elláthat, amelyek szoros összefüggésben állnak azzal a feladattal, hogy segítséget nyújtson a gyermek, a tanuló fejlődéséhez. A törvény egyértelművé teszi, hogy a nevelési tanácsadás fejlesztő tevékenységet végez, illetőleg segítséget nyújt a pedagógus feladatainak ellátásához. Új lehetőséget kaptak a nevelési tanácsadók ahhoz, hogy szolgáltatásaikat bővítsék az iskolapszichológiai szolgáltatással, illetve a fejlesztő pedagógiai szolgáltatással.

Az önkormányzati feladatellátás könnyítését szolgálja az egymáshoz szorosan kapcsolódó munkaerő-piaci tanácsadás és a továbbtanulási, pályaválasztási tanácsadás közös megszervezése. E megoldás azonban megteremti annak lehetőségét is, hogy az iskolai tanulmányok irányának meghatározásánál az eddigi gyakorlathoz képest jobban érvényesüljön a munkaerő-piaci lehetőségek felmérése.

A 6. §-hoz

A közoktatás intézményei fontos szerepet töltenek be a felnőttképzésben. A felnőttképzésbe való bekapcsolódásra a 2001. évi CI. törvény előírásai alapján van lehetőség. A felnőttképzési tevékenység folytatásának előfeltétele a nyilvántartásba vétel, illetőleg az intézményi és programakkreditációs eljárás lefolytatása. Figyelembe véve azonban, hogy a felnőttképzés része a szakképzés, továbbá hogy a felnőttképzés keretében kiállított szakképesítést tanúsító bizonyítványok követelményrendszere megegyezik az iskolai rendszerű oktatásban előírtakkal, nem indokolt, hogy a szakiskoláknak, illetve a szakközépiskoláknak külön akkreditáltatni kelljen a felnőttképzési programjukat abban az esetben, ha az megegyezik az iskolai rendszerű oktatásban folyó képzéssel.

A 7. §-hoz

A törvény nemcsak a tanulót, illetve a volt tanulót kötelezi arra, hogy szolgáltasson adatot a pályakövetési rendszernek, hanem a szakiskolát és a szakközépiskolát is. Ez a megoldás lehetővé teszi, hogy a szakképzésben kiállított bizonyítványokat hozzá lehessen mérni a munkaerőpiac igényeihez, elvárásaihoz. A pályakövetési rendszer alapján egyértelművé tehető az, hogy adott iskola adott felkészítése igazodik-e a munkaerőpiac elvárásaihoz vagy sem. A nyilvánosságra hozatali kötelezettség alapján egyedi azonosításra alkalmatlan módon közzétett adatok lehetőséget nyújtanak ahhoz, hogy a szolgáltatást igénybe vevők megismerjék az adott iskola képzési kínálatának munkaerő-piaci hasznosulását.

A 8. §-hoz

Az iskola feladatai közé tartozik azoknak a tanulóknak a felkészítése, illetve felkészülésének a segítése, akiknek a családja nem vagy nem megfelelően tudja biztosítani a felkészítés, felkészülés lehetőségét. Az iskolai napközis foglalkozások, illetve tanulószobai foglalkozások nemcsak a közoktatás feladatainak végrehajtásához nyújtanak segítséget, hanem a gyermekvédelmi rendszer feladatainak a végrehajtásához is. A helyi önkormányzatoknak gondoskodniuk kell az ellátatlan gyermekek napközbeni felügyeletének az ellátásáról is, amelynek egyik lehetséges formája a napközis, illetve tanulószobai foglalkozás. A törvény lehetővé teszi azonban, hogy e feladatellátás során a tényleges szülői igényekhez igazítsák a szolgáltatás-szervezést. Nem feltétlenül szükséges ugyanis, hogy a napközis, illetve a tanulószobai foglalkozásokat minden egyes iskolában megszervezzék. Amennyiben erre lehetőség van, és az iskolák közötti távolság is lehetővé teszi, az említett foglalkozásokat közösen, több iskola együtt is megszervezheti a tanulók részére. Ugyancsak szükségtelen a napközis, illetve a kollégiumi foglalkozás külön-külön megszervezése, ha az iskolához kapcsolódó kollégium biztosítani tudja a felkészülés, illetve a felkészítés lehetőségét azok részére is, akik egyébként nem nyertek felvételt a kollégiumba.

A törvény az alapfokú művészetoktatási intézmények tekintetében pontosításokat tartalmaz. A hatályos törvényi szöveg szerint az alapfokú művészetoktatási intézményben tanórán kívüli foglalkozás is szervezhető. A módosításban található rendelkezések alapján azonban egyértelművé válik, hogy milyen tanórán kívüli foglalkozás szervezhető meg ebben az intézménytípusban.

A 9. §-hoz

A törvény új szervezési formát biztosít az iskolarendszerű szakképzéshez. Az általános műveltséget megalapozó pedagógiai szakasz lezárása után a szakképzéssel összefüggő felkészítés megvalósulhat közös szakképzési évfolyamokon. Ez a megoldás a tanuló helyzetén nem változtat, jogában áll továbbhaladni a szakképzési évfolyamra, változatlan feltételek mellett.

A 10. §-hoz

A nem állami, nem helyi önkormányzati fenntartásban működő iskolák a közoktatásról szóló 1993. évi LXXIX. törvény rendelkezései alapján ugyanolyan feltételekkel jutnak hozzá a költségvetésről szóló törvényben meghatározott normatív támogatásokhoz és hozzájárulásokhoz, mint a helyi önkormányzatok. A közoktatásról szóló 1993. évi LXXIX. törvény alapelve, hogy a költségvetési támogatáson felüli források előteremtéséről a fenntartónak kell gondoskodnia. Ennek egyik lehetséges formája, hogy az intézmény fenntartója közoktatási megállapodást köt a feladatellátásban érdekelt helyi önkormányzattal, illetve az oktatási és kulturális miniszterrel. A Katolikus Egyház a Magyar Köztársaság és az Apostoli Szentszék között létrejött megállapodás alapján, míg más egyház a Kormánnyal kötött megállapodás alapján egyoldalú nyilatkozattal vállalhatja az önkormányzati feladatellátásban való közreműködést. A törvény meghatározza azt a minimális feladatellátási kötelezettséget, amelyet az érintett intézményfenntartónak az intézménye útján teljesítenie kell a kötelező felvételi kötelezettség terén.

A 11. §-hoz

A közoktatásról szóló 1993. évi LXXIX. törvény hatályos rendelkezései alapján semmis az az intézkedés, amelyik sérti az egyenlő bánásmód követelményét, illetve ellentétes a gyermek mindenek felett álló érdekével. A semmis döntés érvénytelenségére bárki határidő nélkül hivatkozhat. Ha jogszabály valamely döntés meghozatalát előzetes vélemény, egyetértés, szakvélemény beszerzéséhez köti, és ezt a döntéshozó elmulasztja, abban az esetben a döntés megtámadható. A semmisség, illetve az érvénytelenség megállapítása érdekében bírósághoz lehet fordulni. A törvény kibővíti azokat a döntéseket, amelyeket a bíróság ilyen ügyekben hozhat. A törvény alapján lehetőség nyílik arra, hogy a bíróság kötelezze a fenntartót, hogy megállapítsa az iskola felvételi körzethatárát, illetve módosítsa azt. A gyakorlatban előfordulhat ugyanis, hogy az iskolai körzethatár megállapítása sérti az egyenlő bánásmód követelményét, mivel az önkormányzat illetékességi területén lévő iskolák között egy meghatározott iskolát jelöl ki a halmozottan hátrányos helyzetű tanulók részére. Új lehetőség a bíróság részére az is, amely alapján megtilthatja új gyermek felvételét az óvodába, illetve új tanulói jogviszony vagy kollégiumi tagsági jogviszony létesítését, amennyiben a településen ez másik intézményben megoldható. Ilyen döntés meghozatalára például akkor kerülhet sor, ha az iskola működése sérti az egyenlő bánásmód követelményét, és a fenntartó a szükséges intézkedéseket nem hozza meg.

A 12. §-hoz

A hatályos törvényi rendelkezések számos kötelező önkormányzati feladatot állapítanak meg. Ezeknek a felülvizsgálata, illetőleg pontosítása szükségessé vált annak érdekében, hogy a jövőben egyértelműen el tudja dönteni a közoktatás terén feladatellátásra kötelezett önkormányzat, milyen szolgáltatás nyújtását köteles megszervezni, és mely szolgáltatás tartozik az önként vállalt feladatok körébe.

A 13. §-hoz

A közoktatásról szóló 1993. évi LXXIX. törvény 89/A. §-a lehetővé teszi, hogy a közoktatás-szolgáltatás megszervezése többcélú kistérségi társulás keretében történjen. A közoktatási feladatok megszervezése igényli az ellátórendszer összehangolása mellett a szolgáltatások összehangolását is. Ennek szervezeti kereteit teremti meg a módosítás.

A többcélú kistérségi társulás megalakulása a települési önkormányzatok önkéntes döntése alapján történik. A többcélú kistérségi társulásba belépett települési önkormányzatok jogosultak dönteni arról is, hogy további települési önkormányzat társulási kérelmét elfogadják vagy sem. Ez a megoldás azonban kizárhat a kistérségi feladatellátásból olyan települési önkormányzatokat, amelyek egyébként önmaguk nem képesek megszervezni a közoktatásról szóló 1993. évi LXXIX. törvényben meghatározott kötelező feladatokat sem. Így például megfelelő gyermeklétszám miatt nem tudnak olyan általános iskolát működtetni, amelynek fenntartása szakmai és gazdasági szempontból indokolt. Ezért kell lehetővé tenni, hogy a többcélú kistérségi társulás a társult községek illetékességi határán kívül is közreműködhessen, együttműködhessen a közoktatás feladatainak ellátásában.

A „többletforrások” elosztásánál előnyben részesítési kötelezettséget ír elő azokban az esetekben, amikor az érintett önkormányzatok felvételi kérelmét a többcélú kistérségi társulás tagjai támogatták.

A 14. §-hoz

A törvény megteremti annak jogi kereteit, hogy a szakképzés feladatainak ellátása regionális szinten összehangolódjon. A területfejlesztésről és a területrendezésről szóló 1996. évi XXI. törvény 16. §-a szerint létrejött és működő regionális fejlesztési tanács munkájához kapcsolódóan a regionális fejlesztési és képzési bizottság összetételénél fogva alkalmas arra, hogy adott régión belül meghatározza a szakképzés fejlesztési irányait és beiskolázási arányait. Ez a tevékenység akkor lehet eredményes, ha figyelembe veszik a szakképzés minden lehetséges formáját, beleértve az iskolai rendszerű szakképzést, az iskolarendszeren kívüli szakképzést, a köz- és felsőoktatás intézményeiben folyó szakképzést. A törvény szerint a szakképzés-szervezési társulás a közoktatási feladatellátás új formája, amely lehetőséget nyújt az együttműködő fenntartóknak feladataik szervezett és hatékony ellátásához.

A 15. §-hoz

A közoktatásról szóló 1993. évi LXXIX. törvény hatályos rendelkezései alapján az intézményt fenntartó helyi önkormányzatnak meg kell határoznia az óvodák, iskolák felvételi körzetét. Ez azért lényeges, mivel a kötelező felvételt biztosító óvodák és iskolák nem tagadhatják meg a gyermek, illetve a tanuló felvételét. A kialakult gyakorlat és a meglévő szabályozás azonban nem veszi figyelembe az elmúlt időszak intézmény-összevonásait. Jogilag lehetséges, hogy egy adott településen valamennyi iskolai feladatellátási hely egy iskolát alkot. Ily módon indokolt, hogy minden egyes feladatellátási helyen működő tagintézményekre is megállapításra kerüljön a felvételi körzet. Csak így lehet ugyanis eldönteni, hogy adott iskola adott tagintézménye mely gyermek, mely tanuló felvételéről köteles gondoskodni.

A 16. §-hoz

A törvény felhatalmazást ad az oktatásért felelős miniszter részére, hogy az új rendelkezések végrehajtásához szükséges miniszteri rendeleteket kiadja.

A 17. §-hoz

A törvény felhatalmazást ad a Kormány részére a jegyzői, illetve főjegyzői illetékességi terület szabályozásához, valamint a pályakövetési rendszer működtetésének, részletes szabályainak meghatározásához.

A 18. §-hoz

Indokolt bővíteni az oktatási feladatot ellátó hivatal hatósági ellenőrzési jogosítványait. A hatályos rendelkezések alapján a hatósági ellenőrzés lehetősége a nevelési oktatási intézményekre terjed ki. E jogosítvány megadása azonban indokolt valamennyi közoktatási intézmény tekintetében. A hivatal hatósági ellenőrzés keretében vizsgálja ugyanis az egyenlő bánásmód követelményeire, a kötelező felvételre vonatkozó feladatok ellátására, az alkalmazási feltételekre, a kötelező tanügyi dokumentumok vezetésére és valódiságára, a költségvetési támogatások igénylésére, annak jogszerűségére vonatkozó rendelkezések megtartását. A hivatal nemcsak hatósági ellenőrzést folytathat le, hanem szabálysértési ügyekben is eljárhat. Így például szabálysértésnek minősül, ha a szülő gyermekét nem íratja be az óvodába, illetve az iskolába, vagy nem biztosítja a rendszeres iskolába járást, illetve megszegi az egyenlő bánásmódra vonatkozó előírásokat. A hivatal a feltárt szabálytalanság megszüntetése érdekében felhívja a közoktatási intézmény vezetőjét a szabálytalanság megszüntetésére a fenntartó egyidejű tájékoztatása mellett.

- Lehetővé kell tenni azonban, hogy a hivatal közvetlenül eljárást kezdeményezzen a jegyzőnél, főjegyzőnél a nem helyi önkormányzati intézményfenntartói tevékenységgel összefüggő törvénysértés megszüntetése érdekében, a nem helyi önkormányzati intézményfenntartó esetén a kifizető szervnél a költségvetési támogatás és hozzájárulás felülvizsgálatára a folyósítás felfüggesztése érdekében.

- A hivatal felügyeleti bírságot szabhat ki, amelynek jelenlegi összege 100 000 forint, indokolt azonban ezt az összeget 1 000 000 forintban meghatározni.

- A hivatalt fel kell jogosítani arra is, hogy a semmisség megállapítása, illetve a megtámadható döntés érvénytelenségének megállapítása érdekében bírósági eljárást indítson.

A 19. §-hoz

A törvény újrafogalmazza azokat a szabályokat, amelyek alapján a közoktatási intézmény vezetője kereset-kiegészítéssel ismerheti el meghatározott munkateljesítmény elérését. A változtatásra azért volt szükség, hogy lehetőség nyíljon a teljesítményértékelés eredményeinek figyelembevételére a kereset-kiegészítés megállapítása során.

A 20. §-hoz

A törvény az értelmező rendelkezések közül néhányat újrafogalmaz:

- A hatályos törvényi szöveg a hátrányos helyzetű gyermekek, tanulók értelmezésénél azt a kört sorolja a halmozottan hátrányos helyzetűek közé, akiknek a szülei legfeljebb az általános iskolai tanulmányaikat fejezték be. Ez a szabályozás azonban nem veszi figyelembe, hogy a hátrányos helyzet akkor is fennáll, ha a szülők a tanulmányok megkezdése után maguk is tovább folytatják tanulmányaikat. Ezért az új értelmező rendelkezés a tankötelessé válás időpontjában vizsgálja a szülő iskolai végzettségének meglétét.

- A törvény megkönnyíti az önkormányzati intézményszervezést azáltal, hogy lényegesen kibővítette azokat a szolgáltatásokat, amelyek a közoktatás szolgáltatásaival egy intézmény keretei között szervezhetők meg.

- A törvény újrafogalmazza a sajátos nevelési igényű gyermekek, tanulók körét oly módon, hogy elhagyja a pszichés fejlődési zavarra történő utalást, és helyette a megismerő funkciók vagy a viselkedés fejlődésének rendellenességére utal. Mellőzi a korábbi rendelkezésekben megtalálható felsorolást, mivel az megnehezítette a szakértői és rehabilitációs bizottságok és a nevelési tanácsadók közötti feladat elhatárolást.

A 21. §-hoz

A sajátos nevelési igényű gyermekek, tanulók felülvizsgálatával lehetőség nyílik arra, hogy egyértelműen meghatározásra kerüljön, melyik gyermek, melyik tanuló milyen szolgáltatásra jogosult ahhoz, hogy a megfelelő ellátást megkapja. Az átmeneti rendelkezések pontosan meghatározzák azt az ütemtervet, amelynek figyelembevételével az érintett körbe tartozó gyermekek, tanulók vizsgálatát el kell végezni. Meghatározza továbbá azokat a teendőket is, amelyek alapján a felülvizsgálat eredményeképpen a sajátos nevelési igényű körből kikerült tanulók tovább folytathatják iskolai tanulmányaikat.

A 22. §-hoz

A törvény bővíti az átlagostól eltérő speciális oktatási formák, módszerek, illetve tartalmak bevezetésének a lehetőségét. Az alternatív kerettantervek eddig is lehetőséget biztosítottak olyan különleges oktatási szervezéshez, amely nem fért bele az általános szabályok szerint kiadott követelmények követelményrendszerbe. Új lehetőségként az ismeretek elektronikus adathordozóra történő rögzítéséhez és távközlési eszközön történő továbbításához nyújtanak törvényi lehetőséget. Ennek az eljárásnak, tananyag-közvetítésnek a lényege, hogy a pedagógus és a tanítványa közvetett úton tartja a kapcsolatot. A kapcsolattartás történhet távbeszélőn, számítógépen, televízión vagy bármilyen más távközlési eszközön. Az ilyen módon történő ismeretközlés a felnőttoktatásra jellemző, ily módon az oktatás munkarendje is igazodik a felnőttoktatás munkarendjéhez.

A 23. §-hoz

A törvény számos olyan rendelkezést tartalmaz, amelynek bevezetése hosszabb előkészítést igényel. Ezért a törvény meghatározza azokat az időpontokat, amelyek figyelembevételével az egyes új feladatok bevezetése, végrehajtása megtörténik.

A 24. §-hoz

A törvény figyelembe veszi, hogy a nyolc évfolyamnál kevesebb évfolyammal működő általános iskoláknál a tagiskolaként való továbbműködés megfelelő partner hiányában nem oldható meg.

A hatályos törvényi szövegből nem egyértelmű az eljárás abban az esetben, ha a nyolc évfolyamnál kevesebb évfolyammal működő iskola fenntartója nem helyi önkormányzat. Ebben az esetben is szükség van az átalakításra. A létszámhatárok vizsgálatára vonatkozó rendelkezéseket az 1993. évi LXXIX. törvény 81. §-a (1) bekezdésének c) pontja alapján nem kell vizsgálni. A törvény tisztázza annak jogi kereteit, hogy a fenntartó milyen feltételekkel adhatja át általános iskolai feladatát nem helyi önkormányzati fenntartónak.

A 25. §-hoz

A gyakorlatban sok értelmezési gondot okoz az a szabály, amely lehetővé teszi, hogy a munkáltató elrendeljen két órát egyéni foglalkozás, szabadidős foglalkozás, tanórán kívüli foglalkozás megtartására.

Ezért a tanítási óráért ellenszolgáltatás nem jár. E két óra felett további tanítás is elrendelhető, amelyért óradíjat kell fizetni. Ez a megoldás jelentős adminisztrációs teherrel jár, mivel nyilván kell tartani az ellenszolgáltatás nélkül elrendelt két órát, méghozzá hetenkénti bontásban. A rendelkezés kiemeli ennek a két órának az elrendelésére vonatkozó előírásokat, megemeli viszont heti egy órával a pedagógusok heti kötelező óraszámát.

A 26. §-hoz

Ahhoz, hogy a tanulói teljesítmény nyomon követésének az ily módon keletkezett adatok feldolgozásának lehetősége megteremtődjön, törvényi felhatalmazásra van szükség, amelyet a törvény beépít a közoktatásról szóló 1993. évi LXXIX. törvény 2. számú mellékletébe. Az iskolákban folyó mérések lehetővé teszik annak figyelemmel kísérését, hogy milyen az adott intézmény munkájának eredményessége. A pályakövetési rendszer felépítéséhez is szükség van törvényi szabályozásra, mivel ennek a rendszernek a működtetése is igényli a személyes adatok kezelését.

A 27. §-hoz

A közoktatásról szóló 1993. évi LXXIX. törvény hatályos rendelkezései az óvodai csoportra, iskolai osztályra, kollégiumi csoportra határozza meg az oktatásszervezési elveket, anélkül, hogy egyértelműen meghatározza ennek létrehozásának követelményét. Az időkeretek a létszámhatárok meghatározása is óvodai csoportok, iskolai osztályok, kollégiumi csoportok alapján történik, a törvény ezért meghatározza, hogy melyek azok az elvek, amelyek alapján a közösségeket létre kell hozni.

-----STARTING---POINT---VEGE---

A 28. §-hoz

A törvény intézkedik a hatálybaléptetés napjának megállapításáról. Az általános hatálybaléptetés ideje 2007. szeptember 1-je, azonban szükség van ettől eltérő hatályba léptető időpontokra is.