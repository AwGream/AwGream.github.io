1990. évi XLIII. törvény indokolása

a lakáscélú állami kölcsönök utáni 1990. évi adófizetésről szóló 1989. évi XLIX. törvény hatályának rendezéséről

-----STARTING---POINT---ALTALANOS---

Az Alkotmánybíróság a lakáscélú állami kölcsönök utáni 1990. évi adófizetésről szóló törvényt a jövőre nézve semmisítette meg, vagyis a megsemmisítés a bírósági határozat kihirdetésének napjától (1990. április 9.) lépett életbe.

A törvény hatálybalépésének napjától a bírósági határozat kihirdetése napjáig terjedő időtartam alatt az adóalanyoknak az adófizetési kötelezettsége fennáll.

Az igazságosság és célszerűség elve azt követeli, hogy a törvénynek e részleges hatálya ne maradjon fenn, mert ez a törvény céljával ellentétes eredményre vezetne, ezért a megsemmisítéssel nem érintett hónapokra is meg kell szüntetni az adófizetési kötelezettséget és a már befizetett adót az állampolgárok részére minden egyéb kérelem, vagy megkeresés nélkül is vissza kell téríteni.

A méltányosság azt követeli, hogy az adójukat befizető állampolgárokat anyagi veszteség ne érje, ezért indokolt, hogy a befizetett adót a legmagasabb kamatozású betétek kamatának figyelembevételével, időarányosan, kártérítésként 10%-kal növelt összegben kell visszafizetni. Ez az adófizetés időpontjából függően 25-40%-os éves kamatnak felel meg.

-----STARTING---POINT---RESZLETES---
-----STARTING---POINT---VEGE---