2017. évi CXLVIII. törvény indokolása

a Nemzeti Média- és Hírközlési Hatóság 2018. évi egységes költségvetéséről

Általános indokolás

A Nemzeti Média- és Hírközlési Hatóságot (a továbbiakban: NMHH vagy Hatóság) a médiát és hírközlést szabályozó egyes törvények módosításáról szóló 2010. évi LXXXII. törvény 1. § (2) bekezdésének megfelelően, az elektronikus hírközlésről szóló 2003. évi C. törvény - azóta hatályon kívül helyezett - 9. §-a hozta létre autonóm államigazgatási szervként 2010. augusztus 11. hatállyal.

A Hatóság a költségvetési szervek gazdálkodására vonatkozó jogszabályok értelemszerű alkalmazásával gazdálkodik, feladatai ellátásával összefüggő kiadásokat saját bevételéből és költségvetési hozzájárulásból fedezi. A Hatóság önálló szabályozó szerv.

A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (1) bekezdése pontosította a gazdálkodás kereteit. Kiemelendő a vonatkozó jogszabályok megfelelő alkalmazásának fordulata.

Az Mttv. 134. § (2)-(3) bekezdései alapján, a Hatóság egységes költségvetését - mely tartalmazza az NMHH, az NMHH Médiatanácsa (a továbbiakban: Médiatanács) és a Médiaszolgáltatás-támogató és Vagyonkezelő Alap (a továbbiakban: MTVA) költségvetését - az Országgyűlés önálló törvényben fogadja el. A törvényjavaslatot az Országgyűlés költségvetési ügyekben illetékes bizottsága - az NMHH Elnöke által a tárgyévet megelőző év szeptember 15-ig megküldött javaslata alapján - a tárgyévet megelőző év október 31-ig nyújtja be az Országgyűlésnek.

A Médiatanács az Mttv. alapján működő szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Médiatanács az Országgyűlés felügyelete alatt álló önálló jogi személy, költségvetését a Hatóság egységes költségvetésének részeként hagyja jóvá az Országgyűlés.

Az egységes költségvetés tartalmazza továbbá a média területét érintő Médiatanács kezelésében lévő bevételi és kiadási előirányzatokat is.

Az MTVA az Mttv. 136. § (6) bekezdése szerint önálló jogi személy, melynek kezelője a Médiatanács. Az MTVA éves költségvetését a Hatóság egységes költségvetésének mellékleteként az Országgyűlés hagyja jóvá.

Részletes indokolás

Az 1-3. §-hoz

A Nemzeti Média- és Hírközlési Hatóság költségvetése

Bevételek

A törvény szerint, a Médiatanács hivatali szervének költségfedezetére kapott működési célú támogatás összege változatlanul 2 224,4 millió Ft.

Az NMHH közhatalmi bevételeit az igazgatási szolgáltatási díjak, a frekvencia díjak, az azonosítók lekötéséért és használatáért fizetett díjak, a felügyeleti díjak valamint a beszedett bírságok és a késedelmi pótlék képezik.

A hírközlési terület tervezett közhatalmi bevételei 25 867,4 millió Ft összegűek, 2,7%-kal kisebb értékűek a 2017. évre vonatkozó költségvetési törvényben elfogadott előirányzatoknál.

Az igazgatási szolgáltatási díjak 639,4 millió Ft-os összegéből a mozgókép-szakmai hatósági eljárási díjak 326,2 millió Ft-os összeget, míg az elektronikus hírközlési igazgatási eljárási díjak 312,9 millió Ft-os összeget képviselnek. A 2018. évi előirányzat 186,4 millió Ft-os növekményt tartalmaz a 2017. évihez képest, amely megnövekedett számú hatósági eljárás lefolytatását jelenti.

Az azonosítók használatáért kivetett díj tervezett összege 2 500,0 millió Ft, amely 2%-kal nagyobb mértékű a 2017. évi törvényi előirányzat összegétől.

A tervezett felügyeleti díj 2 007,0 millió Ft, amely az előző évi tervvel egyező mértékű.

A bírságok a tudatos fogyasztói döntéshozatal kultúrájának fejlesztésére lesznek felhasználhatók, az Mttv. 134. § (9) bekezdésében meghatározottak szerint. Ezek tervezett összege 376,1 millió Ft, a késedelmi pótlék előirányzati terve 2,0 millió Ft.

A közhatalmi bevételek 78,6%-át biztosító frekvenciadíjak 20 342,9 millió Ft bevétellel kerültek tervezésre. A Hatóság e jogcímen mintegy 0,9 milliárd Ft-tal alacsonyabb összegű bevétellel tervez, mint a 2017. évi törvényi előirányzat. A bevétel kiesés magyarázata a 2600 MHz-es pályázaton elnyert FDD sávdíjak egyszeri, kiemelkedő bevétele, ami a 2017. évet érintette.

A frekvenciadíjak jogcím szerinti megoszlását a következő táblázat mutatja be.

 

 adatok millió Ft-ban

 Megnevezés

 Összeg

 GSM 900 MHz frekvenciadíj

 2 376,0

 DCS 1800 frekvenciadíj

 2 902,5

 Mobil koncessziós díjak

 5 278,5

 UMTS sávdíj

 2 025,0

 Műsorszóró frekvencia lekötési díj

 0,2

 Műsorszóró frekvencia használati díj

 591,8

 Műsorszóró frekvenciadíj

 592,0

 URH frekvencia lekötési díj

 1,5

 URH frekvencia használati díj

 445,0

 GSM-R sávdíj

 36,0

 URH frekvenciadíj

 482,5

 Mikrohullámú frekvencia lekötési díj

 27,0

 Mikrohullámú frekvencia használati díj

 1 720,0

 Mikrohullámú frekvenciadíj

 1 747,0

 Egyéb frekvenciák használati díja

 49,0

 GSM 900 sávdíj

 576,0

 26 GHz sávdíj

 191,5

 2012. évi új pályázat frekvenciadíjai

 767,5

 450 MHz sávdíj

 221,4

 800 MHz sávdíj

 5 400,0

 900 MHz sávdíj

 450,0

 1800 MHz sávdíj

 670,5

 2600 MHz sávdíj

 2 227,5

 2014. évi új pályázat frekvenciadíjai

 8 969,4

 2016. évi pályázat szerinti 3400-3800 MHz sávdíjak

 432,0

 Frekvenciadíjak

 20 342,9

A működési bevételek tervezett előirányzatának 6 183,2 millió Ft-os összege magában foglalja a bevételekhez kapcsolódó 6 170,6 millió Ft általános forgalmi adót is.

A felhalmozási bevételek, valamint a felhalmozási célú átvett pénzeszközök előirányzatai 11,0 millió Ft, valamint 14,0 millió Ft.

Mindezekkel együtt a Hatóság 2018. évre tervezett bevételi főösszege 34 300,0 millió Ft.

Kiadások

A Hatóság költségvetésének kiadási főösszegén belül jelentős arányt képvisel a személyi juttatások és az ehhez fűződő munkaadókat terhelő járulékok és szociális hozzájárulási adó előirányzati összege. A személyi juttatások kiadása a közszolgálati tisztviselőkről szóló 2011. évi CXCIX. törvényben rögzített mértékű juttatásokat tartalmazza.

Az illetmények tervezésének kiindulási alapja a 2017. évi átsorolásokkal módosított illetmények 2018. január 1-i prognosztizált állapota, valamint a 680 fős létszámkeret.

A személyhez kapcsolódó térítések és egyéb juttatások, valamint az ezek vonzataként jelentkező járulékok az érvényes jogszabályoknak megfelelően kerültek a költségvetésbe. A szociális hozzájárulási adó és az egészségügyi hozzájárulás mértékének 2 százalékpontos 2018. évi csökkentése jelentős megtakarítást jelent. A személyi juttatások és járulékok 8 800,0 millió Ft-os előirányzata, változatlan létszámmal számolva - 680 főre tervezve - 4,3%-kal alacsonyabb a 2017. évi elfogadott tervnél.

A dologi kiadások - a 2017. évi működést biztosító törvényhez képest mintegy 5,7%-kal növelt - 11 100,0 millió Ft-os előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a konvergens hatósági feladatrendszer megvalósításához szükséges kiadásoknak a fedezetét. Az előirányzat tartalmazza az előzetesen felszámított, valamint a fizetendő általános forgalmi adó 6 165,8 millió Ft-os összegét is.

Az egyéb működési célú kiadások között jelennek meg - 213,0 millió Ft működési célú támogatások formájában - azok a támogatásra szánt összegek, melyek a működési kiadások fedezetén túl a tudatos fogyasztói döntéshozatal kultúrájának fejlesztésére szolgálnak. Szintén ezen kiemelt előirányzat tartalmazza a tartalékokat, amely a takarékos gazdálkodás következményeként képződő tárgyévi működési tartalék 10 129,0 millió Ft-os előirányzati összegét foglalja magában.

A felhalmozási kiadások 4 050,0 millió Ft-os tervezett összegében jelentős részt képviselnek a mérőszolgáltatás zökkenőmentes folyamatát biztosító, valamint az informatikai terület beruházásai, amelyek nagyságrendje csaknem 1 milliárd Ft-tal kisebb, mint a 2017. évi előirányzat összege.

A Médiatanács működési költségvetése

A Médiatanács működési költségvetésének bevételi előirányzata az Mttv. 135. § (2) bekezdése alapján, az MTVA forrásai terhére kerülnek tervezésre. A Médiatanács működési költségeinek fedezetére fordítható tervezett összeg a korábbi évek szintjétől némileg alacsonyabb, 168,2 millió Ft, tekintettel a szociális hozzájárulási adó és az egészségügyi hozzájárulás 2 százalékpontos csökkentésére.

A Médiatanács működési költségvetésének fő előirányzatai az öttagú Médiatanács személyi juttatásait, a járulékokat, a szakmai működésüket segítő szakértői kereteket, valamint a társhatósági működésre tervezett támogató összegek fedezetét tartalmazzák.

A Médiatanács működési költségvetésében kell kimutatni a médiapiaci bevételek (médiaszolgáltatási díj, pályázati díj) általános forgalmi adó tartalmát (290,3 millió Ft), így a költségvetés főösszege mind bevételi mind kiadási oldalon 458,5 millió Ft.

A Médiatanács kezelésében lévő előirányzatok

A Médiatanács kezelésében lévő előirányzatként a Médiatanács által kiszámlázandó, de az MTVA-t illető médiaszolgáltatási- és pályázati díjak, a kötbér, bírság és késedelmi kamat összegei kerülnek tervezésre.

A médiaszolgáltatási díjak tervezett bevételi összege az országos kereskedelmi televíziók digitális átállást követő szerződéseiből eredő kötelezettségeket is feltételezve került megállapításra.

A kiadási főösszegek a médiaszolgáltatási- és pályázati (frekvencia, támogatási) díjakat, valamint a kötbér, bírság és késedelmi kamat tervezett előirányzatait is tartalmazzák.

A költségvetés bevételi és kiadási főösszege 1 120,0 millió Ft, ezen belül meghatározó a médiaszolgáltatási díjak 1 024,0 millió Ft-os terve.

A 4. §-hoz

A Médiaszolgáltatás-támogató és Vagyonkezelő Alap 2018. évi költségvetése

Bevételek

Az MTVA bevételeit az Mttv. 136. § (3) bekezdése határozza meg. Ennek megfelelően a bevételek tervezése a következő tényezők figyelembevételével történt.

A közszolgálati hozzájárulás Magyarország elfogadott 2018. évi költségvetésének megfelelően került meghatározásra.

A médiaszolgáltatási díj a kereskedelmi médiaszolgáltatók által befizetett médiaszolgáltatási díjat, a pályázati díjak a frekvencia pályázati díjak és a támogatási pályázati díjak MTVA-t illető bevételi hányadát tartalmazzák.

A médiaszolgáltatási szerződésszegési kötbér, bírság, késedelmi kamat a médiaszolgáltatók által befizetett összegeket tartalmazza, amelyeket az Mttv., illetve a médiaszolgáltatási szerződés megsértése miatt szab ki a Médiatanács.

Az utóbbi három bevétel összege az NMHH tervei alapján került meghatározása.

Az Mttv. alapján a kereskedelmi és vagyongazdálkodási bevételek az MTVA-t illetik. Ezen a jogcímen a reklám és az egyéb vállalkozási bevételek szerepelnek bruttó módon. A tervezés során a reklámpiac helyzete és a 2017-es bevételi várakozások lettek figyelembe véve.

Kiadások

Az MTVA tevékenységét az Mttv. 136. § (1) bekezdése határozza meg. Feladatai, kiadásai is ennek megfelelően oszlanak meg.

Az MTVA egyrészt műsorokat gyárt és vásárol, gazdálkodik a rábízott közszolgálati ingatlan és médiavagyonnal másrészt finanszírozó a közszolgálati médiaszolgáltató, a Médiatanács, annak hivatala és a Közszolgálati Közalapítvány tekintetében, valamint pályázatok útján támogatásokat nyújt. A költségvetés összeállítása során is e funkcióknak megfelelően lettek meghatározva a kiadási sorok.

Az MTVA pályázatok útján a Médiatanács döntése alapján támogatásokat folyósít a közszolgálati célú műsorszámok gyártására, az elsőként filmszínházba bemutatásra szánt filmalkotások és kortárs zeneművek bemutatására. Erre a célra a 2017. évivel azonos összeg került tervezésre.

Az MTVA feladata a közszolgálati médiaszolgáltató működésének finanszírozása. A Duna Médiaszolgáltató Nonprofit Zrt. működésére 1,7 milliárd forintot tartalmaz a törvény.

Az MTVA tevékenységének kiadásai tartalmazzák az MTVA működésének, a műsorgyártásnak és a vagyongazdálkodásnak valamennyi személyi, járulék, dologi és felhalmozási kiadását.

A Közszolgálati Kulturális Nonprofit Kft. - korábban Magyar Rádió Zenei Együttesek - az MTVA kezelésében lévő gazdasági társaság, működéséhez az MTVA hozzájárul. Ennek összege nagyságrendileg megegyezik a korábban a központi költségvetésből erre a célra szánt kiadással.

Az MTVA a nemzeti audiovizuális archívum - a 2004. évi CXXXVII. törvény szerinti feladatok ellátására - a rádiós és televíziós műsorszámok gyűjtésének, nyilvántartásának, megőrzésének és a nyilvánosság számára történő hozzáférhetővé tételének elvégzésére létrehozta az MTVA Digitalizációs Nonprofit Kft.-t, amely működésének finanszírozását az MTVA támogatás útján biztosítja.

A Közszolgálati Médiaakadémia Alapítványt az MTVA azzal a céllal hozta létre, hogy biztosítsa a mindenkori közmédia számára - magyar és nemzetközi felsőoktatási intézményekkel együttműködve - a belső és külső képzéseket, ösztöndíj és gyakornoki programok útján segítse a közszolgálati újságíróképzést és egyéb szakmai programokat. Az Alapítvány működéséhez az MTVA támogatást nyújt.

A szerzői jogi törvény alapján az Alapnak ún. „must carry” jogdíjat kell fizetnie a jogkezelőnek.

A kamatfizetési kötelezettség a rulírozó hitel kamatát tartalmazza.

Az 5. §-hoz

Felhatalmazza a Hatóság elnökét, hogy a megfelelő eljárásban javaslatot tegyen zárszámadási törvényjavaslat benyújtására.

A 6. §-hoz

Hatályba léptető rendelkezés.