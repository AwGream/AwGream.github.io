2011. évi LXI. törvény indokolása

a Magyar Köztársaság Alkotmányáról szóló 1949. évi XX. törvénynek az Alaptörvénnyel összefüggő egyes átmeneti rendelkezések megalkotása érdekében szükséges módosításáról

Általános indokolás

Az Országgyűlés 2011. április 18-án elfogadta Magyarország új Alaptörvényét, amely 2012. január 1-jén lép hatályba. Az Alaptörvény Magyarország jogrendszerének alapja, e minőségében felváltja a Magyar Köztársaság Alkotmányáról szóló 1949. évi XX. törvényt. A jogértelmezési viták elkerülése érdekében az átmenet pontos meghatározása szükséges. Az Alaptörvény Záró rendelkezések rész 3. pontja szerint az Alaptörvényhez kapcsolódó átmeneti rendelkezéseket az Országgyűlés külön fogadja el. Ezen átmeneti rendelkezések elfogadásáig is szükséges ugyanakkor egyes, az Alaptörvény végrehajtására szolgáló - e törvény szerinti - átmeneti rendelkezések megalkotása annak érdekében, hogy az Alaptörvény végrehajtására szolgáló sarkalatos törvények elfogadására már az Alaptörvény szerint kerülhessen sor, illetve az új alkotmánybírák megválasztása is az Alaptörvényre tekintettel - tizenkét éves megbízatási időre - történhessen.

Annak érdekében továbbá, hogy az Alkotmánybíróság valamennyi olyan indítványozó által benyújtott indítványt, aki az Alaptörvény szerint indítványozási joggal már nem rendelkezik, minél rövidebb időn belül elbírálhasson, a törvény az Alkotmánybíróság létszámát már az Alaptörvény hatálybalépése előtt tizenöt főre bővíti.

A törvény emellett a szociális biztonsághoz való jog tartalmának az Alaptörvény szellemiségéhez igazodó kibontását tartalmazza, annak érdekében, hogy az ennek megfelelő törvényalkotási lépések mielőbb megtörténhessenek.

Részletes indokolás

Az 1. §-hoz

Tekintettel arra, hogy az Alaptörvény végrehajtásához szükséges sarkalatos és más törvényeket az Alaptörvény hatálybalépésével egyidejűleg kell hatályba léptetni, e törvényeket az Alaptörvény hatálybalépését megelőzően, még a 2011-es évben el kell fogadni. Így az elfogadásra ugyanakkor még a jelenleg hatályos Alkotmány rendelkezései az irányadóak. Annak érdekében, hogy e törvényeket már az Alaptörvényben előírt szavazattöbbséggel lehessen elfogadni, szükséges ennek a hatályos Alkotmányban való rögzítése. Ezzel egyértelművé tehető a későbbiekre nézve, mely törvények mely rendelkezései minősülnek sarkalatosnak.

A 2. §-hoz

A törvény az Alkotmány 70/E. § új (3) bekezdését megállapító része a jövendő generációk érdekeire és várható terheire tekintettel rögzíti, hogy a szociális biztonság keretei között nyugdíj jogcímen járó ellátásra főszabályként azok jogosultak, akik - a törvényhozó által a mindenkori demográfiai viszonyokra és a várható életkorra tekintettel kialakított - öregségi nyugdíjkorhatárt elérték. E törvény lehetővé teszi ugyanakkor, hogy törvény a nyugdíjjogosultságot (átmeneti vagy tartós jelleggel) kiterjessze pl. a nők fokozottabb védelme érdekében. Módot ad arra is, hogy a törvényhozó a jelenleg már fennálló nyugellátásokat is ezen alkotmányi elveknek megfelelően rendezze át úgy, hogy a jelenleg nyugellátásban részesülő, az öregségi nyugdíjkorhatárt még be nem töltött személyek a társadalombiztosítási vagy a szociális rendszer keretében, illetve a munkaerőpiacra való visszatérés lehetőségének megnyitásával a megélhetésükhöz hozzájáruló juttatásban részesüljenek. 

A 3. §-hoz

A törvény szerint az alkotmánybírák száma már az Alaptörvény hatálybalépését megelőzően tizenöt főre nő annak érdekében, hogy a kibővített létszámmal működő testület az évek során felhalmozott ügyhátralékát megfelelő időben ledolgozhassa, illetve az olyan indítványozó által benyújtott utólagos normakontrollra irányuló indítványokat, akik az Alaptörvény szerint indítványozási joggal már nem rendelkeznek, ésszerű időben elbírálja. Ez teszi lehetővé, hogy az Alaptörvény alapján kibővített hatáskörű - az ún. valódi alkotmányjogi panasszal kapcsolatos eljárások miatt várhatóan növekedő ügyteherrel rendelkező - testület megfelelő, ésszerű határidőben hozza meg döntéseit.

A 4-5. §-hoz

A törvény hatályba léptető és átmeneti rendelkezése biztosítja, hogy a kibővült létszámú testület már 2011. szeptember 1-jén megkezdhesse a működését, illetve az új alkotmánybírák megválasztására még az Országgyűlés nyári rendkívüli ülésszakán sor kerülhessen. A törvény emellett lehetővé teszi, hogy az új alkotmánybírák és az Alkotmánybíróság elnökének megválasztása (a jelenlegi elnök megbízatása 2011 júliusában lejár) az Alaptörvény szerint tizenkét évre történjen.