2009. évi CXLIII. törvény indokolása

a Magyar Köztársaság Kormánya és a Macedón Köztársaság Kormánya között, a katasztrófák esetén történő együttműködésről és kölcsönös segítségnyújtásról szóló Egyezmény kihirdetéséről

Általános indokolás

A határokon átterjedő természeti csapások és az azok okozta katasztrófák elhárítása nemzetközi együttműködés keretében a leghatékonyabb, ezért indokolt, hogy Magyarország minél több térségbeli állammal kétoldalú megállapodást kössön.

Az Egyezmény jelentősen elősegíti a balkáni térséggel való szakmai együttműködést. A Macedón Köztársasággal kötött kétoldalú katasztrófavédelmi együttműködési megállapodás alapvetően humanitárius célokat szolgál, azaz a szerződő felek állampolgárainak megsegítését és fontos infrastruktúrájának helyreállítását katasztrófák esetén.

Az Egyezményt a felek Szkopjéban, 2009. szeptember 10-én írták alá, amely határozatlan ideig érvényes, a két ország katasztrófavédelmi hatóságai közötti együttműködés rendjét szabályozza.

Magyarország számára fontos a magyar-macedón katasztrófavédelmi megállapodás megkötése, ugyanis ezáltal erősödne a térség katasztrófavédelmi biztonsága.

Közvetlen szomszédunk, az EU korábbi (2008. I. félévben, a megállapodás szövegének előkészítése idején) soros elnöke, Szlovénia prioritásai között is szerepelt a balkáni országok segítése és felzárkóztatása a fejlettebb Európához. Magyarország az Egyezmény létrehozásával nagyban hozzájárulhat ehhez a folyamathoz. Macedónia a 15. ország, amellyel hazánk katasztrófavédelmi megállapodást köt.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének c) pontja alapján az Egyezmény a Magyar Köztársaság külkapcsolatai szempontjából kiemelkedő fontosságú nemzetközi szerződésnek minősül, ezért az Egyezmény kötelező hatályának elismerésére a 2005. évi L. törvény 7. § (1) bekezdésének a) pontja értelmében - az Egyezmény szövegének ismeretében - az Országgyűlés adhat felhatalmazást. E felhatalmazást az Egyezményt kihirdető törvény tartalmazza.

A 2. §-hoz

A 2005. évi L. törvény 9. §-a értelmében törvényben kell kihirdetni az Egyezményt, mivel annak kötelező hatálya elismerésére az Országgyűlés ad felhatalmazást.

A 3. §-hoz

A 2005. évi L. törvény 10. § (1) bekezdésének b) pontja előírja, hogy az Egyezményt kihirdető törvénynek az Egyezmény hiteles szövegét tartalmaznia kell. Az Egyezmény magyar, macedón és angol nyelven készült, mindhárom nyelvű szöveg egyaránt hiteles, azonban értelmezési vita esetén az angol nyelvű szöveg az irányadó, ezért az Egyezmény angol és magyar nyelvű szövegét egyaránt indokolt kihirdetni.

A kormányközi Egyezmény a magyar Országos Katasztrófavédelmi Főigazgatóság és annak macedón társszerve, a Védelmi és Mentési Igazgatóság közötti gyakorlati együttműködést szabályozza. Az Egyezmény meghatározza a katasztrófavédelmi együttműködés fogalomrendszerét, kijelöli az illetékes hatóságokat, valamint az Egyezmény végrehajtása érdekében vegyes bizottságot hoz létre. Ezen kívül a segítségnyújtás során követendő eljárást is részletesen rögzíti.

A 4. §-hoz

A 2005. évi L. törvény 10. § (1) bekezdésének c) és f) pontja értelmében az Egyezményt kihirdető törvénynek tartalmaznia kell az Egyezménynek a Magyar Köztársaság tekintetében történő hatálybalépésének időpontját, valamint meg kell jelölnie az Egyezmény végrehajtásáért felelős szervet, aki az Egyezmény esetében a katasztrófák elleni védekezésért felelős miniszter.

Az Egyezmény 21. cikk (1) bekezdése szerint a szerződő felek értesítik egymást az Egyezmény hatálybalépéséhez szükséges belső jogi előírások teljesüléséről.

Az erről szóló későbbi diplomáciai jegyzék kézhezvételétől számított harmincadik napon lép az Egyezmény hatályba. Az Egyezmény hatálybalépésének naptári napja a kihirdetéskor így még nem ismert, ezért - a 2005. évi L. törvény 10. § (4) bekezdésével összhangban - a kihirdető jogszabály az Egyezmény hatálybalépésének feltételeire utal; azzal, hogy a nemzetközi szerződés hatálybalépésének naptári napját a külpolitikáért felelős miniszter annak ismertté válását követően a Magyar Közlönyben haladéktalanul közzétett egyedi határozatával állapítja meg.