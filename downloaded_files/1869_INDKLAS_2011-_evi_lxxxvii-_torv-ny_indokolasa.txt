2011. évi LXXXVII. törvény indokolása

az atomenergiáról szóló 1996. évi CXVI. törvény, valamint a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény módosításáról

-----STARTING---POINT---ALTALANOS--- 

Az atomenergiáról szóló 1996. évi CXVI. törvény (a továbbiakban: Atv.) módosítását egyrészt a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvénnyel (a továbbiakban: Kász. törvény) való összhang megteremtése, továbbá a Központi Nukleáris Pénzügyi Alapból a radioaktívhulladék-tárolók, és a kiégett üzemanyag átmeneti és végleges tárolójának engedélyese által nyújtható támogatás felhasználásának az Állami Számvevőszék által igényelt pontosabb szabályozása teszi szükségessé.

A kormányzati szervezetalakítással összefüggő törvénymódosításokról szóló 2006. évi CIX. törvény már 2006-ban kiegészítette a korábban hatályos, a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvényt, és az Országos Atomenergia Hivatalt (a továbbiakban: OAH) a kormányhivatalok közé sorolta. A Kász. törvény az OAH kormányhivatali jogállását fenntartotta.

A korábban hatályos 2006. évi LVII. törvény, valamint a Kász. törvény egységesen határozza meg a Kormányra, a központi kormányzati szervezetre és az állami vezetőkre vonatkozó alapvető rendelkezéseket. E törvény rendelkezéseit érvényesíteni szükséges az OAH esetében is. A törvény 70. § (1) bekezdése szerint a kormányhivatal törvény által létrehozott államigazgatási szerv; ennek megfelelően hatáskörét és feladatkörét - legalábbis azon feladat- és hatásköröket, amelyekben az OAH a Kász. törvény 70. § (3) bekezdése alapján nem utasítható - törvényi szinten szükséges rendezni. Az OAH esetében ezeket a kérdéseket egyrészt az Atv., másrészt az OAH feladatáról, hatásköréről és bírságolási jogköréről, valamint az Atomenergia Koordinációs Tanács tevékenységéről szóló 114/2003. (VII. 29.) Korm. rendelet szabályozza. A Kász. törvény előírásaival való összhang megteremtése és a párhuzamos szabályozások kiküszöbölése érdekében a törvény kezdeményezi az Atv. kiegészítését az OAH feladatának és hatáskörének teljes körű meghatározásával, továbbá az Atv. szövegének kiigazítását és egyszerűsítését a Kász. törvény által a kormányhivatalokra vonatkozóan általános jelleggel szabályozott előírások figyelembevételével.

A nukleáris biztonsági szabályozásoknak a törvényben is megnyilvánuló korszerűsítését többek között a Paksi Atomerőmű blokkjainak üzemidő-hosszabbítása, a Nemzetközi Atomenergia Ügynökség újonnan összeállított nukleáris biztonsági alapelveinek és a Nyugat-európai Nukleáris Hatóságok Egyesülete [Western European Nuclear Regulators Association Ű(WENRA)] által meghatározott követelmények (referencia szintek) hazai szabályozásba történő beépítése indokolják.

A törvény egyrészt beemeli a szabályozásba a nukleáris biztonsági követelményekkel kapcsolatos alapvető biztonsági célkitűzéseket. A törvény emellett - az engedélyezésre orientált megközelítés megváltoztatásával - korszerűsíti a nukleáris biztonsági szabályokat. Az engedélyezésre orientált megközelítés megváltoztatását az európai társhatóságok gyakorlata, a hazai közigazgatás korszerűsítésére irányuló törekvések, és az erőforrásokkal történő hatékonyabb gazdálkodás is indokolja.

Az átalakítások szabályainak módosítása következtében a hatósági felügyelet rugalmasabbá válik, a tevékenység súlypontja − az előbbiek szerint - az engedélyezésről az ellenőrzésre helyeződik át. A szabályozás bevezetésével a létesítmény engedélyese önállóbban, nagyobb döntési szabadsággal és felelősséggel jár el. A szabályozás ugyanakkor megőrzi mindazokat az elemeket, amelyek a nukleáris biztonság szintjének megtartásához szükségesek.

A törvényben szereplő szabályozást a nukleáris biztonsági szabályzatokat tartalmazó új kormányrendelet egészíti ki.

A törvény szerinti szabályozás alapján az átalakítások felügyeletét az OAH továbbra is a nukleáris biztonságra való hatás alapján végzi, amelyhez az alapot az átalakítás nukleáris biztonsági kategóriába sorolása adja. A hatóság átalakításokra vonatkozó felügyeleti tevékenysége a létesítmény engedélyesének előkészítő, végrehajtó és felügyeleti tevékenységére épül.

Az 1-2. kategóriába sorolt átalakítás elvégzéséhez továbbra is az OAH engedélye szükséges. Az engedélykérelemhez csatolni kell az átalakítást megalapozó dokumentációt, amely tartalmazza az átfogó biztonsági értékelést, a független szakértői felülvizsgálat anyagát, az átalakítás ütemezését és a szükséges további információkat.

Az OAH egyetlen átalakítási engedélyt ad ki, amely az átalakítás végrehajtására, azaz az üzemi rendszerekhez történő csatlakozásra, az átalakítás üzembe helyezésére és üzemeltetésére jogosítja fel az engedélyest. Az elvi engedély, az átalakítással kapcsolatos rendszerelemek gyártási, beszerzési és szerelési engedélye megszűnik. A létesítmény engedélyesének az átalakítások előkészítő, végrehajtó és felügyeleti tevékenysége ellátása érdekében, a saját szervezetén belül, önálló, a műszaki és gazdasági irányítástól független szervezeti egységet kell kijelölni, amely a műszaki változtatáshoz szükséges gyártási, behozatali, szerelési kérdésekben döntést hoz. Ezek a döntések tehát a létesítmény engedélyesének saját hatáskörében születnek meg.

Ez azt jelenti, hogy kizárólag azok a tevékenységek engedélykötelesek az átalakítás során, amelyek az üzemelő rendszerbe történő beavatkozást igényelnek, és ezáltal közvetlenül befolyásolják a nukleáris biztonságot. Minden ezt megelőző előkészítő tevékenység, amely a nukleáris létesítmény üzemének érintése nélkül elvégezhető, nem igényel hatósági engedélyt. Ez nem jelenti azonban azt, hogy ezek a munkák az OAH látószögéből kikerülnek, ugyanis mind az átalakítás előkészítési, mind pedig a végrehajtási szakasza továbbra is hatósági felügyelet alatt áll.

Az átalakítások felügyeletét a nukleáris biztonságra való hatásra tekintettel továbbra is az engedélyes belső független felügyeleti szerve és az OAH végzi, változatlanul a kategóriába sorolásnak megfelelően. A hatóság felügyeleti tevékenysége ráépül a létesítmény engedélyesének előkészítő, végrehajtó és felügyeleti tevékenységére.

Az új rendszerben az engedélyes ún. Átalakítási Formalap megküldésével tájékoztatja a hatóságot a tervezett átalakításról, az átalakítás kategorizálásáról és annak - a létesítmény engedélyese által elvégeztetett - független felülvizsgálatáról. A hatóság ez alapján elkészíti az átalakítások felügyeleti tervét, melyet folyamosan napra készen tart.

Az átalakítások közül változatlanul az 1. és 2. kategóriába sorolt átalakításokhoz kell az OAH engedélye. Az engedély iránti kérelemhez csatolni kell az ún. Átalakítást Megalapozó Dokumentációt, amely tartalmazza az átfogó biztonsági értékelést, a független szakértői felülvizsgálat anyagát, az átalakítás ütemezését stb.

Az átalakítás végrehajtására csak átalakítási engedély birtokában kerülhet sor, az átalakítási engedély - a fentiek szerint - a rendszernek, rendszerelemnek az üzemi rendszerekhez történő csatlakozására, az átalakított rendszer, rendszerelem üzembe helyezésére és üzemeltetésére jogosítja fel az engedélyest.

Az OAH a felügyeleti terve alapján elvégzi azokat az ellenőrzéseket, amelyek szükségesek az átalakítások felügyeletéhez. Ennek keretében [mind az átalakítás (nem engedélyköteles) előkészítő fázisában, mind az átalakításnak - átalakítási engedély birtokában végzett - végrehajtása során] célellenőrzéseket végezhet, szükség esetén elemzések, értékelések készítését írhatja elő, határozatban kötelezheti az engedélyest dokumentumok, tevékenységek módosítására és kijavítására, további tevékenységek elvégzésére, valamint azok elvégzését megtilthatja, ha a nukleáris biztonsági követelmények megsértését állapítja meg.

Engedélyezett műszaki átalakítások esetén az engedélyes, az üzembe helyezés megkezdését megelőzően harminc nappal megküldi a hatóságnak - tájékoztatásul - az ún. Átalakítást Követő Üzemeltetés Megkezdését Megalapozó Dokumentációt (ÜMD). Az engedélyben a hatóság két részletben történő tájékoztatást is előírhat. Ez esetben az ÜMD egyes részeit az üzembe helyezés megkezdését megelőző harminc nappal, fennmaradó részeit az üzembe helyezést megelőző utolsó munkanap kezdetéig kell megküldeni a hatóságnak. A benyújtott ÜMD-t a hatóság ellenőrzi. Ha az ellenőrzések során a hatóság olyan nem-megfelelőséget állapít meg, amely veszélyezteti a biztonságos üzemelést, akkor a kiadott átalakítási engedélyt visszavonja, vagy az engedélyt módosítva feltételeket állapít meg. Az engedély kiadása előtt végzett ellenőrzés során feltárt ilyen nem-megfelelőség esetén az átalakítás folytatását megtiltja és az engedély kiadását megtagadja, vagy az engedélyben feltételeket állapít meg. Ezen határozatok végrehajtását a bíróság nem függesztheti fel.

A törvény egyszerűsíti az átalakítások engedélyezését azzal, hogy a többlépcsős eljárást kiváltja egyetlen engedélyezési eljárással, és csak azon átalakítási tevékenységek engedélyezését írja elő, amelyek a működő üzembe való beavatkozást igényelnek. Minden olyan - korábban engedélyköteles - munka, amely elvégezhető a működő üzem érintése nélkül (rendszerelemek beszerzése, gyártása, előszerelése) a továbbiakban kikerül az engedélyezési kötelezettség alól. Ezen tevékenységek esetében a többek között hatósági ellenőrzések biztosítják azt, hogy a jogszabályoknak megfelelő módon történjen az átalakítás.

Megjegyzendő, hogy mindez csak lehetőség az engedélyes számára, aki dönthet úgy is, hogy csak az engedély kézhezvétele után kezdi meg az átalakítást. Amennyiben viszont él az új szabályok adta lehetőséggel, és már az engedély kiadását megelőzően hozzálát az előkészítéshez, az új rendszer egyértelműen a hatóság és az engedélyes közötti szorosabb együttműködésre ösztönzi a feleket.

Fontos kiemelni, hogy az átalakítások új elemei nem jelentik sem a biztonsági követelmények lazítását, sem a hatósági felügyelet gyengülését. Az új elemek célja és lényege a nemzetközi trendeknek megfelelő és egyben hatékonyabb hatósági felügyeleti módszerek bevezetése, áttérés az előíró jellegű hatósági beavatkozásokról az ellenőrző jellegű megközelítésre. Következésképp a szabályozásban a biztonságot garantáló követelmények semmit sem gyengülnek, pusztán az azok teljesülését biztosítani hivatott hatósági tevékenyég jellege változik meg.

Az új rendszer a hatóság engedélyezési tevékenységének csökkenésével nagyobb mozgásteret biztosít az OAH számára a hatósági felügyelet megvalósításában, és elősegíti az átalakítások nukleáris biztonságra gyakorolt hatása szerint differenciált megközelítését. A hatályos többlépcsős engedélyezési rendszerben jelentős erőforrást és időt igényel a kérelmek kezelése, hiszen azokat köteles elbírálni a hatóság a nukleáris biztonságra gyakorolt hatásuktól függetlenül. Ez korlátok közé szorítja az ellenőrzési tevékenységet. Az új rendszerben a hatóság tényleg a nukleáris biztonság szempontjából jelentős tevékenységekre tud koncentrálni, hiszen az engedélyezés kizárólag a nukleáris biztonságot közvetlenül érintő tevékenységekre szorítkozik, és így több idő és erőforrás áll rendelkezésre az ellenőrzések átalakítások jellege szerint differenciált megvalósítására.

Ki kell emelni azonban, hogy az átalakítások fent ismertetett hatályos és új rendszere kizárólag a nukleáris létesítmények üzembe helyezésének és üzemeltetésének életciklus-szakaszaira vonatkozik. Létesítendő nukleáris létesítmény esetében a rendszer, rendszerelem beszerzése, gyártása, szerelése stb. tekintetében továbbra is szükséges az OAH engedélye. Ezen engedélyezési eljárásokra vonatkozó szabályokat az újonnan létesítendő atomerőműre vonatkozó nukleáris biztonsági követelmények fogják meghatározni.

Meg kell jegyezni továbbá, hogy a 2003. évi paksi üzemzavart követően a Nemzetközi Atomenergia Ügynökség (NAÜ) felülvizsgálta az üzemzavarhoz vezető okokat és ezek alapján javító intézkedéseket javasolt, amelyek egy része az átalakítások hatósági felügyeletét is érintette. A NAÜ ajánlásában többek között a következőket fogalmazta meg: „Az OAH-nak törekednie kell Nukleáris Biztonsági Szabályzatainak olyan módosítására, hogy csökkentse az erőművi átalakításokra vonatkozóan előírt különféle engedélyek számát, és biztosítsa, hogy a nukleáris biztonság szempontjából legnagyobb jelentőséggel bíró elemeken legyen a hangsúly.” Az átalakítások szabályozásának új koncepciója összhangban van ezekkel az elvárásokkal.

Az atomenergia biztonságos alkalmazásával kapcsolatos előírások kiemelt jelentőséggel foglalkoznak a tájékoztatással. A nemzetközi és hazai tapasztalatok is egyértelműen bizonyítják, hogy nukleáris létesítményeket, radioaktívhulladék-tárolókat létesíteni és üzemeltetni csak a lakossággal szoros együttműködésben, a tájékoztatás és a társadalmi ellenőrzés lehetőségének biztosításával lehet. Az Atv. 10. § (4) bekezdése ezért lehetővé tette, hogy az atomerőmű, a radioaktívhulladék-tárolójának, valamint a kiégett üzemanyag átmeneti és végleges tárolójának engedélyese támogassa a létesítmény körül szerveződött ellenőrzési és információs célú önkormányzati társulásokat. A KNPA-ból támogatott társulások a Kiégett Kazetták Átmeneti Tárolója, a püspökszilágyi Radioaktív Hulladékokat Feldolgozó és Tároló, a Bátaapátiban részben már működő Nemzeti Radioaktívhulladék-tároló, továbbá a Boda térségébe tervezett nagy aktivitású radioaktívhulladék-tároló kutatási területe köré szerveződtek ilyen társulások. A társulások évek óta eredményesen műkődnek, elősegítik a lakosság tájékoztatását, társadalmi ellenőrzési feladatokat látnak el, és fontos szerepük van a bizalom erősítésében. Az Állami Számvevőszék - ellenőrzései alapján - szükségesnek tartotta a Központi Nukleáris Pénzügyi Alapból a radioaktívhulladék-tárolók engedélyese által nyújtott támogatás felhasználásának pontosabb szabályozását. A törvény ennek megfelelően - változatlanul ragaszkodva a társulási szabadság törvényben rögzített elveihez - előírja, hogy csak a létesítményt befogadó települést és az azzal területileg határos településeket, illetve a telephelykutatás helyszínét magába foglaló létesítményenként, illetve kutatási helyszínenként egy önkormányzati ellenőrzési és információs társulás számíthat támogatásra.

A törvény egyértelművé teszi azt is, hogy a radioaktívhulladék-tároló, továbbá a kiégett üzemanyag átmeneti és végleges tárolójának engedélyese, amely a Központi Nukleáris Pénzügyi Alapból származó juttatásokból gazdálkodik, az elkülönített állami pénzügyi alapokra vonatkozó szabályok miatt területfejlesztési célra nem nyújt támogatást. Az ilyen engedélyes csak tájékoztatási, ellenőrzési, működési és településfejlesztési célra adhat támogatást.

A Nemzetközi Atomenergia Ügynökség (NAÜ) keretében 1979-ben elfogadott, és az 1987. évi 8. törvényerejű rendelettel kihirdetett nukleáris anyagok fizikai védelméről szóló Egyezménynek a NAÜ által szervezett diplomáciai konferencia keretében, 2005. július 8-án aláírt módosítása kihirdetéséről szóló 2008. évi LXII. törvény végrehajtására történő felkészülés, valamint a Nemzetközi Atomenergia Ügynökség által a nukleáris és más radioaktív anyagok, valamint létesítmények nukleáris védettségével és a fizikai védelmével összefüggésben kiadott útmutatók szükségessé teszik a tárgyi szabályozás teljes körű újragondolását.

A törvény az Atv.-ben jeleníti meg a legfontosabb fogalmakat és határozza meg a nukleáris védettség és a fizikai védelem fő célkitűzéseit, valamint felhatalmazást ad a Kormánynak a nukleáris és más radioaktív anyagok és nukleáris létesítmények fizikai védelme - az Atv.-ben megfogalmazott alapelveknek megfelelő - kormányrendeletben történő szabályozására. A kormányrendeletben előírt követelmények teljesítésének lehetséges módját az OAH főigazgatója által kiadott, a hatóságok által elfogadott és támogatott jó gyakorlatot leíró útmutatók fogják tartalmazni.

A törvény szerinti szabályozás egyes, az Európai Unió jelentős nukleáris iparát felvonultató országai fizikai védelmi szabályozásának ismeretében, elismert külföldi szakemberekkel való sorozatos konzultációkat követően alakult ki, figyelembe véve a Magyarországon megvalósult hatósági eljárási gyakorlatot, az eddigi szabályozási követelményeket és az engedélyesek által kiépített fizikai védelmi rendszereket is. A törvény teljes mértékben megfelel az 1987. évi 8. tvr. és a 2008. évi LXII. törvény szerint hazánk által vállalt nemzetközi kötelezettségeknek.

Az atomenergia fenntartható alkalmazásának, új atomerőművek építésének előfeltétele a kiégett üzemanyag biztonságos, védett, megbízható és gazdaságos kezelése. A jelenlegi gyakorlat a kiégett üzemanyag átmeneti tárolása, bár egyes országokban folynak előkészületek a végleges tárolásra, néhány országban pedig feldolgozzák a kiégett üzemanyagot, a nukleáris anyagot újrahasznosítják és a kapott nagyaktivitású radioaktív hulladék végleges elhelyezésére készülnek. Ezen túlmenően az utóbbi években jelentős kutatási eredmények születtek a kiégett üzemanyag fejlettebb technológiákkal való feldolgozására, amelyek a nukleáris anyag jobb hasznosítását, és kevésbé veszélyes hulladékok kezelését eredményezik. Magyarországnak is érdeke, különös tekintettel az új atomerőművi blokkok létesítésének előkészítésére, hogy az új lehetőségeket figyelemmel kísérje, bekapcsolódjon a nemzetközi fejlesztésekbe, és ezek figyelembevételével döntsön a nukleárisüzemanyag-ciklus hazai vagy külföldi megoldások alkalmazásával való lezárásáról. Erre az biztosíthat lehetőséget, ha bővül a radioaktív hulladék végleges elhelyezésével, valamint a kiégett üzemanyag átmeneti tárolásával és végleges elhelyezésével, továbbá a nukleáris létesítmény leszerelésével összefüggő feladatok elvégzésére a Kormány által kijelölt szerv feladatköre, és a Központi Nukleáris Pénzügyi Alap felhasználásának lehetősége.

A módosítás felhatalmazza a Kormányt, hogy az Atv. szerinti ellenőrzési és információs célú önkormányzati társulások és tagjaik részére a Központi Nukleáris Pénzügyi Alapból adható támogatások mértékét, felhasználásának, ellenőrzésének és elszámolásának rendjét szabályozza.

A törvény további céljai közé tartozik, hogy törvényi szinten rendezze a nukleáris biztonság területén - az engedélyezési, illetve ellenőrzési eljárásokban az engedélyesek által Atv. 13. § (2) bekezdésére figyelemmel kötelezően benyújtandó - szakvéleményeket készítő szakértők szakmai tudásának előzetes értékelését. Az Atv. által kötelezővé tett független szakértővel kapcsolatban ugyanis eddig nem volt meghatározva, hogy kit tekinthet és fogadhat el a hatóság szakértőnek, azaz a szakértő milyen általános feltételeknek kell, hogy megfeleljen.

A nukleáris biztonság területén megkívánt kiemelt szintű szakmai tudás előzetes értékelését a törvény szerinti független, szakmai testület, a Magyar Mérnöki Kamara végzi.

A Magyar Mérnöki Kamara e feladat ellátása érdekében létrehozta az Energetikai Tagozaton belül az Atomenergetikai Szakosztályt. A szakosztály alkalmas és kész az atomenergetikában érintett szakértők névjegyzékének vezetésére és a szakértői rendszer működtetésére az 1996. évi LVIII. törvény rendelkezéseinek megfelelően.

A szakértőkkel szemben támasztott követelmények azt a célt szolgálják, hogy az engedélyes olyan szakvéleményeket nyújthasson be, amelyek érdemben segítik az atomenergia-felügyeleti szervet a döntéshozatal során.

-----STARTING---POINT---RESZLETES---

Az 1. §-hoz

A törvény 1. §-a módosítja az Atv. hatályát. Az 1. § (2) bekezdése szerint azok a radioaktív anyagok, amelyek radioaktivitása olyan mértékű, hogy nem minősülnek veszélyesnek, nem tartoznak a törvény hatálya alá (a külön jogszabályban e szempont alapján meghatározott mentességi szint alatti radioaktív anyagok). A mentesíthető radioaktív anyagok között azonban vannak olyan nukleáris anyagok is, amelyek hatósági felügyeletét [nyilvántartását, ellenőrzését, és az ezen anyagokra vonatkozó adatszolgáltatást] a most beiktatásra kerülő (3) bekezdésben hivatkozott biztosítéki megállapodás és jegyzőkönyv ratifikálásával vállalt kötelezettségre tekintettel - a mennyiségüktől és radioaktivitásuktól függetlenül - fenn kell tartani. E nemzetközi kötelezettség alapján ugyanis a veszélyességük alapján egyébként mentesíthető nukleáris anyagokkal is grammnyi pontossággal el kell számolnunk a Nemzetközi Atomenergia Ügynökség és a Bizottság (EURATOM) felé. A (3) bekezdés beiktatása - valamint a (2) bekezdésbe a (3) bekezdés szerinti kivételre való utalás - e hatósági felügyelet fenntartását teszi lehetővé.

A 2. §-hoz

A 2. § - figyelemmel a jelentős számú, új fogalom beemelésére - teljes egészében kicseréli a hatályos törvény definíciókat tartalmazó 2. §-át.

Az elkülönített, átmeneti vagy végleges tárolásra szolgáló kiégett üzemanyag-tároló nukleáris létesítményként való felsorolása a nukleáris üzemanyagciklus következő néhány évtizedben esedékes kutatási és létesítési tevékenységeinek szabályozásához és felügyeletéhez szükséges. Az explicite felsorolás jobb, mint a nukleáris fegyverek elterjedésének megakadályozásáról szóló szerződésre történő indirekt hivatkozás. A nukleáris létesítmény fogalmának változatását egyebekben a 2009/71/EURATOM irányelv szerinti követelmények is indokolták. E változtatásokat az energetikai tárgyú törvények módosításáról szóló 2011. évi XXIX. törvény már beemelte az Atv. szövegébe. Az Atv. 2. §-ának teljes kicserélése e fogalmon nem változtat.

A nukleáris rendszer és berendezés helyett a rendszer és rendszerelem kifejezések használata a terminológia letisztulásának következménye, amely igazodik a nukleáris biztonság szempontjaira utaló, a nemzetközi szaknyelv által használt „structures, systems and components” kifejezéshez is. A rendszer kifejezést az épületszerkezetekre is használjuk. A rendszerelem kifejezés kellőképpen általános, míg a magyar műszaki nyelv a berendezés szót szűkebb értelemben használja, amely mellett a műszaki nyelvben a készülék, a (mérő) műszer, a (szabályzó) szerv, az eszköz, stb. kifejezések használata is szükséges a szabatos fogalmazáshoz.

A reaktorban használt, részben vagy teljesen kiégett nukleáris üzemanyagok megkülönböztetése, definiálása a további, bárhol is történő hasznosításra való utalással nem célszerű.

A radioaktív hulladék végleges elhelyezésének olyan pontosítása szükséges, amely kifejezi azt, hogy műszaki intézkedésekkel, a létesítmény ilyen módon való megtervezésével és kivitelezésével a létesítő nem támogatja egy majdani visszanyerés lehetőségét.

A nukleáris védettség az angol nuclear security kifejezés magyar megfelelője. A security kifejezést több hazai jogszabály biztonságként (pl. security of the state - az állam biztonsága) alkalmazza, de az atomenergia alkalmazása esetén a nukleáris biztonság kifejezés már meghonosodott a nuclear safety kifejezés magyar megfelelőjeként. Megjegyzendő, hogy a nukleáris fegyverek elterjedésének megakadályozására az államok nukleáris biztosítékokat (nuclear safeguards) adnak.

A nukleáris védettség meghatározásakor a törvény figyelemmel volt a 2008. évi LXII. törvény szellemére, valamint a kapcsolódó nemzetközi [elsősorban a NAÜ által kiadott] ajánlásokra, továbbá alapul vette a Büntető Törvénykönyv által definiált cselekményeket.

Az atomenergia békés célú alkalmazása védelmének, az állami követelményrendszer meghatározásának hazánk mindenkori fenyegetettségén kell alapulnia. A meghatározott fenyegetettség egy adott szintjével szemben (tervezési alapfenyegetettség) az atomenergia alkalmazójának kell fizikai védelmet biztosítania, míg az ezen szint feletti fenyegetés esetén a fizikai védelmet állami eszközökkel kell támogatni.

A fizikai védelmi rendszer technikai eszközök, adminisztratív szabályozás és élőerős őrzés alkalmazásával valósul meg. A fizikai védelmi rendszernek biztosítania kell, hogy a cselekmény detektálása és az elhárító erők riasztása után olyan időtartamú késleltetés valósuljon meg, amely lehetővé teszi az elhárító erők számára a feltartóztatást, továbbá az elhárító erők képességei alkalmasak legyenek az elkövetők semlegesítésére.

A nukleáris üzemanyag-ciklus fogalmának meghatározása szükséges (figyelembe véve a NAÜ-nek e fogalomra tett ajánlását) a radioaktív hulladék, a kiégett üzemanyag tárolása és elhelyezése vonatkozásában, valamint a KNPA felhasználási körének a nukleárisüzemanyag-ciklus lezárására történő kiterjesztése miatt.

A 3. §-hoz

Az Atv. új 4/A. §-a olyan alapelveket sorol fel, amelyek nem újak, de megjelenítésük a Nemzetközi Atomenergia Ügynökség (NAÜ) ajánlásai szerint célszerű. Ezek az alapelvek a NAÜ nukleáris biztonsági követelményrendszerének legfelső szintjét képviselik és alapul szolgálnak minden alacsonyabb szintű követelmény megfogalmazásához. Így a nemzetközi gyakorlattal egybecsengő megoldás, hogy a törvényi szintű alapelvek adják az alacsonyabb szintű jogszabályok (mint például a Nukleáris Biztonsági Szabályzatokat tartalmazó kormányrendelet) elvi megalapozását. Az alapelvek részletes, a korábbiakhoz képest bőségesebb kifejtése a törvény elején részben a nyugat-európai nukleáris hatóságok szervezetén belül (WENRA) történt egyeztetések eredményét fejezi ki, másrészt olyan fogalmak tárgyalására és hangsúlyozására ad módot, mint az ember és a környezet védelme, a kockázatot is hordozó ipari technológiák alkalmazóinak és a kormányzatnak a felelőssége, a gazdasági, társadalmi haszon, a kockázat és a kockázat csökkentésére hozott intézkedések költségei optimumának megtalálása.

A hatóság függetlenségére vonatkozó követelményrendszert a 2009/71/EURATOM irányelv 5. cikke, valamint a vonatkozó egyéb nemzetközi dokumentumok tételesen megfogalmazzák.

A 4. §-hoz

A Kász. törvény - megtartva a korábbi szabályozást - az Országos Atomenergia Hivatalt (a továbbiakban OAH) a kormányhivatalok közé sorolja. Ennek megfelelően a módosítás az Atv. szövegében nevesíti az OAH-ot.

Az 5. §-hoz

Az Atv. hatályos 7. § (2) bekezdése szerint: „Új nukleáris létesítmény és radioaktív hulladéktároló létesítését előkészítő tevékenység megkezdéséhez, illetőleg meglévő atomerőmű további reaktort tartalmazó egységgel való bővítéséhez az Országgyűlés előzetes, elvi hozzájárulása szükséges”.

E rendelkezés valós, tényleges tartalma szerint mind az új nukleáris létesítmény létesítése esetén, mind a meglévő atomerőmű további reaktort tartalmazó egységgel való bővítése esetén a létesítést, illetve a bővítést megelőző, előkészítő tevékenység megkezdéséhez szükséges az Országgyűlés előzetes, elvi hozzájárulása. A nukleáris technológia alkalmazása, és annak aránya kiemelt politikai jelentőséggel bír. Az Atv. szabályaiban ezért már eredetileg is, jelen tartalommal szerepelt e rendelkezés. Tekintettel arra, hogy e politikai döntéshozatal tartalma szempontjából teljesen mindegy, hogy új létesítményhez kapcsolódó atomerőművi blokk(ok) létesítésére, vagy meglévő létesítmény új blokk(ok)kal történő kiegészítésére kerül sor [hiszen a politikai döntés szükségessége azért áll fenn, és a döntés lényege abban van, hogy egyáltalán megkezdhető-e új atomerőművi blokk létesítésének előkészítése Magyarországon] az általánosan elfogadott értelmezés szerint e rendelkezés egyértelműen az előbbiekben jelzett tartalmat hordozza.

Figyelemmel ugyanakkor arra, hogy a rendelkezés értelmezése tekintetében a közelmúltban, egy nukleáris energiával foglalkozó társadalmi szervezet, valamint a jövő nemzedékek országgyűlési biztosa részéről másféle értelmezés megfogalmazására került sor, a törvény elvégzi e rendelkezés pontosítását, annak eredeti célja és tényleges tartalma szerint.

A 6. §-hoz

Az OAH feladatát és hatáskörét kormányhivatali besorolásának megfelelően - legalábbis azon feladat- és határkörök tekintetében, amelyben a hivatal nem utasítható - törvényi szinten kell szabályozni. Ennek érdekében a törvény kiegészíti az Atv. előírásait a korábban alacsonyabb szinten meghatározott feladatokkal és hatáskörökkel [az OAH feladatáról, hatásköréről és bírságolási jogköréről, valamint az Atomenergia Koordinációs Tanács tevékenységéről szóló 114/2003. (VII. 29.) Korm. rendelet].

A törvény tehát megtartva az Atv.-ben eddig szereplő hatásköröket, beemeli a jelenleg alacsonyabb szintű jogszabályban szereplő hatáskörök többségét is, ezáltal megadva a hatáskörök alapvetően törvényi szintű szabályozását.

Magyarországon az OAH látja el többek között a nukleáris létesítmények biztonságával, a nukleáris és radiológiai non-proliferációval, a radioaktív anyagok nyilvántartásával, importjával és ellenőrzésével kapcsolatos hatósági engedélyezési és ellenőrzési feladatokat, továbbá hatósági feladatokat lát el a nukleáris létesítmények és anyagok védettségével, valamint a radioaktív és nukleáris anyagok szállításával és tárolásával kapcsolatban.

A hatósági felügyelet 4 nukleáris létesítményre, közel 30 nukleáris anyagot alkalmazó engedélyesre, valamint mintegy 650 radioaktív anyagot alkalmazó ügyfélre terjed ki.

Az OAH-nak a közeli jövőben a napi rutinfeladatai mellett számos új, nagy horderejű és jelentős erőforrásokat igénylő feladatot kell megoldania. Ezek közül a legfontosabbak az alábbiak:

- a Paksi Atomerőmű üzemidő-hosszabbítási programjának értékelése, az üzemidő-hosszabbítás hatósági engedélyezése,

- a 2003 áprilisában bekövetkezett üzemzavar során megsérült fűtőelemek hosszú távú kezelésének hatósági felügyelete,

- a Paksi Atomerőmű újonnan bevezetendő berendezés-felügyeleti és karbantartási eljárásainak (áttérés az amerikai ASME szabvány előírásaira) hatósági felügyelete,

- új atomerőművi blokk létesítésének engedélyezése,

- a Kiégett Kazetták Átmeneti Tárolója Végleges Biztonsági Jelentésének hatósági értékelése, döntés a létesítmény üzemeltetési engedélyéről, a tároló bővítésének hatósági engedélyezése és felügyelete,

- nukleáris létesítmények leszerelésére való időbeni felkészülés,

- a nukleáris létesítmények, valamint a nukleáris és radioaktív anyagok fizikai védelmi szabályozásának felülvizsgálata, a nemzeti fenyegetettség átfogó értékelése és a nukleáris létesítmények, nukleáris és radioaktív anyagok tervezési alapfenyegetettségeinek kidolgozása,

- a kockázat-szempontú (az erőforrások leghatékonyabb felhasználását lehetővé tevő) hatósági felügyelet bevezetése,

- az elektronikus kormányzat elvárásaival összhangban az engedélyesekkel való elektronikus kapcsolattartás bevezetése.

A 7. §-hoz

A hatósági felügyelet eszköztára a korábban nevesített ellenőrzések, elemzések és helyszíni vizsgálatok mellett tovább bővült, ezért ezt általánosabb értelmű kifejezéssel szükséges leírni, nevezetesen a felügyelettel. Az értékelés és a részletekbe menő műszaki elemzések végzése vagy szakértő szervezetekkel történő végeztetése mellett újabb eszközökre is szükség van. Ilyenek az üzemi eseményekből nyerhető tapasztalatok visszacsatolásának és a visszacsatolás hatásosságának az értékelése, a műszaki és szervezeti folyamatok mutatóinak, a biztonság adott szintjére utaló műszaki és eseménymutatóknak, valamint a kockázat egyéb számszerűsíthető mutatóinak képzése és az ezekhez kapcsolódó adatgyűjtés, továbbá az on-line elérhető számítógépes adatok értékelése, stb.

Az Atv. 9. §-ának (2) bekezdése ezért említi a folyamatos és az egyedi eljárások során végzett ellenőrzéseket, az átalakítások felügyeletével kapcsolatban pedig az átalakítás életciklusa mentén szükséges ellenőrzési program végrehajtását, amely a korábbi sok engedélyezési lépésből álló gyakorlat megváltoztatására is utal.

A 8. §-hoz

Az Atv. 4. § (4) bekezdése előírja, hogy a nukleáris létesítmény és a radioaktívhulladék-tároló engedélyese minden rendkívüli eseményről köteles tájékoztatni a lakosságot. Az Atv. 10. § (2) bekezdésében szerepel a lakosság környezeti sugárzási viszonyok ellenőrzésének eredményeiről való rendszeres (legalább havonkénti) tájékoztatása. A környezeti információkkal kapcsolatosan a környezet védelméről szóló 1995. évi LIII. törvény 12. §-a is előír tájékoztatási kötelezettséget. Az Atv. 40. §-a szerinti feladatok elvégzésének (radioaktív hulladék végleges elhelyezése, valamint a kiégett üzemanyag átmeneti tárolása és végleges elhelyezése, és a nukleáris létesítmények végleges leszerelése) a hazai és nemzetközi tapasztalatok szerint az érintett lakosság kiemelt jelentőséget tulajdonít, ezekről rendszeres tájékoztatást igényel. A sokrétű tájékoztatási feladatok ellátása érdekében az Atv. 10/A. §-ának (1) bekezdése lehetőségként említi meg az ellenőrzési és információs célú önkormányzati társulások útján történő tájékoztatást.

A törvény ennek megfelelően rögzíti, hogy a radioaktívhulladék-tároló és a kiégett üzemanyag átmeneti és végleges tárolójának engedélyese - a törvényben előírt tájékoztatási kötelezettségének ott meghatározott módon történő ellátása mellett - ellenőrzési és információs célú önkormányzati társulások útján is adhat tájékoztatást. A törvény egyértelművé teszi azonban, hogy létesítményenként és kutatási helyszínenként csak egy ellenőrzési és információs célú társulás számíthat támogatásra. Az új szabályozás kiterjed az ilyen ellenőrzési és információs célú önkormányzati társulások létrehozásának speciális feltételeire, a társulásokhoz való csatlakozás szabályozására és rögzíti, hogy a társulás jogi személy, gazdálkodására a költségvetési szervek gazdálkodására vonatkozó szabályokat kell alkalmazni.

A módosítás szerint a Központi Nukleáris Pénzügyi Alapból származó juttatásokból gazdálkodó engedélyes (a radioaktívhulladék-tároló és a kiégett üzemanyag átmeneti és végleges tárolójának engedélyese) útján az Alapból létesítményekhez vagy tervezett létesítményekhez kötötten támogatást lehet adni, amely tájékoztatási, ellenőrzési, működési és településfejlesztési célra használható fel.

A módosítás felhatalmazza a Kormányt, hogy az Atv. szerinti ellenőrzési és információs célú társulásoknak és tagjaiknak a Központi Nukleáris Pénzügyi Alapból származó támogatásainak mértékét, felhasználásának, ellenőrzésének és elszámolásának rendjét szabályozza.

A 9. §-hoz

A módosítás pontosítja a szabályozást a tekintetben, hogy mely tevékenységek, munkakörök ellátása esetén, milyen bűncselekmények elkövetése, vagy milyen bűncselekmény miatti büntető-eljárás alatt állás jelent kizáró körülményt az atomenergiával kapcsolatos foglalkoztatás körében.

A törvény egyrészt szigorítja a szabályozást, mivel a fizikai védelemi rendszer tervezésével, üzemeltetésével, és karbantartásával kapcsolatos munkaköröket kifejezetten szerepelteti, továbbá a nukleáris biztonság szempontjából lényeges további bűncselekményeket emel be a szabályozásba, és a tevékenységek között a radioaktív anyagokkal kapcsolatos tevékenységet feltünteti, ugyanakkor enyhíti is a szabályozást, mert az egyes munkakörökből való kizárást meghatározott kategóriába sorolt anyagokhoz kapcsolja, továbbá csak a b) pont szerinti cselekmények miatt folyamatban lévő büntetőeljárás alatt állók (és nem általában büntető-eljárás alatt állók) esetében fogalmaz meg Ezáltal a szabályozást ténylegesen azokra a munkakörökre és cselekményekre kívánja megfogalmazni, amelyek valóban hatással vannak a nukleáris biztonságra.

A 10. §-hoz

A közigazgatási eljárások rendjének szabályozása fontos fogalommá tette a korábban elsősorban a környezetvédelmi eljárásokban használt hatásterület fogalmát. A környezetvédelmi eljárások fizikai és kémiai paraméterekkel leírható hatásokat vizsgálnak, ezek biológiai, egészségi, társadalmi, gazdasági és akár az élettérre kifejtett esztétikai hatásokat is felmérve.

Az atomenergia-felügyeleti szerv eljárásaiban a radiológiai állapotok és a nukleáris biztonság adott szintjének, illetve megváltozásának hatásait értékeli. Az első jól leírható olyan fizikai paraméterekkel, amely paraméterek határértékeinek meghatározása az egészségügyi hatóság kompetenciája; a második azonban, a nukleáris biztonság és ennek kihatásai, elvont, kockázati alapon tárgyalható hatások, amelyek értékelése további, potenciális vagy direkt fizikai és élettani hatások számításba vételéhez szükséges. Mindezeket köznapi használatra alkalmassá kell tenni, a létesítményből a környezetre háruló hatásoktól védő, más jogszabályban egzaktul tárgyalt biztonsági övezetnek mint a potenciális hatások területének hatásterületként történő kijelölése útján.

A kérelemre indult eljárásokban semmi nem indokolja, hogy a kérelmező ügyfelet a közigazgatási hatósági eljárás és szolgáltatás általános szabályaitól szóló 2004. évi CXL. törvény (Ket.) általános szabályaitól eltérően az eljárás megindításáról külön értesítse az eljáró hatóság. A törvény ezzel kapcsolatos pontosítást tartalmaz. Egyben az Atv. 17. §-ának módosítására tekintettel pontosítja a rendelkezésben szereplő belső hivatkozásokat.

A 11. §-hoz

Amint ez a törvény 5. §-nak indokolásában is szerepelt, az engedélyezés-orientált hatósági tevékenység már az elmúlt években is változott a különféle felügyeleti módszerek bevezetésével, és a jelen módosítás alapján is változni fog. Ezzel összefüggésben a fejezet címe is módosul, az engedélyezés általános rendje helyett a hatósági felügyelet általános rendjét szerepeltetve.

Ugyanebbe a koncepcióba illeszkedik, hogy megszűnik az átalakítások elvi engedélyezése [hatályos törvényi rendelkezés szerint a 17. § (2) bekezdés o) pontja]. Az átalakítások engedélyezése megmarad, és ehhez az átalakítás életciklusát végigkísérő ellenőrzési, felügyeleti program keretében az OAH általi, meghatározott végrehajtási szakaszokban megjelenő ellenőrzési, felügyeleti tevékenysége kapcsolódik. Ennek részletesebb kifejtését a törvény 15. §-ához fűzött indokolás tartalmazza.

Az Atv. 12. § (4) bekezdése a speciális anyagok országhatáron történő átszállításához használt dokumentumok nyelvét határozza meg. A radioaktív hulladékok és a kiégett fűtőelemek szállításának felügyeletéről és ellenőrzéséről szóló, 2006. november 20-i 2006/117/Euratom tanácsi irányelv átültetése igényelte a nyelvhasználat külön szabályozását az irányelv által meghatározott körben.

A 12. §-hoz

A törvény 12. §-a a hatósági ellenőrzésre vonatkozó egyes szabályokat pontosítja (meghatározza a hatósági ellenőrzés típusát, részletes szabályozást tartalmaz a jegyzőkönyv tartalmára).

A 13. §-hoz

Az OAH a felügyeleti terve alapján elvégzi azokat az ellenőrzéseket, amelyek szükségesek az átalakítások felügyeletéhez. Ennek keretében [mind az átalakítás (nem engedélyköteles) előkészítő fázisában, mind az átalakításnak - átalakítási engedély birtokában végzett - végrehajtása során] célellenőrzéseket végezhet, szükség esetén elemzések, értékelések készítését írhatja elő, határozatban kötelezheti az engedélyest dokumentumok, tevékenységek módosítására és kijavítására, további tevékenységek elvégzésére, valamint azok elvégzését megtilthatja, ha a nukleáris biztonsági követelmények megsértését állapítja meg.

A rendelkezés egyrészt kimondja, hogy az átalakítás előkészítő fázisában végzett ellenőrzés során, adott feltételek fennállta esetén sor kerülhet az átalakítás folytatásának megtiltására. Az átalakítási engedély kiadása után végzett felügyeleti tevékenység alapján észlelt nem-megfelelőségek esetén pedig az engedély visszavonására, illetve annak módosításával feltételek megállapítására kerülhet sor.

A 14. §-hoz

A módosítás a jogszabály, biztonsági szabályzat megsértése vagy az előzőek alapján kiadott egyedi hatósági engedélyben foglaltak betartásának elmulasztása esetére már létező bírságolási hatáskör mellett, a nukleáris és radioaktív anyagok biztonságos és védett kezelésére vállalt kötelezettségek - beleértve a nyilvántartási kötelezettséget is - pontos és naprakész teljesítésének elmulasztása esetére is bírságolási lehetőséget biztosít.

A 15. §-hoz

Az OAH feladatának és hatáskörének teljes körű törvényi szintű szabályozása teszi szükségessé az Atv. 17. § (2) bekezdésnek kiegészítését a korábban alacsonyabb szinten meghatározott feladatokkal [az Országos Atomenergia Hivatal feladatáról, hatásköréről és bírságolási jogköréről, valamint az Atomenergia Koordinációs Tanács tevékenységéről szóló 114/2003. (VII. 29.) Korm. rendelet].

A hatályos 17. § (2) bekezdés i) pont kizárólag a radioaktív anyagok szállításának engedélyezéséről szólt, a j) pont új szövege azonban a csomagolásra és ennek jóváhagyására, ellenőrzésére helyezi a hangsúlyt. Az Atv. 17. § (2) bekezdése az atomenergia-felügyeleti szerv hatásköréről az elmúlt időszak tapasztalatai és jövőbeni szükségletek miatt újabb területekkel egészül ki (az új s) - z) pontok), mint az üzemanyagciklus távlati kezelése, a speciális anyagok országhatáron át történő szállítása, tekintettel még Magyarország EU tagságára is; valamint az atomkár-felelősség pénzügyi fedezetének ellenőrzése és dokumentálása.

A korábban már jelzetteknek megfelelően az átalakítások elvi engedélyezése megszűnik, ami a hatályos 17. § (2) bekezdése szerinti hatályos o) és p) pontjának törlését eredményezi.

Az átalakítások szabályainak módosítása következtében a hatósági felügyelet rugalmasabbá válik, a tevékenység súlypontja - az általános nemzetközi gyakorlatra figyelemmel - az engedélyezésről az ellenőrzésre helyeződik át. A szabályozás bevezetésével a létesítmény engedélyese önállóbban, nagyobb döntési szabadsággal és felelősséggel jár el. A szabályozás ugyanakkor megőrzi mindazokat az elemeket, amelyek a nukleáris biztonság szintjének megtartásához szükségesek.

Az átalakításra vonatkozó hatályos szabályozás szerint az átalakítással összefüggő minden tevékenység [mind az atomerőmű, mint létesítmény, mind az atomerőmű rendszerei, rendszerelemei tekintetében] csak engedély alapján kezdhető meg. Az engedélyek egyrészt az átalakítás, illetve a javítás elvégezhetőségére, másrészt az ezekhez szükséges gyártásra, beszerzésre, szerelésre, üzemeltetésre, valamint leszerelésre irányulnak. Az átalakítás engedélyezése többlépcsős engedélyezési eljárás, amely az átalakítás bonyolultságától függően az alábbi engedélyek kiadását jelenti: elvi átalakítási engedély, az átalakítással kapcsolatos rendszerelemek gyártási, beszerzési engedélye, az átalakítással kapcsolatos rendszerelemek szerelési engedélye, átalakítási engedély, üzemeltetési engedély. Ezen engedélyfajták az eljárás során összevonhatóak, amennyiben az egyes engedélyfajtákra vonatkozó követelményeket tartalmazza az engedélykérelem.

Az átalakításokat biztonsági fontosságuk szerint 1-3 kategóriába kell sorolni. Az 1-2 kategóriába sorolt átalakításhoz a hatóságtól elvi engedély és átalakítási engedély kell, e mellett a gyártás, beszerzés, szerelés is engedélyköteles. A 3. kategóriába sorolt átalakítás nem engedélyköteles tevékenység, melynek tekintetében a döntéshozatalt erre létrehozott belső szervezeti egység hozza meg. A kategóriába sorolást az OAH-val jóvá kell hagyatni.

Az átalakítások felügyeletét a nukleáris biztonságra való hatás alapján egyrészt az engedélyes erre létrehozott független belső szervezeti egysége, másrészt az OAH végzi.

Az OAH egyetlen átalakítási engedélyt ad ki, amely az átalakítás végrehajtására, azaz az üzemi rendszerekhez történő csatlakozásra, az átalakítás üzembe helyezésére és üzemeltetésére jogosítja fel az engedélyest. Az elvi engedély, az átalakítással kapcsolatos rendszerelemek gyártási, beszerzési és szerelési engedélye megszűnik.

Ez azt jelenti, hogy kizárólag azok a tevékenységek engedélykötelesek az átalakítás során, amelyek az üzemelő rendszerbe történő beavatkozást igényelnek, és ezáltal közvetlenül befolyásolják a nukleáris biztonságot. Minden ezt megelőző előkészítő tevékenység, amely a nukleáris létesítmény üzemének érintése nélkül elvégezhető, nem igényel hatósági engedélyt. Ez nem jelenti azonban azt, hogy ezek a munkák az OAH látószögéből kikerülnek, ugyanis mind az átalakítás előkészítési, mind pedig a végrehajtási szakasza továbbra is hatósági felügyelet alatt áll.

Az átalakítások felügyeletét a nukleáris biztonságra való hatásra tekintettel továbbra is az engedélyes belső független felügyeleti szerve és az OAH végzi, változatlanul a kategóriába sorolásnak megfelelően. A hatóság felügyeleti tevékenysége ráépül a létesítmény engedélyesének előkészítő, végrehajtó és felügyeleti tevékenységére.

Az új rendszerben az engedélyes ún. Átalakítási Formalap megküldésével tájékoztatja a hatóságot a tervezett átalakításról, az átalakítás kategorizálásáról és annak - a létesítmény engedélyese által elvégeztetett - független felülvizsgálatáról. A hatóság ez alapján elkészíti az átalakítások felügyeleti tervét, melyet folyamosan napra készen tart.

Az átalakítások közül változatlanul az 1. és 2. kategóriába sorolt átalakításokhoz kell az OAH engedélye. Az engedély iránti kérelemhez csatolni kell az ún. Átalakítást Megalapozó Dokumentációt, amely tartalmazza az átfogó biztonsági értékelést, a független szakértői felülvizsgálat anyagát, az átalakítás ütemezését stb.

Az átalakítás végrehajtására csak átalakítási engedély birtokában kerülhet sor, az átalakítási engedély - a fentiek szerint - a rendszernek, rendszerelemnek az üzemi rendszerekhez történő csatlakozására, az átalakított rendszer, rendszerelem üzembe helyezésére és üzemeltetésére jogosítja fel az engedélyest.

Az OAH a felügyeleti terve alapján elvégzi azokat az ellenőrzéseket, amelyek szükségesek az átalakítások felügyeletéhez. Ennek keretében [mind az átalakítás (nem engedélyköteles) előkészítő fázisában, mind az átalakításnak - átalakítási engedély birtokában végzett - végrehajtása során] célellenőrzéseket végezhet, szükség esetén elemzések, értékelések készítését írhatja elő, határozatban kötelezheti az engedélyest dokumentumok, tevékenységek módosítására és kijavítására, további tevékenységek elvégzésére, valamint azok elvégzését megtilthatja, ha a nukleáris biztonsági követelmények megsértését állapítja meg.

A létesítmény engedélyesének az átalakításokat előkészítő, végrehajtó és felügyeleti tevékenysége ellátása érdekében, a saját szervezetén belül, önálló, a műszaki és gazdasági irányítástól független szervezeti egységet kell kijelölni, amely a műszaki változtatáshoz szükséges gyártási, behozatali, szerelési kérdésekben döntést hoz. Ezek a döntések tehát a létesítmény engedélyesének saját hatáskörében születnek meg.

Engedélyezett műszaki átalakítások esetén az engedélyes, az üzembe helyezés megkezdését megelőzően harminc nappal megküldi a hatóságnak - tájékoztatásul - az ún. Átalakítást Követő Üzemeltetés Megkezdését Megalapozó Dokumentációt (ÜMD). Az engedélyben a hatóság két részletben történő tájékoztatást is előírhat. Ez esetben az ÜMD egyes részeit az üzembe helyezés megkezdését megelőző harminc nappal, fennmaradó részeit az üzembe helyezést megelőző utolsó munkanap kezdetéig kell megküldeni a hatóságnak. A benyújtott ÜMD-t a hatóság ellenőrzi. Ha az ellenőrzések során a hatóság olyan nem-megfelelőséget állapít meg, amely veszélyezteti a biztonságos üzemelést, akkor a kiadott átalakítási engedélyt visszavonja, vagy az engedélyt módosítva feltételeket állapít meg. Az engedély kiadása előtt végzett ellenőrzés során feltárt ilyen nem-megfelelőség esetén az átalakítás folytatását megtiltja. Ezen határozatok végrehajtását a bíróság nem függesztheti fel.

A szabályozás tehát egyszerűsíti az átalakítások engedélyezését azzal, hogy a többlépcsős eljárást kiváltja egyetlen engedélyezési eljárással, és csak azon átalakítási tevékenységek engedélyezését írja elő, amelyek a működő üzembe való beavatkozást igényelnek. Minden olyan - korábban engedélyköteles - munka, amely elvégezhető a működő üzem érintése nélkül (rendszerelemek beszerzése, gyártása, előszerelése) a továbbiakban kikerül az engedélyezési kötelezettség alól. Ezen tevékenységek esetében a többek között hatósági ellenőrzések biztosítják azt, hogy a jogszabályoknak megfelelő módon történjen az átalakítás.

Megjegyzendő, hogy mindez csak lehetőség az engedélyes számára, aki dönthet úgy is, hogy csak az engedély kézhezvétele után kezdi meg az átalakítást. Amennyiben viszont él az új szabályok adta lehetőséggel, és már az engedély kiadását megelőzően hozzálát az előkészítéshez, az új rendszer egyértelműen a hatóság és az engedélyes közötti szorosabb együttműködésre ösztönzi a feleket.

Fontos kiemelni, hogy az átalakítások új elemei nem jelentik sem a biztonsági követelmények lazítását, sem a hatósági felügyelet gyengülését. Az új elemek célja és lényege a nemzetközi trendeknek megfelelő és egyben hatékonyabb hatósági felügyeleti módszerek bevezetése, áttérés az előíró jellegű hatósági beavatkozásokról az ellenőrző jellegű megközelítésre. Következésképp a szabályozásban a biztonságot garantáló követelmények semmit sem gyengülnek, pusztán az azok teljesülését biztosítani hivatott hatósági tevékenyég jellege változik meg.

A 17. § új szövege a fentieknek megfelelő szabályozást valósít meg, amihez a Atv. 14. § (4) bekezdésének most beiktatandó rendelkezései kapcsolódnak.

Az Atv. 17. § új (3) bekezdése a szakértő és piaci szolgáltatást nyújtó műszaki felülvizsgáló szervezetek tevékenységének felhasználását célozza. Az ilyen szervezetek szerepe egyre nagyobb világszerte a műszaki és ipari biztonság garantálásában (pl. Németország: TÜV szervezetek, Anglia: Serco Assurance, Belgium: AIB Vincotte, Skandinávia: Norske Veritas, Magyarország: ÉMI, MH utód, MEEI, stb.). Az ehhez kapcsolódó további rendelkezés a díjazás legfőbb alapelvét és a hosszabb távra szóló megállapodás intézményét írja le.

A 16. §-hoz

Az Országgyűlés 25/2009. (IV. 2.) OGY határozatával elvi hozzájárulást adott az Atv. 7. § (2) bekezdése alapján, a paksi atomerőmű telephelyén új atomerőművi blokk(ok) létesítésének előkészítését szolgáló tevékenység megkezdéséhez. Ez a folyamat új atomerőmű létesítésének engedélyezéséhez vezethet. Az atomenergia-felügyeleti szerv számára jelenleg felügyeleti díjat csak üzemelő nukleáris létesítmény üzemeltetői fizetnek. A már létesítési engedéllyel rendelkező létesítmény létesítése fokozott hatósági felügyeletet igényel, így mindenképp indokolt, hogy a felügyeleti díj fizetésének kiterjesztését a létesülő nukleáris létesítményekre is. A díj mértéke az üzemelő létesítményekéhez viszonyítva kisebb, a felügyeleti tevékenységhez aránylik.

A 17. §-hoz

A törvény további céljai közé tartozik, hogy törvényi szinten rendezze a nukleáris biztonság területén - az engedélyezési, illetve ellenőrzési eljárásokban az engedélyesek által az Atv. 13. § (2) bekezdésére figyelemmel kötelezően benyújtandó - szakvéleményeket készítő szakértők szakmai tudásának előzetes értékelését. Az Atv. által kötelezővé tett független szakértővel kapcsolatban ugyanis eddig nem volt meghatározva, hogy kit tekinthet és fogadhat el a hatóság szakértőnek, azaz a szakértő milyen általános feltételeknek kell, hogy megfeleljen.

A nukleáris biztonság területén megkívánt kiemelt szintű szakmai tudás előzetes értékelését független, szakmai testület, a Magyar Mérnöki Kamara végzi.

A Magyar Mérnöki Kamara e feladat ellátása érdekében létrehozta az Energetikai Tagozaton belül az Atomenergetikai Szakosztályt. A szakosztály alkalmas és kész az atomenergetikában érintett szakértők névjegyzékének vezetésére és a szakértői rendszer működtetésére az Atv. rendelkezéseinek megfelelően.

A szakértőkkel szemben támasztott követelmények azt a célt szolgálják, hogy az engedélyes olyan szakvéleményeket nyújthasson be, amelyek érdemben segítik a nukleáris biztonsági hatóságot a döntéshozatal során.

Az atomenergia alkalmazása körében eljáró független műszaki szakértő tevékenységéhez a megfelelő szakmai gyakorlat megléte elengedhetetlen. A szakértői tevékenység olyan összetett és speciális, hogy az annak alapjául szolgáló szakmai gyakorlat pontos, részletes, mindent átfogó meghatározása nem lehetséges. Ebből következően a szakmai gyakorlat megfelelőségét egy külön erre a célra létrehozott, olyan szakemberekből álló bizottság állapítja meg, akik alkalmasak annak megítélésére, hogy a kérelmező által igazolt szakmai gyakorlat a szakértői tevékenység ellátására képessé teszi-e a kérelmezőt (a bizottsági tagokkal kapcsolatos feltételeket kormányrendelet tartalmazza majd).

Ennek alapján a területi kamara a hozzá beérkezett kérelmeket, és a szakmai gyakorlat igazolása, leírása érdekében csatolt dokumentumokat haladéktalanul továbbítja az elsőfokú minősítő bizottságot működtető Budapesti és Pest Megyei Mérnöki Kamara (BPMK) részére, ahol a háromtagú eljáró bizottság kialakítja állásfoglalását a szakmai gyakorlat megfelelősége tárgyában. A minősítő bizottság tehát a szakértői tevékenység feltételei közül a szakmai gyakorlatot vizsgálja, állásfoglalása ebben a kérdésben köti a kamarát mint eljáró hatóságot.

A Magyar Mérnöki Kamara által működtetett másodfokú minősítő bizottság eljárására csak abban az esetben kerül sor, ha az alapeljárásban hozott határozat a szakmai gyakorlat nem - megfelelőségét állapítja meg, és a kérelmez ő emiatt (vagy emiatt is) fellebbez.

A kérelemben az állampolgárságot azért kell megjelölni, mert a kamarának erre az adatra szüksége van ahhoz, hogy a bűnügyi nyilvántartást vezető szervtől adatokat kérjen.

Tekintettel a szakértői tevékenység különleges jellegére, nyilvántartásuk adatait fontos a Ket.-ben és a Szolgtv.-ben szereplő adatokhoz képest kiegészíteni, továbbá a megbízók érdekeit szem előtt tartva, szükséges nyilvánossá tenni a szakért ő szakmai gyakorlatára, képesítésére vagy éppen a tevékenységtől eltiltására vonatkozó adatokat is.

A 18. §-hoz

Az eddig a 11/A. § (5) bekezdésében szereplő szabály szerkezetileg az egészségügyért felelős miniszter hatáskörét szabályozó szakaszok közé tartozik. A 18. § e szerkezeti változtatást hajtja végre.

A 19. §-hoz

A nukleáris védettség három fő területen valósul meg. A megelőzés célja a nukleáris és más radioaktív anyagok hatósági felügyelet alóli kikerülésének megakadályozása és az engedély nélküli tevékenységek, jogellenes cselekmények megakadályozása, azok kivitelezésétől (a megfelelő szankciókkal) való elrettentés. A detektálás/felismerés célja a nukleáris és más radioaktív anyagok (valamint a hozzájuk kapcsolódó technológiák) kereskedelmének monitorozása és az illegális forgalmazás, engedély nélküli tevékenységek felismerése és megakadályozása. Az elhárítás célja a jogellenes cselekmények következményeinek enyhítése, felszámolása, az elkövetők azonosítása és büntetése, valamint a talált és lefoglalt nukleáris és más radioaktív anyagokkal kapcsolatos intézkedések megtétele.

A hatósági felügyeleti eszközrendszer - a közigazgatási hatósági eljárás és szolgáltatás általános szabályairól szóló 2004. évi CXL. törvénnyel (a továbbiakban: Ket.) összhangban - engedélyezési, értékelési és ellenőrzési eljárásokat, valamint a jogszabályi követelményeknek az engedélyesekkel szembeni érvényesítését foglalja magába.

A fokozatosság elve azt jelenti, hogy a konkrét anyagra vagy létesítményre vonatkozó fenyegetettséget kell alapul venni a fizikai védelmi rendszer kiépítésekor. A konkrét fenyegetés (amivel szemben a védelmet biztosítani kell az engedélyesnek) meghatározása során a hatóságnak figyelemmel kell lennie az anyag attraktivitására és potenciális képességeire.

A konkrét anyagra, létesítményre meghatározott tervezési alapfenyegetettséget az engedélyes által megvalósított fizikai védelmi rendszernek képesnek kell lennie elhárítani. Azaz a lopás, illetve szabotázs kísérletének észlelése és az elhárító erők riasztása után az alkalmazott technikai eszközöknek elegendő késleltetést kell biztosítani, továbbá elegendő számú, felszereltségű és képességű elhárító erőnek kell a helyszínre érkeznie ahhoz, hogy az elhárító erők még a lopás, illetve szabotázs elkövetése előtt képesek legyenek beavatkozni és az elkövetést megakadályozni.

A lopás, illetve szabotázs elleni fizikai védelem megvalósításáért és a védelmi képesség fenntartásáért az engedélyest terheli az elsődleges felelősség.

A tervezésen túli alapfenyegetettségnél jelentősebb fizikai védelmet igénylő (nagyobb számú, jobban felszerelt, jobb képességű, lopás helyett szabotázst tervező) fenyegetés esetén az engedélyes fizikai védelmét állami (elsősorban rendőri és katonai) erőkkel kell támogatni.

A mélységi védelem elve szerint a fizikai védelmi rendszer több védelmi rétegben valósul meg, amelyek eltérő elven működve jelentenek akadályt a lopás és szabotázs elkövetésében. Az egyenlő védelem elve szerint megvalósult rendszernek a különböző behatolási útvonalakon és különböző taktikákkal szemben közel azonos védelmet kell jelentenie.

A fizikai védelmi rendszer tervezésére, üzemeltetésére és átalakítására is vonatkoznak az általános minőségirányítási követelmények.

Az engedélyesnek fel kell készülni a lopás, illetve szabotázs kísérlete esetén teendőkre.

A fegyveres biztonsági őrséggel védendő anyagokat és létesítményeket az Atv. felhatalmazása alapján kiadandó kormányrendelet fogja meghatározni. A kormányrendelet figyelembe fogja venni a fokozatos megközelítés elvét.

A detektálási rendszernek képesnek kell lennie arra, hogy a rossz kézbe került, közveszélyokozás és környezetkárosítás céljára alkalmas anyagokat észlelje, és az elkövetést megelőzze. A detektálási képességet egészíti ki az, hogy az atomenergia alkalmazói kötelesek jelentést tenni, amennyiben ilyen információ birtokába kerülnek.

Az elveszett, ellopott anyagok felkutatását a közveszélyokozás és környezetkárosítás megelőzése teszi szükségessé.

Sikeres elkövetés esetére veszélyhelyzet-kezelési tervet kell kidolgozni. A terv szorosan illeszkedik a hatályos Országos Nukleáris Baleset-elhárítási Tervhez; azt egészíti ki az ilyen (nem létesítményhez kötött, vagy a létesítménnyel szembeni szabotázs miatt kialakuló) veszélyhelyzetek kezelésének speciális kérdéseivel.

A fizikai védelmi terv részletes szabályait az Atv. felhatalmazása alapján kiadandó kormányrendelet határozza meg. E kormányrendelet alapján felállítandó ún. Tervezési Alapfenyegetettség Bizottság állapítja meg a tervezési alapfenyegetettséget, és a védelmi igazgatás szervei számára meghatározza a tervezési alapfenyegetettséget meghaladó fenyegetettség esetén alkalmazandó állami eszközöket. A fizikai védelmi terv készítésére kötelezettek a számukra meghatározott tervezési alapfenyegetettség és az említett kormányrendeletben foglalt követelmények alapján készítik el a fizikai védelmi tervet, azt követően, hogy a Tervezési Alapfenyegetettség Bizottság döntése alapján őket arra az OAH határozatban kötelezte.

Tekintettel arra, hogy a nukleáris és más radioaktív anyagok, valamint létesítmények fizikai védelme hatósági szabályozása és felügyelete több szempont átfogó vizsgálatát igénylik, azért a területen szakmai jártassággal rendelkező atomenergia-felügyeleti szerv és a rendőrhatóság együttes hatósági felügyelete alá kell tartoznia. A konkrét eljárások lefolytatását és a konkrét eljárásokban figyelembe veendő hatósági szempontokat az Atv. által adott felhatalmazás alapján kiadandó kormányrendelet fogja tartalmazni. A törvény szerint az atomenergia-felügyeleti szerv vizsgálja a fizikai védelem (hazánk által ratifikált nemzetközi egyezmények szerinti) nukleáris biztonsági, nukleáris védettségi és nukleáris biztosítéki szempontjait, míg a rendőrhatóság a rendészeti (különösen a fegyveres biztonsági őrséggel kapcsolatos), valamint a vagyonvédelmi szempontokat.

A 20. §-hoz

Az Atv. 34-36. §-ához kapcsolódóan a 213/1997. (XII. 1.) Korm. rendelet biztonsági övezetet határoz meg az atomerőmű, a kutatóreaktor, valamint radioaktív hulladéktároló felett is, 2300 méteres magasságban. Tekintettel arra, hogy a magyar légtér légiközlekedés céljára történő kijelöléséről szóló 26/2007. (III. 1.) GKM-HM-KvVM együttes rendelet tiltott légteret jelöl ki a paksi atomerőmű körül 3 km sugarú körben 5950 méteres magasságig, és a csillebérci kutatóreaktor körül 0,5 km sugarú körben 1050 méteres magasságig, továbbá a légtér tiltottá minősítése csak jogszabályban lehetséges, az Atv. hivatkozott rendelkezéseiből indokoltnak mutatkozik a légtérben kijelölt biztonsági övezetre vonatkozó rendelkezések törlése, és ezzel egyidejűleg a 213/1997. (XII. 1.) Korm. rendelet e tekintetben való módosítása.

A 21-22. §-hoz

Az Atv. 38. § (1) bekezdése szerint az atomenergia alkalmazására engedély csak akkor adható, ha biztosított a keletkező radioaktív hulladék és a kiégett üzemanyag biztonságos elhelyezése, azaz a tudomány legújabb igazolt eredményeivel, a nemzetközi elvárásokkal, valamint tapasztalatokkal összhangban levő átmeneti tárolása vagy végleges elhelyezése. A legújabb hazai és nemzetközi fejlemények figyelembe vételével e feltételek mellett fel kell tüntetni lehetőségként a nukleárisüzemanyag-ciklus más módon való lezárását is. Ennek megfelelően az Atv. 40. §-ában a Kormány által kijelölt szerv feladatait bővíteni kell a nukleárisüzemanyag-ciklus lezárásának egyéb lehetőségeivel is. E feladatoknak összhangban kell lenniük a radioaktív hulladék és a kiégett üzemanyag kezelésére vonatkozó nemzeti programmal, amelyek kidolgozása szintén a kijelölt szerv feladata.

Az Atv. 41. §-a előírja, hogy a radioaktív hulladék végleges elhelyezésének, valamint a kiégett üzemanyag átmeneti tárolásának és végleges elhelyezésének, továbbá a nukleáris létesítmény leszerelésének költsége az engedélyest, költségvetési intézmény esetén a központi költségvetést terheli. A módosítás eredményeként Központi Nukleáris Pénzügyi Alapból nemcsak a kiégett üzemanyag végleges elhelyezése, hanem a nukleárisüzemanyag-ciklus más módon való lezárása is finanszírozható.

A radioaktív hulladék végleges elhelyezésével, valamint a kiégett üzemanyag átmeneti tárolásával, és a nukleárisüzemanyag-ciklus lezárásával, továbbá a nukleáris létesítmény leszerelésével összefüggő feladatokat ellátó szerv - a Radioaktív Hulladékokat Kezelő Közhasznú Nonprofit Korlátolt Felelősségű Társaság (RHK Kft.) - felügyelőbizottsága a továbbiakban öt főből áll, a jelenlegi három fő helyett.

A változtatás oka, hogy bár a Paksi Atomerőmű, mint engedélyes igen jelentős befizetéseket teljesít a Központi Nukleáris Pénzügyi Alapba, sem neki, sem az Atomerőmű tulajdonosának, az MVM Zrt.-nek nincs rálátása az RHK Kft. tényleges tevékenységére, az RHK Kft. által bonyolított szerződéskötési folyamatokra. Ugyanakkor ez mindenképpen indokolt mivel az RHK Kft. tevékenységének pénzügyi forrása a KNPA. A rendelkezés a felügyelőbizottsági tagok számának növelésével lehetővé teszi, hogy abban a Paksi Atomerőmű Zrt. és az MVM Zrt. képviselője is tagként részt vegyen.

A 23. §-hoz

A Központi Nukleáris Pénzügyi Alappal kapcsolatos szabályokat pontosítja.

A 24. §-hoz

A nukleárisüzemanyag-ciklus más módon való lezárásának pénzügyi feltételeit teremti meg - figyelembe véve az Atv. 41. §-ának módosítását is - az Atv. 62. § (1) bekezdésének, valamint a 63. § (1) és (2) bekezdésének módosítása, lehetővé téve a Központi Nukleáris Pénzügyi Alap felhasználását erre a célra.

A 25. §-hoz

Az európai unió jogának való megfelelést hajtja végre, ennek megfelelően az Atv.-t jogharmonizációs záradékkal egészíti ki.

A 26-28. §-hoz

E §-ok egyrészt az átmeneti szabályokat, másrészt a módosult szabályok végrehajtásához szükséges rendeletekre vonatkozó felhatalmazásokat, valamint egyes felhatalmazások szövegét pontosítják.

Az Atv. 67. § d) pontja dc) alpontja helyébe lépő új szöveg a korábban említett és indokolt rendszer és rendszerelem fogalmakat felhasználva ad felhatalmazást az átalakítások nukleáris biztonsági követelményeinek megjelenítésére, úgy, hogy az illeszkedjék a létesítmények életciklus szakaszaihoz. A mai szöveg a berendezés kulcsszót használja, és taxatíve felsorol a tervezéstől az üzembe helyezésen át a leszerelésig számos életciklus szakaszt, a korábbi engedélyezési koncepciónak megfelelően. Az új megfogalmazás általános, és ebből következően rugalmas is, egyszerűsítő hatással bír számos engedélyezési lépés szempontjából.

A törvény szerinti módosítás felhatalmazza a Kormányt, hogy az Atv. szerinti ellenőrzési és információs célú társulások és tagjaik részére a Központi Nukleáris Pénzügyi Alapból adható támogatások mértékét, felhasználásának, ellenőrzésének és elszámolásának rendjét szabályozza. A radioaktív hulladékok és a kiégett üzemanyagok országhatáron át történő szállításának engedélyezésére és jóváhagyására - eddig a Nemzetközi Atomenergia Ügynökség keretében a kiégett fűtőelemek kezelésének biztonságáról és a radioaktív hulladékok kezelésének biztonságáról szóló közös egyezmény kihirdetéséről szóló 2001. évi LXXVI. törvény által - a Kormánynak adott felhatalmazást értelemszerűen az Atv.-ben célszerű elhelyezni.

Az Atv. 67. § f) pontja felhatalmazza a Kormányt, hogy rendeletben szabályozza a radioaktív hulladék és a kiégett üzemanyag végleges elhelyezésére, valamint a nukleáris létesítmény leszerelésére kijelölt szerv létrehozását és tevékenységének pénzügyi forrását. A módosítás pontosítja a felhatalmazó rendelkezést. Ennek alapján a Kormány a törvény 17. § által megállapított Atv. 40. §-a szerinti nemzeti program kidolgozására vonatkozó szabályokkal és a nukleárisüzemanyag-ciklus lezárásával összefüggő feladatokkal összefüggő rendelkezéseket hozhat.

Az Atv. 67. § p) ponttal való kiegészítése a speciális anyagok országhatáron át történő szállítása engedélyezésének és a szakhatósági hozzájárulás megadása rendjének jogszabályban történő megfogalmazására ad felhatalmazást.

A 29-30. §-hoz

E §-ok az úgynevezett szövegcserés módosításokat tartalmazzák, amely esetekben nem szükséges egy teljes bekezdés, vagy éppen szakasz módosítása, mert a cél elérhető egyes szövegrészek cseréjével. E rendelkezések tehát a célzott módosításokat szolgálják, egy esetben pedig a hatályos Atv.-t javítja: az „illetőleg” kifejezés jogszabályokban már nem használható, így e §-ok ezeket értelemszerűen módosítják. E mellett e részben szerepelnek a hatályon kívül helyező rendelkezések is.

A 31. §-hoz

Az (1) bekezdés rendelkezése összefüggésben áll a 4. § (6) bekezdésével. A (4a) bekezdés mindörökre kizárja a fegyveres biztonsági őr foglalkoztatását akkor, ha korábban szándékos bűncselekményt követett el.

A korábbi, a nukleáris anyagokra szakmailag vitatható, és a nukleáris anyagok fizikai védelméről szóló egyezmény kihirdetéséről szóló 1987. évi 8. tvr. által használt kategorizáláshoz nem illeszkedő „katasztrófa veszélyességű” kifejezés nemzetközileg elfogadott kifejezéssel való helyettesítése, valamint az Atv. módosításával való összhang megteremtése érdekében indokolt a módosítás.

A fegyveres biztonsági őrökre vonatkozóan az FBÖ tv. nem tartalmaz követelményeket az őrök fizikai állóképességére, fizikai képzésére és továbbképzésére. E hiányosságok megszüntetését célozza a törvény. E követelmények teljesítését ellenőrizni szükséges és a követelmények nem teljesítése esetén a fegyveres biztonsági őr szolgálati igazolványának visszavonására, bevonására is sor kerülhet.

A törvény rögzíti, hogy a fegyveres biztonsági őrség milyen céllal alkalmazhat elektronikus megfigyelő rendszert. Előírja a törvény, hogy e megfigyelő rendszer alkalmazására fel kell hívni a közönség figyelmét tájékoztató táblákkal.

Az elektronikus megfigyelő rendszer által készített felvételeket felhasználás hiányában meg kell semmisíteni, illetve törölni kell, a közterületet is érintő megfigyelőrendszerrel történő rögzítés esetén legfeljebb a rögzítéstől számított három nap, a létesítményt figyelő elektronikus megfigyelőrendszerrel történő rögzítés esetén legfeljebb a rögzítéstől számított hatvan nap elteltével.

A 32. §-hoz

A 213/1997. (XII. 1.) Korm. rendelet előírja, hogy a nukleáris létesítmény, és a radioaktívhulladék-tároló engedélyesének a biztonsági övezetet képező ingatlanok tulajdonjogával vagy vagyonkezelői jogával rendelkeznie kell, a létesítési engedély kiadásakor. A radioaktívhulladék-tárolók és a kutatóreaktorok esetében ez a követelmény már megvalósult. A Kiégett Kazetták Átmeneti Tárolójának biztonsági övezetében, más tulajdonában lévő telkek tulajdoni vagy kezelői jogának megszerzésére a Radioaktív Hulladékokat Kezelő Kft. az erre irányuló költségeket már a 2009. évi pénzügyi tervében megjelenítette, de erre ténylegesen még nem került sor. A meglévő atomerőművi blokkok létesítésekor a biztonsági övezettel érintett ingatlanok tulajdonának megszerzése nem történt meg, azokra építési tilalom került az ingatlan-nyilvántartásba bejegyzésre. A korábbi, 213/1997. (XII. 1.) Korm. rendelet megalkotása előtt létesült nukleáris létesítmények engedélyese nem szerezte meg a biztonsági övezetbe tartozó ingatlanok tulajdonjogát, illetve kezelői jogát.

A biztonsági övezetre vonatkozó szabályozás folyamatban lévő felülvizsgálata során, a „létesítési engedély kiadásakor” szövegrész kikerül a jogszabályból, a tulajdon megszerzésének kötelezettsége - megfelelő átmeneti idő mellett - azonban változatlanul megmarad. A jelen rendelkezés e másik előírás érvényesíthetőségét biztosítja.

A 33-36. §-hoz

A módosítások a villamos energiáról szóló és a földgázellátásról szóló törvények belső koherenciájának megteremtése érdekében szükséges pontosításokat tartalmazzák.

-----STARTING---POINT---VEGE---

A 37-38. §-hoz

A rendelkezések a hatályba léptető és a jogharmonizációs záradékkal kapcsolatos rendelkezéseket tartalmazzák.