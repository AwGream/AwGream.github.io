1999. évi LXXVII. törvény indokolása

a Magyar Köztársaság Kormánya és a Bolgár Köztársaság Kormánya között a jogellenesen tartózkodó személyeknek az államhatáron történő visszafogadásáról szóló, Budapesten, 1998. november hónap 11. napján aláírt Egyezmény kihirdetéséről

Indokolás

A Kormány előzetes felhatalmazása alapján a Magyar Köztársaság Kormánya és a Bolgár Köztársaság Kormánya erre felhatalmazott miniszterei Budapesten, 1998. november 11-én aláírták a jogellenesen tartózkodó személyeknek az államhatáron történő visszafogadásáról szóló Egyezményt.

Az illegális migráció visszaszorítása érdekében az EU fontos eszköznek tekinti a kétoldalú toloncegyezmények létrehozását. Az EU Tanácsa 1994. november 30-án a tagállamok kormányai és harmadik államok kormányai között létrejövő toloncegyezmények tekintetében ajánlást fogadott el, melynek eredményeként a tagállamok törekednek az ezeknek megfelelő szerződések megkötésére.

A Magyar Köztársaság fenti tárgyban kötött egyezményei is az Európai Unió ajánlásainak égisze alatt jöttek/jönnek létre, ezzel is deklarálva azt a szándékot, hogy hazánk mielőbb az EU teljes jogú tagjává kíván válni. A Bolgár Köztársasággal kötött toloncegyezményünk ennek szellemében készült.

Az Egyezmény szerint a Szerződő Felek kötelesek államuk területére visszafogadni harmadik ország azon állampolgárait, akik államuk területéről a másik Fél területére illegálisan léptek be vagy ott illegálisan tartózkodnak, függetlenül attól, hogy saját államuk területére legálisan vagy illegálisan léptek be vagy ott tartózkodtak. A Szerződő Felek saját állampolgáraikat időbeli korlátozás és különösebb formaságok nélkül kötelesek visszafogadni.

A szabályozás kiterjed továbbá a harmadik ország állampolgárainak hazájukba történő átutazására vagy átszállítására, ennek feltételeire, valamint az átszállítás megtagadásának lehetséges eseteire.

Az Egyezmény kizárja annak lehetőségét, hogy olyan személyek is kitoloncolásra kerüljenek, akiket kínzás, embertelen vagy megalázó bánásmód, halálbüntetés fenyeget, valamint akik élete, testi épsége vagy szabadsága faji, vallási, nemzeti hovatartozásuk, politikai nézeteik miatt üldöztetésnek lenne kitéve (1951. július 28-i Genfi Konvenció).

A Szerződő Felek belügyminiszterei az Egyezmény végrehajtására a későbbiekben Jegyzőkönyvet írnak alá, amelyben rendelkeznek az állampolgárság vélelmezésére szolgáló iratokról, a visszafogadáshoz és átszállításhoz szükséges okmányokról és adatokról, az illetékes hatóságokról, az eljárási szabályokról, a kijelölt határátkelőhelyekről, valamint a költségtérítés módjáról.

Az Egyezmény, minthogy a végrehajtás során személyes adatok is átadásra kerülnek, részletes adatvédelmi szabályokat is tartalmaz, ami szintén megfelel az EU ajánlásoknak, valamint a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek.

Az aláírt Egyezmény az állampolgárok alapvető jogait érinti, személyes szabadságukat korlátozza, ezért az alkotmányos szabályokra, valamint a jogalkotásról szóló 1987. évi XI. törvény 2. § c) pontjában, valamint a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdésében foglaltakra tekintettel, azt az Országgyűlés által történő megerősítését és hatályba lépését követően, törvénnyel kell kihirdetni.

Az Országgyűlés a 44/1999. (VI. 3.) OGY határozatával a nemzetközi szerződést megerősítette. Az Egyezmény, a 16. Cikk (1) bekezdése szerint 1999. év július hó 16. napján hatályba lépett, így a fentieknek megfelelően gondoskodni kell annak törvénnyel történő kihirdetéséről.