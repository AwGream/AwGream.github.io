2015. évi XXXII. törvény indokolása

egyes jogállási tárgyú törvények módosításáról

-----STARTING---POINT---ALTALANOS--- 

A foglalkoztatási jogviszonyokban alapvető követelmény, hogy a foglalkoztató és a foglalkoztatott kölcsönösen tájékoztassák egymást minden olyan tényről, amely a jogviszony tekintetében lényeges. E követelménynek a közszférában része, hogy a költségvetési szerv mint munkáltató az alkalmazottaival szemben indult büntetőeljárásról azonnal tudomást szerezzen. A foglalkoztatottat terhelő bejelentési kötelezettség már most levezethető a jelenlegi szolgálati jogviszonyt rendező szabályozásokból, ugyanakkor a módosítással egyértelművé válik e kötelezettség, valamint a nem teljesítéshez szankciót is kapcsol a jogalkotó. Ehhez kapcsolódóan a büntetőeljárásról szóló törvény módosítása az egyes jogállási törvényekben normatív módon is megjelenő tájékoztatási kötelezettséggel összefüggő módosításokat tartalmazza. Az ügyészség a törvénymódosítással szignalizációs kötelezettséget kap.

A jogviszonyok fenntartásához szükséges feltétel meghatározásán túl további követelményként jelenik meg a törvényben, hogy az állam csak olyan személlyel létesíthessen a közszférában jogviszonyt, aki - igazodván az egyes jogállások alapvető jellegéhez - ellen nem indult olyan bűncselekmény miatt büntetőeljárás, amely fokozottan megkérdőjelezheti az adott szervbe (munkakörbe) vetett bizalmat.

A törvény a Magyar Kormánytisztviselői Kar által jelzett, jogszabály-értelmezési és jogalkalmazói gyakorlat során felmerült kérdéseket is tisztázza.

A törvény célja továbbá a közszolgálati tisztviselőkről szóló 2011. évi CXCIX. törvény (a továbbiakban: Kttv.) hatályos szabályainak rugalmasabbá tétele annak érdekében, hogy az államigazgatási szervek hatékonyabban tudják ellátni a működésükhöz szükséges humánerőforrás-gazdálkodási feladataikat, és gyorsabban alkalmazkodjanak a Kormány szervezetalakító döntéseihez, céljaihoz.

A törvény szerinti Kttv. módosítás az egyes közigazgatási tárgyú törvények módosításáról szóló 2015. évi VI. törvényhez kapcsolódóan törekszik arra, hogy a kormányhivatalok integrációjával összefüggésben szükségessé váló munkajogi kérdésekre a kormánytisztviselőket érintő garanciákat szem előtt tartó, hatékony megoldást adjon.

A Kttv. egyes rendelkezései indokolatlanul nehezítették továbbá az államigazgatási szervek átszervezése esetén a humánerőforrás-gazdálkodási feladatok ellátását, ezért szükséges e rendelkezések módosítása.

A Kttv. nem tette eddig lehetővé a kormányhivatalok közötti kirendelést, a törvény a kormányhivatali integrációval összefüggésben ezt a hiányosságot pótolni kívánja. A törvény célja a Kttv. hatályos szabályainak rugalmasabbá tétele annak érdekében, hogy az államigazgatási szervek hatékonyabban tudják ellátni a működésükhöz szükséges humánerőforrás-gazdálkodási feladataikat, és gyorsabban alkalmazkodjanak a Kormány szervezetalakító döntéseihez, céljaihoz.

-----STARTING---POINT---RESZLETES---

Az 1-5. §-hoz

A közszolgálati tisztviselőkről szóló törvény módosításával összhangban a törvény a közalkalmazottak tekintetében is kötelezővé teszi, hogy tájékoztassák munkáltatójukat arról a tényről, ha velük szemben közvádra üldözendő bűntett megalapozott gyanúját közölték. Ez a kötelezettség már a jelenlegi együttműködési és tájékoztatási kötelezettségből is egyértelműen levezethető, de a jogalkalmazás megkönnyítése érdekében szükséges ennek normatív megfogalmazása.

E kötelezettség megsértése esetén a munkáltató megvizsgálja a Kjt. 25. § (2) bekezdésében foglalt munkáltatói intézkedések alkalmazhatóságát, de e döntést a törvény a munkáltató szabad mérlegelésére bízza. A módosítás tartalmazza az előbbi rendelkezésekkel kapcsolatos adatkezelési és átmeneti szabályokat is.

Továbbá a közszolgálati tisztviselőkről szóló törvény módosításával összhangban a jövőben nem létesíthető jogviszony azzal, aki állam elleni [a Büntető Törvénykönyvről szóló 2012. évi C. törvény (a továbbiakban: Btk.) XXIV. fejezet], igazságszolgáltatás elleni (Btk. XXVI. fejezet), korrupciós (Btk. XXVII. fejezet), illetve hivatali bűncselekmény (Btk. XXVIII. fejezet) miatt indult büntetőeljárás hatálya alatt áll.

A 6-8. §-hoz

A módosítás a közszolgálati tisztviselőkről szóló törvény módosításával összhangban explicite fegyelemsértéssé minősíti, ha a hivatásos állomány tagja megszegi a külön nevesített tájékoztatási kötelezettségét. E kötelezettség alapján a munkáltatói jogkört gyakorló elöljáró részére a hivatásos állomány tagja köteles írásban bejelenteni azt a tényt, ha vele szemben közvádra üldözendő bűntett megalapozott gyanúját közölték.

A módosítás az ehhez kapcsolódó adatkezelési és átmeneti rendelkezéseket tartalmazza.

A 9-10. §-hoz

A büntetőeljárásról szóló 1998. évi XIX. törvény módosítása abban az esetben is lehetővé teszi, hogy a büntetőeljárás megindításának tényét a nyomozó hatóság a terhelt munkáltatójával közölje, ha kötelező munkáltatói intézkedés alkalmazásának van helye. A módosítás szorosan kapcsolódik a Kttv.-be bekerülő munkáltató intézkedésekhez (méltatlansági eljárás megindítása, hivatalvesztés fegyelmi büntetés kiszabása). Ha szükséges, az ügyész, illetve a nyomozó hatóság a munkáltató személyének azonosítása érdekében megkeresi az adóhatóságot. Az adóhatóság nyilvántartása alapján lehetősége nyílik a nyomozó hatóságnak arra, hogy ha a munkáltató a törvénnyel érintett szervi körbe tartozik, akkor a nála foglalkoztatott ellen megindult büntetőeljárás tényéről a munkáltatót tájékoztassa.

A 11-12. §-hoz

A Bjt. 215. § (1) bekezdése a törvényszék, valamint a közigazgatási és munkaügyi bíróság ülnökeinek megválasztására csak a megyei, illetve a megyei városi képviselő testületet, valamint a területi nemzetiségi önkormányzatok képviselő-testületeit jogosítja fel, a Fővárosi Közgyűlést nem nevesíti. Tekintettel arra, hogy a fővárosi önkormányzat a Magyarország helyi önkormányzatairól szóló 2011. évi CLXXXIX. törvény 3. §-a értelmében nem minősül megyei önkormányzatnak, a jelenlegi szabályozás nem teszi lehetővé a Fővárosi Törvényszékre, valamint a Fővárosi Közigazgatási és Munkaügyi Bíróságra történő ülnökválasztást.

Szükséges továbbá a normaszöveg pontosítása a megyei jogú város képviselő testülete tekintetében, megteremtve ezáltal a Bjt. és a Magyarország helyi önkormányzatairól szóló 2011. évi CLXXXIX. törvény közötti koherenciát.

Az ülnöki felső korhatár betöltése, valamint az ülnöki megbízatás más okból történő megszűnése a közigazgatási és munkaügyi bíróságra - a munkaügyi szakágba - megválasztott ülnököket is érinti. A törvényes működés biztosítása érdekében indokolt a hatályos szabályozás módosítása akként, hogy a törvényszékhez megválasztott ülnökök a járásbíróság mellett a munkaügyi szakágban is eljárhassanak.

A 13. §-hoz

Az (1) bekezdésben foglalt módosítás lehetővé teszi, hogy az MKK Országos Irodáját az elnök irányítsa.

A (2) bekezdés pontosítja az MKK feladatait, jogköreit. Az Országos Irodán kormánytisztviselők dolgoznak, akiknek munkáját a szintén kormánytisztviselő elnök irányítja. Mivel a főtitkár nem az MKK tisztségviselője, hanem alkalmazottja, rá egyértelműen nem vonatkoztatható a Kttv. 34. § (1) és (2) bekezdése.

A (3) bekezdésben szereplő módosítás alapján a 83/A. § (1) bekezdése szerinti tájékoztatási kötelezettség megszegése etikai vétségnek minősül. A Kttv. szövegéből kikerül az Etikai Eljárási Szabályzat fogalma, ugyanis az MKK egységes dokumentumban (Kormánytisztviselői Hivatásetikai Kódex) szabályozza az eljárási és anyagi jogi, etikai szabályokat.

A 14. §-hoz

A módosítás a kormányzati jogviszonnyal kapcsolatos, az MKK Országos Iroda felé teljesítendő adatszolgáltatási kötelezettségre vonatkozó rendelkezéseket pontosítja az egyértelmű jogalkalmazás elősegítése érdekében.

A 15. §-hoz

A módosítás bővíti az MKK tisztségviselőinek, valamint az ügyintézői testület nem tisztségviselő tagjainak megbízatását megszüntető, illetve kizáró okok körét. Megszűnik a megbízatása és két éven belül nem választható újra a tisztségviselő és az ügyintézői testület nem tisztségviselő tagja, ha vele szemben a munkáltató fegyelmi büntetést szabott ki, vagy megválasztásakor nem rendelkezett a Kttv. 34. § (1) bekezdés szerinti közigazgatási gyakorlattal.

A 16-17. §-hoz

A Kttv. 39-42. §-a rendelkezik a kinevezés feltételeiről.

Az (1) bekezdés szerinti módosítással a jövőben nem létesíthető kormányzati szolgálati jogviszony azzal, aki állam elleni [a Büntető Törvénykönyvről szóló 2012. évi C. törvény (a továbbiakban: Btk.) XXIV. fejezet], igazságszolgáltatás elleni (Btk. XXVI. fejezet), korrupciós (Btk. XXVII. fejezet), illetve hivatali bűncselekmény (Btk. XXVIII. fejezet) miatt indult büntetőeljárás hatálya alatt áll.

A (2) bekezdésben foglalt módosítás azt a jogalkalmazás során felmerült gyakorlati problémát kezeli, hogy ha a kormányzati szolgálati jogviszony fennállása alatt áll be egy olyan körülmény, amely következtében a kormánytisztviselő nem felel meg a további alkalmazási feltételeknek (pl. büntetett előéletűvé válik), a Kttv. nem tartalmaz kifejezett tilalmazó rendelkezést, ugyanis a Kttv. 42. § (4) bekezdése csak a követendő eljárásra vonatkozik. Erre tekintettel indokolt a Kttv. 39. § (7) bekezdésének pontosítása.

A Kttv. 42. §-át érintő pontosítások az újonnan megállapított létesítési korláttal függnek össze.

A 18. §-hoz

A gyakorlatban felmerült munkaszervezési kérdések megoldása érdekében indokolt az új munkahely és a lakóhely közötti oda- és visszautazás - egyoldalú kinevezés-módosítást lehetővé tevő - idejét növelni, tekintettel arra, hogy a napi egy-egy óra utazás akár Budapesten belül, akár vidéki viszonylatban is gyakori. A módosítás tekintettel van arra is, hogy ez munkahelymegtartó erővel bírhat.

Amennyiben a kinevezés egyoldalú módosítására a munkavégzés helyének kizárólag a település területén belüli megváltoztatása miatt kerül sor - bár a munkahely és a lakóhely közti utazás időtartamának 5. § szerinti növelésével az egyoldalú kinevezés-módosítás szabályai rugalmasabbá válnak -, szükségtelen a felmentés kérésének lehetőségét megadni a kormánytisztviselő számára, ezáltal indokolt a Kttv. 48. § (7) bekezdésében szereplő, a Kttv. 48. § (2) bekezdés c) pontjára történő hivatkozás hatályon kívül helyezése, illetve olyan konkrét hátrányok meghatározása, amelyek valóban indokolják a felmentés kérelmezését.

A konkrét, felmentés kérelmezésére okot adó körülmények az egyoldalú munkáltatói kinevezés-módosítás által okozott esetleges jelentősebb hátrányok orvoslását jelentik. Az e helyütt meghatározott mértéket el nem érő hátrányok - a felmentés kérelmezésével járó előnyök nélkül történő - viselése a kormánytisztviselőtől elvárható. Így különösen az illetmény 20%-os csökkenésének lehetősége pontosan megegyezik az illetmény-eltérítés esetén meghatározható illetmény-csökkentés mértékével.

A (3) bekezdésben szereplő módosítás az egyértelmű jogalkalmazást elősegítő kiegészítő szabály.

A 19. §-hoz

A törvény új jogintézményt vezet be, a kormányhivatalok közötti kirendelés jogintézményét. Ezzel lehetővé válik a jövőben, hogy - szoros összefüggésben a kormányhivatalok és szakigazgatási szervek részleges és teljes integrációjával - a kormányhivatalok közötti megállapodás alapján bizonyos szakkérdéssel összefüggő hatósági feladat ellátására kirendelhető legyen a kormánytisztviselő. Hatósági eljárási alapelv, hogy csak akkor van szükség az eljáró hatóságon kívüli hatóság (szakhatóság), szakértő megkeresésére, ha az adott szaktudás nem áll rendelkezésre az adott hatóságnál, vagy ha a jogszabály maga rendelkezik arról, hogy valamely szervet kötelező megkeresni. Ezen új jogintézménnyel azonban lehetővé válik valamely szakkérdés kormányhivatalon belüli vizsgálhatósága, amely összességében az eljárások jelentős gyorsítását eredményezheti. Kérdéseket vet fel azonban a munkáltatói jogkör gyakorlója, illetve a jogviszony tartalmát érintő alapvető kérdések tekintetében, ekként a törvény arra törekszik, hogy a garanciális jellegű munkáltatói jogokat mind munkáltatói, mind kormánytisztviselői oldalon rendezze. A nem garanciális kérdésekben, jogokban és kötelezettségekben a kormányhivatalok szabadon megállapodhatnak (pl. munkaidő-beosztás, munkarend, szabadság kiadásának a rendje stb.).

A 20. §-hoz

A hatályos szabályozás alapján a munkáltató személyében bekövetkezett változás esetén nem szükséges a kormánytisztviselő beleegyezése, ha a kormányzati szolgálati jogviszony, a feladatkör, a munkavégzés helye szerinti település vagy az illetmény nem változik. A Kttv. 134. §-a értelmében nem minősül illetményváltozásnak az illetménykiegészítés változása. Jogutódlás esetén gyakran előfordul, hogy a kormánytisztviselő feladatköre és munkaköre is megváltozik, továbbá a megváltozott szervezeti keretek miatt a vezetői munkakör is módosul, ezen változások egyben illetmény-változással is járnak. Emiatt indokolt a Kttv. 58. § (1) bekezdésének módosítása.

A (2) bekezdésben szereplő módosítás a jogutódlás esetén is alkalmazni rendeli a kormánytisztviselő kérelmére történő felmentés szabályait azzal, hogy ha a munkakörében, illetményében hátrányos változást eredményez a kinevezés módosítása, felmentését kérheti.

A 21. §-hoz

A Kttv. 39. § (7) bekezdésének módosítása miatt szükséges a kormányzati szolgálati jogviszony fennállása alatt bekövetkező, az alkalmazási feltételekkel ellentétes körülmény esetén a jogkövetkezmény egyértelmű meghatározása, azaz a felmentés Kttv. 63. § (2) bekezdése szerinti esetkörének bővítése a g) ponttal. Továbbá a törvény egy helyen kívánja rendezni a jövőben a foglalkozást kizáró ok felmerülésével kapcsolatos eljárás szabályait, ezért kerül sor a 63. § (2a) és (2b) bekezdéssel történő kiegészítésére, illetve ezzel összefüggésben a jelenleg a Kttv. 42. § (8)-(9) bekezdésében található szabályok - annak az új 63. § (2a) és (2b) bekezdésébe történő integrálása miatt - hatályon kívül helyezésre kerülnek. A törvénnyel bevezetett új méltatlansági eljárásokkal, valamint a fegyelmi eljárásokat érintő módosításokkal összefüggésben szükséges a kötelező felmentési okok bővítése azzal az esetkörrel, hogy a jogviszony felfüggesztése alatt a kormánytisztviselő kérheti jogviszonya azonnali hatállyal történő felmentését.

A 22. §-hoz

Az új méltatlansági eljárás megindítására akkor lesz lehetősége a munkáltatónak, ha őt a kormánytisztviselő tájékoztatja arról, hogy ellene közvádra üldözendő bűntett miatt büntetőeljárás indult (és a megalapozott gyanú közlése is megtörtént, ekként tudomást is szerzett róla). A szabályozás arra a logikára épül, hogy a közszolgálati jogviszony esszenciális eleme az együttműködési kötelezettség részét képező tájékoztatási kötelezettség. és a munkáltató a megtett tájékoztatás alapján mérlegelheti, milyen munkáltatói intézkedéseket hoz a méltatlansági eljárás során. A méltatlansági eljárás célja azonban nem a büntetőeljárás folyamatban létének szankcionálása, és nem a bűnösség megállapítása, mivel arra egyedül a bíróság jogosult. A méltatlansági eljárás során pusztán az vizsgálható, hogy van-e olyan magatartás, amely a betöltött munkakör tekintélyének, a munkáltató jó hírnevének vagy a jó közigazgatásba vetett bizalomnak a rombolására alkalmas. A munkáltató ebben az esetben jogosult felfüggeszteni a kormánytisztviselő jogviszonyát. A kormánytisztviselő ez esetben is kérheti azonnali hatályú felmentését, amely esetben azonban végkielégítésre nem jogosult.

A 23. §-hoz

A tisztviselő kötelezettsége, hogy szakszerűen lássa el feladatát. Bizonyos esetekben előfordul-hat, hogy a tisztviselő szakmai képességei nem érik el azt a szintet, amely szükséges az adott fel-adatkör ellátásához. A hatályos szabályok szerint minősíteni az első teljesítményértékeléstől számított egy évet követően kell, ezért ha a kormánytisztviselő munkavégzése nem megfelelő, csak egy évet követően van lehetőség a felmentésére, azaz elfogadhatatlan munkavégzés esetén is egy évig a szervezetben kell tartani. Indokolt, hogy a nem megfelelő munkavégzés a teljesítményértékelés alapján megállapítható legyen, és annak jogkövetkezményeként felmentésre kerülhessen sor.

A teljesítményértékelés tartalmának vizsgálata a Kormánytisztviselői Döntőbizottság előtt kezdeményezhető.

A 24. §-hoz

A felmentési védelmet szükséges biztosítani a hozzátartozó otthoni ápolására igénybe vett fizetés nélküli szabadság esetére is.

A 25. §-hoz

A munkavégzési kötelezettség alóli tanulmányi célú mentesítésre vonatkozó szabályok pontosítása.

A 26. §-hoz

A törvény az általános magatartási követelményekben foglalt tájékoztatási kötelezettség mellett hivatásetikai alapelvként rögzíti, hogy a kormánytisztviselő tájékoztassa munkáltatóját arról a tényről, ha vele szemben közvádra üldözendő bűntett megalapozott gyanúját közölték. Ez a kötelezettség már s jelenlegi gyakorlatból is egyértelműen levezethető, de a jogalkalmazás megkönnyítése érdekében szükséges ennek normatív megfogalmazása. Ebben az esetben azonban etikai eljárásnak értelemszerűen nem lehet helye, ugyanis ebben az esetben méltatlansági eljárást köteles lefolytatni a munkáltató.

A 27-28. §-hoz

A hatályos szabályozás szerint a közigazgatási főtanácsadói, közigazgatási tanácsadói címmel rendelkező kormánytisztviselőt a cím adományozását követően a Kttv. 130. §-ában meghatározottak szerint minősíteni kell, és legalacsonyabb fokozatú minősítés esetén a címet vissza kell vonni, ebben az esetben a kormánytisztviselő a besorolása szerinti illetményére jogosult.

A hatályos szabályozás nem ad lehetőséget a munkáltatónak mérlegelési jogkörben hozott döntésre, és csak a legalacsonyabb szintű teljesítmény esetén rendeli el a cím visszavonását. A cím azonban kivételes teljesítményen, különleges szakmai és emberi magatartáson alapul, ezért lehetőséget kell biztosítani a munkáltatónak arra, hogy ezek hiányában, vagy ez e körben tapasztalható bármilyen változás esetén a cím visszavonásra kerülhessen, két egymást követő minősítés alapján.

Az új szabályok a Kttv. utaló szabályai, valamint a 204. §-a alapján kiterjednek politikai tanácsadókra és politikai főtanácsadókra, a Kttv. 2. §-ában felsorolt szervek tanácsadói, főtanácsadói körére, valamint az önkormányzati tanácsadókra és önkormányzati főtanácsadókra.

A 29. §-hoz

A hatályos rendelkezés - figyelemmel az egyes nyelvvizsgákért járó pótlékok mértékére - méltánytalanságot eredményezhet, ha a tisztviselő különböző fokozatú és típusú nyelvvizsgákkal rendelkezik azonos nyelvből. A módosítás kezeli az ebből eredő egyenlőtlenségeket. A módosítás kizárólag azt az esetkört érinti, amikor különböző típusú és különböző fokozatú nyelvvizsgával rendelkezik a kormánytisztviselő. A törvény konkrét százalékos mértéket állapít meg.

A 30. §-hoz

A tájékoztatási kötelezettség minden foglalkoztatási jogviszony alapja, az együttműködés alappillére. Ennek megszegéséhez a Kttv. új 155/A. §-a a jövőben egyértelmű jogkövetkezményt fűz: ex lege fegyelmi vétséggé minősíti azt az esetkört, ha a kormánytisztviselő nem tájékoztatja az előírt rendben munkáltatóját arról, ha vele szemben közvádra üldözendő bűntett megalapozott gyanúját közölték. Az őszinteség hiánya kötelező fegyelmi eljárást von maga után, amelynek szabályaira az általános fegyelmi eljárási szabályok vonatkoznak azzal az eltéréssel, hogy a munkáltató jogosult felfüggeszteni a kormánytisztviselő jogviszonyát. A kormánytisztviselő ez esetben is kérheti azonnali hatályú felmentését, amely esetben azonban végkielégítésre nem jogosult.

A 31. §-hoz

A módosítás célja az új méltatlansági eljárással és a fegyelmi felelősséggel kapcsolatos adatkezelési szabályok megteremtése.

A 32. §-hoz

A hatályos szabály - a Kttv. 190. § (8) bekezdése - szerint az egyoldalú kinevezés-módosítás jogvita esetén a bíróság jogerős döntéséig nem hajtható végre. Ez a szabály a gyakorlatban indokolatlan és nem végrehajtható. Ha az egyoldalú kinevezés-módosítást a munkakör megváltozása indokolta, nem várható el a munkáltatótól, hogy azt hosszú időn keresztül ne hajtsa végre (pl. vezetői munkakör módosítása esetén).

A 33. §-hoz

A Kttv. 207. § (1) bekezdését érintő módosítás a kormánytisztviselői jogviszony létesítési korlátaival való összhang megteremtését célozza, ugyanazon bűncselekményi kör felsorolásával, amelyek esetében kizárja a kormányzati szolgálati jogviszony létesítését.

A 34. §-hoz

A Kttv. 208. §-át érintő módosítás lehetőséget ad arra, hogy a jövőben a kormányzati ügykezelő munkakörét a munkáltató a közszolgálati szabályzatban kiemelt munkakörré minősítse. Ezzel lehetőség nyílik az illetményalap legalább háromszorosának, de legfeljebb hatszorosának megfelelő illetmény biztosítására.

A 35. §-hoz

A jogrendszeri koherencia fenntartása érdekében kerül sor a módosításra, amely a Magyarország helyi önkormányzatairól szóló 2011. évi CLXXXIX. törvény összeférhetetlenségi szabályaival való összhangot biztosítja.

A 36. §-hoz

A Kttv. 241. §-át érintő módosítás a kormánytisztviselői jogviszony létesítési korlátaival való összhang megteremtését célozza a közszolgálati ügykezelők esetén, ugyanazon bűncselekményi kör felsorolásával, amelyek esetében a törvény kizárja a jövőben a közszolgálati jogviszony létesítését.

A 37. §-hoz

A Kttv. 258. §-át érintő módosítás a kormánytisztviselői jogviszony létesítési korlátaival való összhang megteremtését célozza a közigazgatási szervnél foglalkoztatott munkavállalók esetén, ugyanazon bűncselekményi kör felsorolásával, amelyek esetében a törvény a jövőben kizárja a kormányzati szolgálati jogviszony létesítését.

A 38-39. §-hoz

A szövegcserés módosítások és a hatályon kívül helyező rendelkezések a törvénynek megfelelő hivatkozás-változásokat vezetik át, és a feleslegessé váló rendelkezéseket helyezik hatályon kívül.

A 40. §-hoz

A törvény 40. §-a a Kttv. módosításával összefüggő átmeneti rendelkezéseket tartalmazza. Egyrészt az újonnan bevezetett létesítési korlát és speciális tájékoztatási kötelezettség tekintetében teszi egyértelművé a szabályozás, hogy azt kizárólag a törvény hatálybalépését követően kell alkalmazni.

A módosítás továbbá az egyes közigazgatási tárgyú törvények módosításáról szóló 2015. évi VI. törvényben foglalt területi államigazgatási reform végrehajtásához kapcsolódó átmeneti szabályokat rendezi.

Az átszervezés a törvénymódosítás és az azzal egyidejűleg hatályba lépő egyéb jogszabály-módosítások alapján, a fővárosi és megyei kormányhivatalok szervezeti és működési szabályzatai (SzMSz), valamint a szervezeti egységeknek az SzMSz kiadásától számított hatvan napon belül elkészítendő ügyrendjei szerint valósul meg, ez indokolja a munkáltatói intézkedésekre nyitva álló hatvan napos határidőt.

Az átmeneti rendelkezések lehetővé - jogviszonyváltás esetén kötelezővé - teszik azt is az integráció kapcsán a főszabálytól eltérően teljesítményértékelés lefolytatását, és ezzel összefüggésben az illetmény-eltérítésről szóló döntés meghozatalát a törvény hatálybalépését követő egy hónapon belül.

Végül a törvény a területi államigazgatási reformra (integrációra) tekintettel rendkívüli teljesítményértékelés elrendelését biztosítja, amely alapján már két teljesítményértékelés után is lehetővé teszi - a korábbinál alacsonyabb teljesítményszint elérése esetén -a szakmai tanácsadói, szakmai főtanácsadói, közigazgatási tanácsadói, közigazgatási főtanácsadói címek visszavonását.

A 41. §-hoz

Az Országgyűlésről szóló 2012. évi XXXVI. törvény 44/A. §-át érinti. A módosítás alapján a közjogi tisztségviselői igazolványra vonatkozó rendelkezések nem minősülnek az Alaptörvény 5. cikk (4) és (7) bekezdése alapján a jelen lévő országgyűlési képviselők kétharmadának szavazatával elfogadandó házszabályi rendelkezésnek.

A 42. §-hoz

A hatályos szabályok szerint a fővárosi és megyei kormányhivatal állományába átkerült köztisztviselő a járások kialakításáról, valamint egyes ezzel összefüggő törvények módosításáról szóló 2012. évi XCIII. törvény 7/A. § (1) bekezdésben meghatározott illetményre az életpályamodellhez kapcsolódó illetményrendszer bevezetéséről szóló külön törvény hatálybalépéséig jogosult. A törvény garantálja az önkormányzatoktól átvett köztisztviselők számára, hogy megtarthatják az önkormányzati illetményüket a közszolgálati életpályamodell bevezetéséig, ez azonban a szabályozás inkoherenciáját eredményezte, továbbá bérfeszültséget és egyben alkalmazási nehézséget is okoz. Mindezekre tekintettel indokolatlan a korábbi jogviszonyok szerinti illetmények további fenntartása. Ennek értelmében a törvény hatálybalépése hónapjának utolsó napjáig jogosultak korábbi illetményükre az átvett köztisztviselők korábbi illetményét, ezt követően azonban a Kttv. rendelkezései szerint kell meghatározni az illetményüket.

A 43-44. §-hoz

A módosítás a közszolgálati tisztviselőkről szóló törvény módosításával összhangban fegyelmi vétséggé minősíti, ha a hivatásos állomány tagja megszegi a külön nevesített tájékoztatási kötelezettségét, mely alapján a munkáltatói jogkört gyakorló elöljárója részére köteles írásban bejelenteni azt a tényt, ha vele szemben közvádra üldözendő bűntett megalapozott gyanúját közölték.

A módosítás az ehhez kapcsolódó adatkezelési és átmeneti rendelkezéseket is tartalmazza.

-----STARTING---POINT---VEGE---

A 45. §-hoz

A hatályba léptető rendelkezést tartalmazza.