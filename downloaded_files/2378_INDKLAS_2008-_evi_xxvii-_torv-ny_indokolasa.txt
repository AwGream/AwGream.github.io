2008. évi XXVII. törvény indokolása

egyes közjogi tisztségviselők esküjéről és fogadalmáról

-----STARTING---POINT---ALTALANOS--- 

Az Alkotmánybíróság a 9/2008. (I. 31.) AB határozatában 2008. december 31. napjával alkotmányellenessége miatt megsemmisítette a Magyar Köztársaság Országgyűlésének Házszabályáról szóló 46/1994. (IX. 30.) OGY határozat (a továbbiakban: Házszabály) 132. § (5) bekezdését, amely rögzítette egyes, az Országgyűlés által megválasztott közjogi tisztségviselők eskütételi kötelezettségét, valamint az eskütétel elmulasztásának jogkövetkezményeit. A döntés indoka, hogy az Országgyűlés nem rendelkezik felhatalmazással arra, hogy a Házszabályban - különös tekintettel annak határozati formájára - az Országgyűlés működését és tárgyalási rendjét nem érintő kérdéseket szabályozzon. Az érintett rendelkezések megsemmisítése miatt törvényalkotási szükséglet keletkezett, hiszen az Alkotmány, illetve más törvények számos vezető tisztségviselő esetében írnak elő eskütételi kötelezettséget, anélkül, hogy az eskü szövegét meghatároznák. Az Alkotmánybíróságnak egy további, a 14/2008. (II. 26.) AB határozata is érintette az eskütétel kérdését. Ebben a határozatban az Alkotmánybíróság megállapította, hogy alkotmányellenes helyzet áll fenn amiatt, hogy az Országgyűlés nem szabályozta törvényben a helyi önkormányzati képviselők és a polgármesterek esküjének a szövegét, és felhívta az Országgyűlést, hogy jogalkotási feladatának 2008. június 30. napjáig tegyen eleget. Az Országgyűlés a törvénnyel e két határozatból fakadó törvényalkotási kötelezettségének tesz eleget.

A törvény 1. §-a az Országgyűlés által választott közjogi tisztségviselők tekintetében általános szabályt állít fel az eskütétel, illetve - a megválasztott közjogi tisztségviselő meggyőződése szerint - fogadalomtétel vonatkozásában, és - a Házszabály korábbi rendelkezésének megfelelően - meghatározza az eskü, illetve a fogadalom szövegét.

-----STARTING---POINT---RESZLETES---

Az 1. §-hoz

A törvény 1. §-a az Országgyűlés által választott közjogi tisztségviselők tekintetében általános szabályt állít fel az eskütétel, illetve - a megválasztott közjogi tisztségviselő meggyőződése szerint - fogadalomtétel vonatkozásában, s meghatározza az eskü, illetve a fogadalom szövegét. Az általános szabály más törvény számára eltérést enged, így nem terjed ki az Országos Rádió és Televízió Testület (a továbbiakban: Testület) tagjaira. A Testület tagjainak eskütételét és az eskü szövegét a rádiózásról és televíziózásról szóló 1996. évi I. törvény (a továbbiakban: Rttv.) határozza meg. Az Országgyűlés által választott közjogi tisztségviselők, akikre a tervezet 1. §-a kiterjed: a köztársasági elnök, a miniszterelnök, az Alkotmánybíróság tagjai, a legfőbb ügyész, az országgyűlési biztosok, az Állami Számvevőszék elnöke és alelnökei, a Legfelsőbb Bíróság elnöke, az Országos Választási Bizottság tagjai, a Magyar Televízió Közalapítvány, a Magyar Rádió Közalapítvány és a Hungária Televízió Közalapítvány kuratóriumának 8-8 tagja, a Magyar Távirati Iroda Részvénytársaság Tulajdonosi Tanácsadó Testületének tagjai, felügyelő bizottságának elnöke és egy tagja, a Pénzügyi Szervezetek Állami Felügyelete Felügyeleti Tanácsának elnöke, a Magyar Nemzeti Bank Felügyelő Bizottságának elnöke és tagjai, valamint a Független Rendészeti Panasztestület öt tagja. Az általános szabály nem terjed ki az Országgyűlés tisztségviselőire, az országgyűlési bizottság tagjára és tisztségviselőjére. Az eskütételre minden esetben az Országgyűlés általi megválasztást követően kerül sor, általános szabályként a plénum előtt, az eltérés lehetősége más törvény számára e tekintetben is nyitott (az Rttv. szabálya alapján a Testület tagjai az Országgyűlés elnöke előtt teszik le az esküt). Az eskü, illetve fogadalom szövegét a törvény a Házszabály korábbi rendelkezésének és a közjogi hagyományoknak megfelelően állapítja meg. A megválasztott közjogi tisztségviselő az eskü, illetve fogadalom tételéről okmányt ír alá.

A 2. §-hoz

A törvény 2. §-a a polgármesteri tisztséget betöltő személyek (polgármester, főpolgármester, megyei közgyűlés elnöke) eskü-, illetve fogadalomtételéről rendelkezik - a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény (a továbbiakban: Pttv.) megfelelő módosítása útján. A törvény a polgármesterek tekintetében is rendelkezik az eskütételt, illetve fogadalomtételt igazoló okmány aláírásáról. A (2) bekezdés a Pttv.-t az esküszöveget tartalmazó melléklettel egészíti ki.

-----STARTING---POINT---VEGE---

A 3. §-hoz

A törvény 3. §-a tartalmazza a hatályba léptető rendelkezéseket. Az egyes rendelkezések hatálybalépésének eltérő időpontját a 9/2008. (I. 31.) AB határozatban, valamint a 14/2008. (II. 26.) AB határozatban az alkotmányellenes mulasztás pótlására, illetve a megsemmisítésre megállapított különböző időpontok indokolják.

A Melléklethez

A melléklet a Pttv. új mellékletét állapítja meg, mely a polgármesteri tisztséget betöltő személyek - illetőleg a jogszabályi utalások következményeként az egyéb megválasztott önkormányzati tisztségviselők - esküjének és fogadalmának szövegét tartalmazza. A szöveg az Országgyűlés által megválasztott közjogi tisztségviselők esküjének, illetve fogadalmának szövegével megegyezik, azzal, hogy az önkormányzati tisztségviselő nem a Magyar Köztársaság, hanem települése (megyéje, illetve a fővárosban kerülete) fejlődésének előmozdítását fogadja meg.