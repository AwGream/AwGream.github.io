2004. évi XXVI. törvény indokolása

egyes szociális és egészségügyi tárgyú törvények módosításáról

-----STARTING---POINT---ALTALANOS--- 

A jóléti rendszerváltás programja, az egészségügyi reform elképzelések megvalósítása, valamint az Európai Uniós csatlakozásunk a ma működő szociális és egészségügyi rendszer szisztematikus átalakítását igényli. Ezen átalakítás egyik állomását képezi a jelen törvény, amely mintegy húsz, az egészségügyi és szociális ágazatot érintő törvényt tartalmaz.

A törvény a szociális területhez kapcsolódóan a szociális igazgatásról és szociális ellátásokról szóló 1993. évi III. törvény, a családok támogatásáról szóló 1998. évi LXXXIV. törvény, a fogyatékos személyek jogairól és esélyegyenlőségük biztosításáról szóló 1998. évi XXVI. törvény, valamint a gyermekek védelméről és a gyámügyi igazgatásról szóló 1997. évi XXXI. törvény jogharmonizációs célú módosítását tartalmazza.

Az érintett törvényekkel kapcsolatban 2001-ben már történt jogközelítési célú módosítás, az ismételt jogharmonizációs felülvizsgálatot elsősorban a közösségi jogban - ideértve a szintén jogforrást képező bírósági gyakorlatot is - bekövetkezett időközbeni változások indokolják.

A módosítás elsősorban az egyes törvények által szabályozott ellátásokra való jogosulti kör - közösségi joggal összhangban lévő - meghatározását célozza. Ezen a téren meghatározásra kerülnek a szociális biztonsági koordinációval érintett - a szociális biztonsági rendszereknek a Közösségen belül mozgó munkavállalókra, önálló vállalkozókra és családtagjaikra történő alkalmazásáról szóló 1408/71/EGK tanácsi rendelet (a továbbiakban: 1408/71/EGK rendelet) tárgyi hatálya alá tartozó - ellátásokkal kapcsolatos hatásköri és eljárási kérdések, illetve a munkavállalók Közösségen belüli szabad mozgásáról szóló 1612/68/EGK tanácsi rendelet (a továbbiakban: 1612/68/EGK rendelet) által lefedett, az esetjog által részleteiben körvonalazott ellátási típusokkal kapcsolatos jogosultsági kérdések. Emellett a módosítás - a szűk értelemben vett jogharmonizációs célú intézkedéseken túl - a közösségi jogelveknek való megfeleléshez kapcsolódóan további, pontosító célú rendelkezéseket tartalmaz.

Az Alkotmánybíróság a 63/2003. (XII. 15.) AB határozatával - annak közzététele időpontjától - hatályon kívül helyezte az egészségügyi szolgáltatókról és az egészségügyi közszolgáltatások szervezéséről szóló 2003. évi XLIII. törvényt (a továbbiakban: Eüszt.), amely 2003. július 1. napján hatályba lépett. Az Alkotmánybíróság döntése következményeként egyes egészségügyi tárgyú jogszabályok szövegében koherenciazavar keletkezett. Ennek megszüntetése érdekében szükségessé vált többek között az egészségügyről szóló 1997. évi CLIV. törvény és a Magyar Orvosi Kamaráról szóló 1994. évi XXVIII. törvény szövegének pontosítására és a hiányok pótlására irányuló módosítás.

I. Szociális tárgyú törvények

A) A szociális igazgatásról és szociális ellátásokról szóló 1993. évi III. törvény (a továbbiakban: Szt.) módosítása

1. Pénzbeli ellátások

Az Szt. hatályos rendelkezései szerint a juttatások igénybevételére a Magyarországon élő magyar állampolgárok, az állandó tartózkodásra jogosító személyi igazolvánnyal rendelkező bevándoroltak, a letelepedési engedéllyel rendelkező, valamint a menekültként elismert személyek jogosultak.

A közösségi jog alapján nem elvárás a szociális védelmi rendszerek harmonizációja, e tekintetben a tagállamok szuverenitása biztosított. Ebből következően az egyes ellátások jogosultsági feltételeit a jogharmonizációs kötelezettség nem érinti, a cél a munkaerő szabad mozgásának biztosítása. Az alapszabadság érvényesülését többek között az 1408/71/EGK rendelet által meghatározott szociális biztonsági rendszerek koordinációja is segíti azáltal, hogy olyan eszközöket teremt, amellyel a tagállamok szociális biztonsági rendszerei közötti kapcsolat, átjárhatóság jön létre.

Az 1612/68/EGK rendelet szabályozza, hogy milyen jogokat kell biztosítani a más tagállamból érkező munkavállalók részére. A rendelet 7. cikkének (2) bekezdése szerint valamely tagállam másik tagállam területén foglalkoztatott állampolgára a hazai munkavállalókkal azonos szociális kedvezményeket élvez. A szociális előny fogalmát az Európai Bíróság nagyon szélesen értelmezi. Az esetjog alapján előnynek kell minősíteni minden olyan juttatást, kedvezményt, amely a munkavállaló és családja szociális integrációját segíti. A szociális ellátásokra való jog a munkavállaló mellett a vele együttélő, akár harmadik országbeli közeli hozzátartozóit (házastárs, 21 éven aluli gyermek, felmenő rokonok) is megilleti. Az Európai Bíróság ítéletei alapján az Szt.-ben szabályozott valamennyi szociális ellátás tekintetében indokolt a törvény személyi hatályát kiterjeszteni az 1612/68/EGK rendeletben meghatározott személyi körre. Ez azt jelenti, hogy az Európai Gazdasági Térség (a továbbiakban: EGT) tagállamának munkavállalóként hazánkban tartózkodó polgára és meghatározott hozzátartozója a rászorultságtól függő szociális ellátásokra a magyar állampolgárokkal azonos feltételek mellett válik jogosulttá.

Az Szt. módosítása a személyi hatály előzőek szerinti kiterjesztésén túl rendelkezik mindazon módosításokról, melyek a külföldi állampolgároknak az egyes ellátásokra való jogosultságával függnek össze. Kiegészítésre kerül többek között a jövedelem és a rendszeres pénzellátás fogalma annak érdekében, hogy a nem hazánkban szerzett jövedelmek, juttatások is számításba vehetők legyenek a jogosultság megállapításánál. A törvény a jogharmonizációval összefüggő speciális eljárási kérdéseket is szabályozza. Abban az esetben, ha más tagállam illetékes hatóságának bevonása is szükséges valamely szociális ellátásra való jogosultság elbírálásánál, akkor közvetítő szervként a Magyar Államkincstár Pest Megyei Területi Igazgatósága lép fel, így az önkormányzati hivatalokra kevesebb speciális szakértelmet igénylő igazgatási feladat hárul.

2. Személyes gondoskodás

Az Szt. személyes gondoskodást nyújtó szolgáltatásokra vonatkozó része nem tartozik a szociális biztonsági koordináció hatálya alá, ebből adódóan ezt a témakört a 2001. évi jogharmonizációs módosítás nem érintette. A csatlakozást követően két területen azonban felmerül a szabályozás áttekintésének szükségessége, egyrészt a személyek szabad áramlásával összefüggő rendelkezésekhez kapcsolódóan, másrészt a szolgáltatásnyújtás szabadságával összefüggésben. A törvény személyi hatálya a szolgáltatások tekintetében jelenleg a magyar állampolgárokra, az állandó tartózkodásra jogosító személyi igazolvánnyal rendelkező bevándoroltakra, a letelepedési engedéllyel rendelkező személyekre, valamint a magyar hatóság által menekültként elismert személyekre terjed ki. Emellett az Szt. 7. §-a az illetékességre és hatáskörre tekintet nélkül étkeztetés, illetve szállás biztosítását teszi kötelezővé a települési önkormányzat esetében, ha ennek hiánya a rászorulónak az életét, testi épségét veszélyezteti.

A szolgáltatásnyújtás szabad áramlása tekintetében a szabályozás elsődlegesen a szolgáltatás nyújtásával kapcsolatos korlátok lebontását célozza, illetve a szolgáltatás nyújtásának feltételeként megjelenő diplomák és szakképesítések kölcsönös elismeréséhez kapcsolódik. Ezen a téren a fenntartói fogalom módosítása révén valósul meg a harmonizáció, így a szociális szolgáltatások - hazai honosságú szervezetekre vonatkozó feltételekkel azonos módon történő - nyújtására jogosulttá válnak azon szervezetek, amelyeknek székhelye, központi ügyvezetése vagy üzleti tevékenységének fő helye az EGT-ről szóló megállapodásban részes más tagállamban van.

A személyi hatály tekintetében a szociális szolgáltatás igénybevétele a közösségi munkavállalókra vonatkozó szabályokkal összhangban „szociális előnyként” jelenik meg. Így az Szt. szerinti személyes gondoskodásra jogosulttá válnak a hazánkban munkavállalás céljából letelepedő EGT-állampolgárok szűk értelemben vett azon közeli hozzátartozói is, akiket a munkavállaló tart el (házastárs, gyermek, felmenők).

B) A családok támogatásáról szóló 1998. évi LXXXIV. törvény (a továbbiakban: Cst.) módosítása

A tagállami szociális biztonsági rendszerek koordinációját megvalósító és a nemzeti jogrendszer részévé váló 1408/71/EGK rendelet, valamint a végrehajtási szabályokat rögzítő 574/72/EGK tanácsi rendelet alapján az univerzális családi ellátásokat (családi pótlékot, gyermekgondozási segélyt, gyermeknevelési támogatást) nyújtani kell minden olyan EGT állampolgárnak, akire a közösségi jog személyi hatálya kiterjed (munkavállaló, egyéni vállalkozó, diák, hontalan, menekült, stb. és családtagjai) és aki a Cst.-ben előírt feltételeknek megfelel.

A családi ellátásokra vonatkozó jelenleg hatályos nemzeti szabályozás - a korábbi jogharmonizációs célú módosítás eredményeként - a fő szabályokat illetően már megfelel a migráns munkavállalókkal, önálló vállalkozókkal és családtagjaikkal kapcsolatos egyenlő bánásmód követelményének, továbbá rögzítésre kerültek az ellátások transzferére vonatkozó törvényi szabályok is. A hazai jogszabályi környezet időközi változása, valamint a Magyar Államkincstár elnevezésében és szervezetében történt változás azonban a Cst. ismételt módosítását teszi szükségessé.

A Cst. személyi hatálya két ponton módosul. A megváltozott idegenrendészeti szabályozás a jogszerű Magyarországon tartózkodás jogcímei között új fogalomként kezeli a letelepedési engedélyt, amit a menekült státus és a bevándorlási engedély mellett a családok támogatásáról szóló törvényben is nevesíteni szükséges. A személyi hatályt érintő érdemi változás továbbá, hogy a módosítás szerint a Cst.-ben foglalt anyasági támogatás tekintetében az 1612/68/EGK rendeletben foglalt munkavállaló lehet jogalany, a Cst.-ben foglalt összes többi ellátás esetében pedig az 1408/71/EGK rendeletben meghatározott személyi kör az irányadó. Ez a jogalkalmazási gyakorlatban azt jelenti, hogy anyasági támogatásra csak a Magyarországon tartózkodó munkavállaló, és meghatározott körben az ő családtagja jogosult. Ha a munkavállaló vagy családtagja valamelyik tagországban vagy harmadik országban tartózkodik, az anyasági támogatást nem kell exportálni. Ezzel szemben a Cst. szerinti többi ellátás tekintetében - amellett, hogy a jogosultak személyi köre is bővebb - az ellátásokat a koordinációs rendeletek szabályai értelmében szükség szerint exportálni kell.

A családi pótlékról, gyermekgondozási segélyről és gyermeknevelési támogatásról a koordinációs rendelet hatálya alá tartozó személyi kör esetében első fokon a Magyar Államkincstár Pest Megyei Területi Igazgatósága dönt, a másodfokú eljárásra a törvény a Magyar Államkincstárnak ad jogosítványt. A jogbiztonság érdekében a nem magyar állampolgárok családi ellátásokra irányuló ügyeiben minden esetben egységesen alakszerű határozatban kell dönteni.

A törvényben foglalt módosító rendelkezések a magyar társadalomra előre láthatóan számottevő hatást nem fognak kifejteni, mivel az EU-hoz való csatlakozást követően az első egy-két évben az ellátásokra való igény tömeges megjelenésére nem lehet számítani. Az igénylők létszáma várhatóan az ország integrációjának fejlődésével párhuzamosan növekszik majd, így a közösségi állampolgárok családtámogatási ellátásainak a csatlakozás évében számottevő költségvetési hatása nem lesz.

C) A fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) módosítása

A Fot. jogharmonizációs célú módosítása elsősorban a fogyatékossági támogatást érinti. A támogatásra a Fot. hatályos rendelkezései szerint a 18. életévét betöltött súlyosan fogyatékos Magyarországon élő magyar állampolgárok, továbbá bevándorlási engedéllyel rendelkező külföldi, valamint a magyar hatóságok által menekültként elismert személyek jogosultak.

A Fot.-nak az egészségügyet, a gyógyszerellátást, a szociális ellátást érintő egyes törvények jogharmonizációs célú, valamint a kötelező egészségbiztosítás ellátásairól szóló 1997. évi LXXXIII. törvény, továbbá a társadalombiztosítási járulékfizetéssel és az egészségügyi hozzájárulással kapcsolatos törvények módosításáról szóló 2001. évi LXX. törvénnyel kihirdetett módosításával az 1408/71/EGK rendelet tárgyi hatálya alá tartozó ellátások tekintetében már történtek jogharmonizációs intézkedések. Ezzel a csatlakozást követően a fogyatékossági támogatás személyi hatálya az EGT államok jogszerűen a Magyar Köztársaság területén tartózkodó polgáraira is kiterjed. A szociális biztonsági koordináció szabályait rögzítő rendelet mellett az 1612/68/EGK rendelet rendelkezik arról, hogy milyen jogokat élveznek a más tagállamból érkező munkavállalók. Eszerint valamely tagállam másik tagállam területén foglalkoztatott állampolgára részére a hazai munkavállalókkal azonos kedvezményeket kell biztosítani. Az Európai Közösségek Bíróságának jogfejlesztő tevékenysége a szociális előny fogalmát kiterjeszti minden olyan kedvezményre, amely a munkavállaló mellett családjának szociális integrációját is szolgálja. Ez a munkavállaló mellett a vele együttélő fogyatékos családtagot (házastárs, 21 éven aluli gyermek, felmenő hozzátartozó) is megilleti. Így a munkavállalóként hazánkban tartózkodó valamely tagállam polgára és meghatározott hozzátartozója fogyatékossági támogatásra a magyar állampolgárokkal azonos feltételek mellett válik jogosulttá.

A Fot. módosítása a jogharmonizációval összefüggő egyéb, a fogyatékossági támogatás igénylésére, elbírálására és folyósítására vonatkozó eljárási kérdéseket is szabályoz. A fentiek szerint kibővített személyi kör esetében a Magyar Államkincstár Pest Megyei Területi Igazgatóságát az ellátásra való jogosultság elbírálása során a törvény kizárólagos illetékességgel ruházná fel annak érdekében, hogy a speciális szakértelmet igénylő igazgatási feladatokat centralizáltan, nagyobb hatékonysággal lehessen végrehajtani.

A Fot. módosítására vonatkozó szabályok között megfogalmazásra kerülnek az Országos Fogyatékosügyi Tanács összetételével kapcsolatos javaslatok is. A Tanács javaslatot tett arra, hogy a kormányzati oldal képviselői a jövőben - a kormányzati struktúraváltás miatt szükséges törvénymódosítások elkerülése végett - ne törvényi szinten nevesített módon kerüljenek meghatározásra, hanem időről-időre, az Országos Fogyatékosügyi Programban meghatározott feladatok eloszlását is figyelembe véve a végrehajtási jogszabályban legyenek kijelölve. A javaslatot elfogadva a módosítással a kormányzati oldal résztvevőinek csak az együttes száma lesz meghatározva. A civil oldalon magukat képviseltető szervezetek közé egyúttal - az egyensúly megtartása érdekében, az Országos Fogyatékosügyi Tanács javaslata alapján - a Fogyatékos Emberek Szövetségeinek Tanácsa és a Fogyatékosok Nemzeti Sportszövetsége kerül felvételre.

D) A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) módosítása

Az 1612/68/EGK rendelet értelmében valamely tagállam másik tagállam területén foglalkoztatott állampolgára a hazai munkavállalókkal azonos szociális kedvezményeket élvez. Ennek a közösségi elvnek a megvalósítása érdekében szükségessé vált a Gyvt. személyi hatályát a fent jelzett közösségi rendeletben meghatározott személyi körre is kiterjeszteni.

A szolgáltatásnyújtás szabad áramlásának, mint a közösségi alapszabadságok egyikének megvalósítását szolgálja a Gyvt. értelmező rendelkezései között a fenntartó fogalmának módosítása, illetőleg ehhez kapcsolódóan a gyermekjóléti és gyermekvédelmi szolgáltató tevékenységet végzők működésének engedélyezésére vonatkozó szabály pontosítása. Szintén a szolgáltatásnyújtás szabad áramlását és a szolgáltatásnyújtásban részt venni kívánó személyek korlátozásoktól mentes munkavállalását segíti elő a diplomák és szakképesítések kölcsönös elismerése.

Az Európai Unió szociális és foglalkoztatáspolitikája prioritásként kezeli a család és a munkahely összeegyeztetését segítő ellátások fejlesztését. Ebből kifolyólag a Gyvt.-ben nevesített napközbeni ellátásoknál is hangsúlyozni kell ezeket a szempontokat. Így a módosítás arról rendelkezik, hogy a napközbeni ellátás keretében biztosított szolgáltatások időtartamának a szülő munkarendjéhez kell igazodnia.

A gyermekvédelmi törvény módosítása a jogharmonizációs célú rendelkezésen túlmenően pontosító, a jogalkalmazást segítő szabályokat tartalmaz az értelmező rendelkezésekkel, a gyermekvédelmi rendszerben való foglalkoztathatósággal, a gyermektartásdíj megelőlegezésével, az örökbefogadás előtti tanácsadással, illetve a gyermekétkeztetés normatív térítési kedvezményeivel kapcsolatban.

II. Egészségügyi tárgyú törvények

A) A Magyar Orvosi Kamaráról szóló 1994. évi XXVIII. törvény (a továbbiakban: MOK tv.) és a Magyar Egészségügyi Szakdolgozói Kamaráról szóló 2003. évi LXXXIII. törvény (a továbbiakban: MESZK tv.) módosítása

Az egészségügyi szakképesítések elismerési illetve honosítási eljárásával kapcsolatban szükségessé vált az eljárásban részt vevő (egyetértési joggal rendelkező, véleményező illetve adatszolgáltató) szakmai kamarákra vonatkozó törvények módosítása.

B) A gyógyszertárak létesítéséről és működésük egyes szabályairól szóló 1994. évi LIV. törvény (a továbbiakban: Gyltv.) módosítása

A Gyltv. - már megalkotása során is - tekintettel volt az európai országokban kialakított rendszerek megoldásaira és rendelkezései megfelelnek a Tanács által 1985-ben elfogadott, gyógyszerész oklevelek, bizonyítványok és képesítés megszerzéséről szóló egyéb tanúsítványok kölcsönös elismeréséről és az egyes gyógyszerész tevékenységekre vonatkozóan a letelepedés szabadságának tényleges gyakorlását elősegítő intézkedésekről szóló 85/433/EGK irányelvnek. Azonban az Európai Bíróság újabb döntései nyomán szükségessé vált a Gyltv. korrekciója. A módosítás a személyi jog engedélyezése során lehetővé teszi az EGT területén kívül szerzett szakmai gyakorlat elismerését is.

C) Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüatv.) módosítása

A módosítás a veleszületett rendellenességekre vonatkozó adatok gyűjtését - a hatályos szöveggel szemben - nemcsak az újszülöttek, hanem a csecsemők, illetve a magzatok vonatkozásában is lehetővé teszi, továbbá az adatvédelmi biztos jelzését figyelembe véve, a népegészségügyi program keretében az ÁNTSZ által szervezett szűrővizsgálatok esetében az ÁNTSZ törvényi felhatalmazást kap az adatkezelésre.

D) A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása

Az Ebtv. módosítása elsősorban jogharmonizációs célt szolgál. A 2001. évi LXX. törvény már tartalmazza azokat a rendelkezéseket, melyek az Ebtv.-nek a külföldön történő gyógykezelésre és az azokkal kapcsolatos igények érvényesítésére vonatkozó szabályait jogharmonizációs céllal módosítják. Ezek a szabályok a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépésének napján lépnének hatályba, de nem terjednek ki az egészségügyi szolgáltatást nem az 1408/71/EGK rendelet alapján igénybevevő biztosítottnak járó, az Európai Bíróság joggyakorlatával összhangban lévő költségtérítésre. Az 1408/71/EGK rendelet legutóbbi módosítása következtében nem pontosak az EU szabályokra utaló bekezdések az egészségügyi szolgáltatások igénybevételével és a szolgáltatásokra való jogosultság igazolásával összefüggésben sem. Mindezekre és az Európai Közösség Bíróságának döntéseire tekintettel az Ebtv. érintett szakaszai átfogó jellegű, újragondolt módosítást igényelnek, aminek a törvény a 2001. évi LXX. törvény megfelelő rendelkezéseinek egyidejű hatályon kívül helyezésével tesz eleget. Jogharmonizációs célt szolgál az új 21/A. §, amely a Tanácsnak az emberi használatra szánt gyógyászati termékek árainak megállapítására és a nemzeti egészségbiztosítási rendszerek hatálya alá vonását szabályozó intézkedések átláthatóságára vonatkozó 89/105/EGK irányelv átvételének keretszabályait tartalmazza. Jogharmonizációs célt szolgál továbbá a táppénz igénybevételének feltételei között meghatározott keresőképtelenség jogcímeit érintő módosítás is, amely a nők és férfiak közötti egyenlő bánásmódra vonatkozó közösségi szabályok érvényesülését hivatott biztosítani.

A jogharmonizációs jellegűeken túl a törvény az Ebtv. vonatkozásában a hálapénz elleni küzdelem részét képező, az ellátások nyújtásának párhuzamosságát kizáró valamint olyan jellegű módosításokat tartalmaz, melyek a törvény szövegének pontosítására és helyesbítésére irányulnak.

E) Az egészségügyről szóló 1997. évi CLIV. törvény (a továbbiakban: Eütv.) módosítása

Az Eütv. módosítása hazánk jogharmonizációs kötelezettségeinek maradéktalan érvényre juttatása, elsősorban a személyek és szolgáltatások szabad áramlása megvalósítása érdekében vált szükségessé.

A törvény számos pontosító és az eljárási rendet javító rendelkezést is tartalmaz, továbbá - elsősorban a megfelelő jogalkotási felhatalmazások biztosításával - megteremti azon törvényi kereteket, amelyek között az uniós csatlakozás még hátralévő alacsonyabb szintű jogalkotási feladatai elvégezhetők. A törvény megteremti az egészségügyi tevékenységek végzéséhez szükséges szakképesítések, szakképzettségek, felsőfokú szakirányú szakképesítések, valamint szakirányú továbbképzések megszerzését igazoló oklevelek, bizonyítványok és a képesítés megszerzéséről szóló egyéb tanúsítványok elismerési, illetve honosítási eljárásához szükséges feltételeket, valamint ezzel kapcsolatosan garanciális rendelkezéseket is tartalmaz. A törvénybe került ezen túlmenően néhány olyan pontosító rendelkezés, amely a tartalmilag már harmonizált, az európai uniós csatlakozástól hatályba lépő rendelkezéseken technikai jellegű módosítást eszközöl.

F) Az emberi felhasználásra kerülő gyógyszerekről szóló 1998. évi XXV. törvény (a továbbiakban: Gytv.) módosítása

A Gytv. a szabályozás kialakításánál figyelembe vette a Közösségi követelményrendszert és a hazai társadalmi-gazdasági viszonyokkal összhangban teremtette meg a biztonságos gyógyszerellátás alapvető követelményrendszerét. A törvény a gyógyszerek gyártására, forgalmazására és felhasználására vonatkozó szabályok megalkotásakor az Európai Közösségek irányelveiben megerősített ún. Helyes Gyógyszergyártási, Laboratóriumi, és Klinikai Gyakorlat alapvető rendelkezéseit vette alapul. Fogalomrendszerében, a gyógyszerek gyártására, forgalmazására vonatkozó szabályaiban a közösségi szabályokkal azonos tartalommal bír.

A jelen módosítás célja a már harmonizált uniós jogszabályi változások követése, melynek eredményeként garantált a gyógyszerek magyarországi engedélyezése és forgalmazása területén az EU előírásokkal való egyezőség.

A szabályozás tervezete az Európai Parlament és a Tanács, az emberi felhasználásra szánt gyógyszer-készítmények közösségi kódexéről szóló 2001/83/EGK irányelvének teljes harmonizációját célozza.

G) A kémiai biztonságról szóló 2000. évi XXV. törvény (a továbbiakban: Kbtv.) módosítása

Annak ellenére, hogy a Kbtv. már elfogadásakor teljesítette a vonatkozó EU joganyag teljes jogharmonizációját, a teljes jogú tagállami státuszunk időpontjától néhány új feladat is megoldandó, alkalmazni kell azokat az előírásokat, amelyek csak tagállamokra vonatkoztathatók, így a jelenleg hatályos jogszabályokból hiányoznak. Így például részt kell venni az Európai Bizottság által irányított, koordinált feladatok előkészítésében és megoldásában, kapcsolatot kell létesíteni a tagállamok illetékes hatóságaival, be kell kapcsolódni a tagállamok közötti információcserébe.

H) Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása

A rezidensek heti munkaidejét és túlmunkájuk idejét a hatályos rendelkezések az általános szabályok szerint heti maximum 48 órában határozzák meg és nem élnek a munkaidő direktíva azon lehetőségével, hogy 2009-ig két szakaszban fokozatosan az irányelv szerinti heti 58, illetve 56 órás munkaidőt lehessen megállapítani.

I) A gazdasági reklámtevékenységről szóló 1997. évi LVIII. törvény (a továbbiakban: Grtv.) módosítása

A gyógyszerekkel kapcsolatos reklámtevékenység szabályait Grtv. és az annak végrehajtásáról szóló miniszteri rendelet állapítja meg [64/2003. (X. 31.) ESzCsM rendelet]. A Grtv.-ben foglalt szabályok megfelelnek az emberi felhasználásra szánt gyógyszerkészítmények közösségi kódexéről szóló 2001/83. EK irányelv 86-100. cikkében foglaltaknak. A hazai viszonyok vizsgálata során felmerült azonban a reklámtörvény promócióra vonatkozó előírásai felülvizsgálatának szükségessége annak érdekében, hogy a gyógyszer ismertetői tevékenységre vonatkozó szabályok megsértőivel szemben hatékony szankciók kerüljenek alkalmazásra.

-----STARTING---POINT---RESZLETES---

Az 1. §-hoz

A rendelkezés az Szt. személyi hatályának a közösségi joggal teljes összhangban levő meghatározását célozza. Az Szt. szerinti ellátások a közösségi jog szerint két típusba sorolhatók, egyrészt az ún. szociális biztonsági koordináció alá tartozó ellátások körébe, amelyeket az 1408/71/EGK rendelet szabályozza, másrészt - mindazon ellátások vonatkozásában, amelyek az előbbi rendelet tárgyi hatálya alól kimaradnak - az 1612/68/EGK rendelet által meghatározott szociális támogatások körébe. Az Szt. által meghatározott ellátások közül az előbbi körbe tartozik az időskorúak járadéka, amelyre a csatlakozást követően az EGT államok különböző, a rendeletben meghatározott jogcímeken jogszerűen hazánkban tartózkodó polgárai és családtagjai - egyéb feltételek fennállása esetén - jogosulttá válnak. Az egyéb ellátások tekintetében - ide értve mind a pénzbeli és természetbeni, mind a személyes gondoskodás körébe tartozó ellátásokat - a jogosulti kör kizárólag a hazánkban munkát vállaló EGT-állampolgárt, illetve a vele együttélő, általa eltartott közeli hozzátartozóit (házastárs, 21 éven aluli gyermek, felmenő rokonok) tartalmazza. Tekintettel arra, hogy a hivatkozott közösségi jogforrások rendeletek, így közvetlenül hatályosulnak a csatlakozást követően Magyarországon is és így a hazai jogrendszer magyar jogszabályokkal azonos módon, közvetlenül alkalmazandó részévé válnak, a konkrét, előbbiekben ismertetett személyi kör normatív meghatározása a közösségi jogszabályokra történő utalással megoldott.

A 2. §-hoz

A módosítás az Szt. értelmező rendelkezéseinek közösségi joggal való összhangját célozza. Kiegészítésre kerül a jövedelem és a rendszeres pénzellátás fogalma, olyan szempontból, hogy az egyes ellátások jogosultsági feltételeinek vizsgálata esetében figyelembe vehetővé váljanak a külföldről származó jövedelmek, illetve a más tagállam által a hazánkban tartózkodó EGT-állampolgár részére folyósított pénzbeli ellátások is.

A fenntartó fogalmának módosítását a szolgáltatásnyújtás szabadságának elve indokolja, mely szerint azonos feltételeket kell biztosítani EGT-ről szóló megállapodásban részes tagállamban honos szervezetek, illetve személyek részére a szociális szolgáltatások megszervezése és hazánkban történő nyújtásának terén.

A 3. §-hoz

A módosítás a szociális biztonsági koordinációban résztvevő közvetítő szerv kijelölését célozza. Így amennyiben a más tagállamban működő szervekkel való kapcsolattartás szükségessége merül fel (általában a jövedelemnyilatkozattal, illetve a személyes adatokkal kapcsolatban szükséges adatigénylés illetve adatigazolás okán) közvetítő szervként a Magyar Államkincstár Pest Megyei Területi Igazgatósága jár el. A közvetítő szerv kijelölése az Szt. hatálya alá tartozó ellátások esetében biztosítja azt, hogy a külföldi szervekkel való kapcsolattartáshoz szükséges szakértelem és nyelvtudás rendelkezésre álljon, így az ellátásokat megállapító és folyósító önkormányzatok mentesítve legyenek a határokon túlnyúló ügyintézés alól. A törvényi rendelkezés egyben - a másik oldalról - azt a célt is szolgálja, hogy az EGT tagállamok hasonló funkciót ellátó hatóságai számára egyértelmű eligazítást adjon arról, hogy a magyar állampolgárok külföldön igényelt ellátásaival kapcsolatban mely szervhez fordulhatnak adatszolgáltatás iránt.

A 4. §-hoz

A rendelkezés a személyi hatály közösségi jognak megfelelő bővítése okán szükségessé váló nyilvántartási felhatalmazást adja meg azon adatok tekintetében, amelyeknek ismerete az EGT-állampolgár esetében az ellátásra való jogosultság elbírálása szempontjából indokolt.

Az 5. §-hoz

A módosítás a szociális biztonsági ellátásnak minősülő időskorúak járadéka tekintetében rögzíti a személyi hatály körében meghatározott EGT-állampolgár ellátásra való jogosultságát. Egyúttal - tekintettel arra, hogy az ellátás nem exportálandó - meghatározza a magyarországi tartózkodás megszűnésével összefüggő megszüntetési esetet.

A 6. §-hoz

A módosítás a rendszeres szociális segély vonatkozásában zárja ki az exportálhatóságot. Erre azért van kimondottan szükség, mert a rendszeres szociális segély nem tartozik a szociális biztonsági koordináció hatálya alá, és míg a szociális biztonsági ellátások esetében az 1408/71/EGK rendelet II/a. mellékletében való feltüntetéssel tehető egyértelművé, hogy a tagállam az ellátást nem folyósítja külföldre, a szociális támogatások esetében - melyek nem exportálandóak - a tagállami jogban kell megteremteni az ellátás megszüntetésének jogcímét külföldre távozás esetében.

A 7. §-hoz

A rendelkezés az Szt-ben szabályozott lakásfenntartási támogatás rendszerének átalakítását kezdeményezi.

Egyértelművé teszi, hogy a lakásfenntartási támogatásra való jogosultságnak három jogcíme van: az adósságkezelési szolgáltatáshoz kapcsolódóan kötelező jelleggel kell biztosítani a támogatást, továbbá a törvényben meghatározott feltételek mellett normatív jogcímen jogosultak a rászorultnak minősülő családok, ezen túl pedig az önkormányzat rendeletében meghatározottak szerint további rászoruló családok is támogatásban részesülhetnek.

A módosítás a normatív jogcímen járó lakásfenntartási támogatást új alapokra helyezi. Lényege, hogy meghatározott jövedelemszint alatt (ha a háztartás egy főre jutó havi jövedelme nem haladja meg a nyugdíjminimum 150%-át) élő családok nem a tényleges lakásfenntartási kiadásaik figyelembevételével, hanem a lakásfenntartás törvényben megállapított, elismert költsége alapján válnak jogosulttá az ellátásra. Ennek eredményeként azok a legnehezebb körülmények között élők is, akik nem tudnak megfelelő lakásfenntartási költséget igazolni (pl. mert nem fűtenek), megkaphatják a jövőben a támogatást. Az indítványban családnagyságtól függően meghatározásra kerül az elismert lakásnagyság, melyhez az elismert fajlagos költség (2004. évben 400 Ft/nm) alapján kerül kiszámításra a lakásfenntartás elismert költsége. Amennyiben ez a költség meghaladja a háztartás jövedelmének 25%-át, akkor a támogatást meg kell állapítania az önkormányzatnak. A jogosultak számára járó lakásfenntartási támogatás egy hónapra jutó összege is differenciáltan kerülne meghatározásra, mégpedig oly módon, hogy az a család jövedelmétől és az elismert költségtől függne. Az elismert lakásfenntartási költség 20%-át kapnák támogatásként azok a családok, ahol az egy főre jutó havi jövedelem nem haladja meg a nyugdíjminimum felét. Ez egy négytagú háztartás esetében havi 5200 Ft garantált támogatást jelent. Ennél magasabb egy főre jutó jövedelem esetén csökken a támogatás mértéke, melyet egy képlet segítségével lehet kiszámítani, de a támogatás összege legalább havi 2500 Ft lesz.

A normatív lakásfenntartási támogatásnak a rendszere - ellentétben a hatályos szabályozással - az állampolgárok számára kiszámíthatóvá teszi az ellátáshoz való hozzájutást és a támogatás mértékét. Ezen túl jogegyenlőséget biztosít, hiszen valamennyi településen ugyanolyan szabályok szerint kell biztosítani a támogatást. Az egységesség érdekében a normatív lakásfenntartási támogatás összegére vonatkozó rendelkezéseket az adósságkezelési szolgáltatáshoz kapcsolódó támogatás esetén is alkalmazni kell.

E két jogcímen megállapított lakásfenntartási támogatás esetén - a költségvetési törvény rendelkezései szerint - a települési önkormányzat a folyósított támogatás összegének 90%-át visszaigényelheti. Az egyes jövedelempótló támogatások kiegészítése jogcímen biztosított kötött felhasználású előirányzat 2004. évre 3milliárd Ft-ot ír elő a lakásfenntartási támogatás kiadásaira. A lakásfenntartási támogatás tényadataira alapozott előzetes számítások szerint ez az előirányzat fedezetet biztosít a javaslat szerinti támogatási rendszer finanszírozására. A normatív rendszer mellett természetesen megmarad az ún. helyi lakásfenntartási támogatás is. A módosítás a különböző jogcímen járó lakásfenntartási támogatások között megteremti az összhangot. A helyi lakásfenntartási támogatás ugyanis nemcsak önállóan, hanem a normatív, illetőleg az adósságkezelési szolgáltatáshoz kapcsolódó lakásfenntartási támogatás kiegészítéseként is megállapítható. Az önkormányzat által önálló ellátásként nyújtott helyi lakásfenntartási támogatásra vonatkozóan a törvény csupán keretfeltételeket határoz meg, egyidejűleg biztosítva a jogbiztonság elvének érvényesülését.

A 8. §-hoz

A módosítás az ápolási díj vonatkozásában zárja ki az exportálhatóságot. Erre azért van kimondottan szükség, mert az ápolási díj nem tartozik a szociális biztonsági koordináció hatálya alá, és míg a szociális biztonsági ellátások esetében az 1408/71/EGK rendelet II/a. mellékletében való feltüntetéssel tehető egyértelművé, hogy a tagállam az ellátást nem folyósítja külföldre, a szociális támogatások esetében - melyek nem exportálandóak - a tagállami jogban kell megteremteni az ellátás megszüntetésének jogcímét külföldre távozás esetében.

A 9. §-hoz

A rendelkezés a közgyógyellátási igazolvánnyal rendelkező személy által térítésmentesen igénybe vehető gyógyszerek körét rendszerezi. A módosítás nem tartalmi, hanem jogtechnikai jellegű, a hatályos szabály által egy bekezdésben meghatározott, különböző jellegű gyógyszereket, segédeszközöket és szolgáltatásokat rendezi önálló pontokba, annak érdekében, hogy a végrehajtási jogszabály számára egyszerűbb utalási módot tegyen lehetővé.

A 10. §-hoz

A rendelkezés a szociálpolitikai szakértői névjegyzékről szóló végrehajtási szabályok mozgásterét bővíti ki a névjegyzékbe való felvétel eljárási kérdésein túl a szakértők tevékenységével kapcsolatos egyes kérdések szabályozásához szükséges mértékig, megteremtve ezzel az összhangot az e témában adott felhatalmazó rendelkezéssel.

A 11. §-hoz

A módosítás a külföldi állampolgárok bentlakásos szociális intézményben való elhelyezésével kapcsolatban tartalmaz garanciális jellegű szabályt. A személyes gondoskodás körébe tartozó ellátások az 1612/68/EGK rendelet értelmében szociális előnynek minősülnek, így a csatlakozást követően a hazánkban munkavállalás céljából letelepedő EGT-állampolgár eltartott közeli hozzátartozói is igényelhetnek intézményi elhelyezést. A nem bentlakásos szolgáltatási formák esetében nem jelent problémát az, ha az ellátásban részesülő tartózkodási jogcíme megszűnik, mivel ezen ellátások egyszerűen és érdeksérelem nélkül megszüntethetőek. A bentlakásos intézmények esetében azonban - tekintettel az ellátási forma sajátosságaira - határozott idejű elhelyezést indokolt biztosítani, annak érdekében, hogy mind az intézmény, mind az ellátott számolhasson annak lehetőségével, hogy a tartózkodási jogcím megszűnésével - amely származékos jellegű, az eltartó EGT-állampolgár munkavállalói státuszának meglétéhez kapcsolódik - az ellátásra való jogosultság is megszűnik. Az intézményben elhelyezettek jogait védi az a szabály is, hogy a tartózkodási engedély meghosszabbítása esetén az elhelyezés időtartamát is mérlegelés nélkül meg kell hosszabbítani, tehát a határozott időtartam leteltének okán az ellátás - amennyiben a törvényi feltételek továbbra is fennállnak - nem szüntethető meg.

A 12. §-hoz

A módosítás az Szt. felhatalmazó rendelkezéseit érinti. Ebben a körben módosul az Országos Szociálpolitikai Szakértői Névjegyzékkel kapcsolatos felhatalmazás olyan irányban, hogy az a névjegyzékkel kapcsolatos eljárási kérdéseken túl a szakértői tevékenység egyes elemeire is kiterjed. Az Európai Unióhoz történő csatlakozással összefüggésben, a szolgáltatásnyújtás szabadságának érvényesítése érdekében vált szükségessé új felhatalmazó rendelkezés beépítése, mely szerint az egészségügyi, szociális és családügyi miniszter rendeletben szabályozza a külföldi alap-, közép- és felsőfokú szakképzés, valamint szakirányú szakképzés során szerzett szakképzettség elismerésére és honosítására, továbbá az eljáró hatóságra vonatkozó részletes szabályokat. Az egyes szociális szolgáltatásokat végzők képzésére és vizsgakövetelményeire vonatkozó szabályok megalkotására irányuló általános felhatalmazást a személyes gondoskodás terén működő személyek képzési és vizsgáztatási szabályainak egyértelmű, jogszabályi szintű rendezésének szükségessége indokolja.

A 13. §-hoz

A módosítás a Cst. személyi hatályának közösségi joggal összhangban levő meghatározását célozza. Az 1408/71/EGK rendelet, valamint a végrehajtási szabályokat rögzítő 574/72/EGK tanácsi rendelet alapján az univerzális családi ellátásokat (családi pótlékot, gyermekgondozási segélyt, gyermeknevelési támogatást) nyújtani kell minden olyan EGT állampolgárnak, akire a közösségi jog személyi hatálya kiterjed (munkavállaló, egyéni vállalkozó, diák, hontalan, menekült, stb. és családtagjai) és aki a törvényben előírt feltételeknek megfelel. Emellett a Cst.-ben meghatározott további ellátást, az anyasági támogatást is folyósítani kell - mint szociális támogatást - az 1612/68/EGK rendeletben foglalt munkavállaló, illetve házastársa részére.

A 14. §-hoz

A módosítás a Cst. értelmező rendelkezéseit érinti, ebben a körben a jövedelem-fogalmat egészíti ki olyan irányban, hogy az ellátásokra való egyes jogosultsági feltételek vizsgálatánál a külföldről származó jövedelem is figyelembe vehető legyen.

A 15. §-hoz

A rendelkezés a családi ellátásokkal kapcsolatban az EGT-állampolgárok ügyében eljáró szerveket jelöli meg. A családi pótlékkal, a gyermekgondozási segéllyel és a gyermeknevelési támogatással kapcsolatos ügyekben a koordinációs rendelet hatálya alá tartozó személyi kör esetében a Magyar Államkincstár Pest Megyei Területi Igazgatósága jár el. A módosítás a külföldre folyósítás (exportálás) szabályait is meghatározza, ilyen esetben a folyósítást a Pest Megyei Területi Igazgatóság végzi, míg azokban az esetekben, amikor a külföldre folyósítás nem indokolt, az ellátás szünetel.

Egyszeri jellegű anyasági támogatás a munkavállalók Közösségen belüli szabad mozgásáról szóló 1612/68/EGK tanácsi rendelet hatálya alá tartozik, amit célszerűbb az egyéb, nem exportálandó ellátásokhoz hasonlóan a legegyszerűbb módon, helyben, elsősorban a munkahelyi családtámogatási kifizető helyen kifizetni.

A 16. §-hoz

A módosítás szerint az EGT-állampolgárok családtámogatási ellátásokkal kapcsolatos ügyében minden esetben alakszerű határozattal kell dönteni. A rendelkezés megfogalmazását az teszi szükségessé, hogy a Cst. általános szabálya szerint az ellátásra vonatkozó igényről - ha azt teljesítik - nem kell alakszerű határozatot hozni. A külföldi állampolgárok ügyében való eljárás azonban egy olyan új típusú feladatot jelent a csatlakozást követően a magyar hatóságoknak, amely nem tekinthető a szokásos ügymenet körébe tartozónak, így indokolt, hogy minden esetben, a kérelemnek való helyt adás esetén is dokumentáltan, a formális szempontok szem előtt tartásával szülessen döntés.

A 17. §-hoz

A módosítás az EGT-állampolgárok ügyében másodfokon eljáró szervet jelöli meg. Tekintettel arra, hogy a családi pótlékról, gyermekgondozási segélyről és gyermeknevelési támogatásról a Magyar Államkincstár Pest Megyei Területi Igazgatósága dönt, a határozat ellen a Magyar Államkincstárhoz lehet fellebbezni.

A 18. §-hoz

A módosítás a családtámogatási ellátások igényléséhez szükséges formanyomtatványok miniszteri rendeleti szintű szabályozásához adja meg a szükséges felhatalmazást. A családtámogatási ellátások igénylésével kapcsolatos végrehajtási szabályok kormányrendeleti szintre tartoznak jelenleg, azonban a rendelet mellékleteként szereplő adatlapok esetében indokolt a miniszteri rendeletben való meghatározás, tekintettel arra, hogy az adatlapok normatív szabályokat értelemszerűen nem tartalmaznak, viszont gyakran szorulnak módosításra önállóan is, az egyéb, nem szociális tárgyú jogszabályok változásainak követése céljából.

A 19. §-hoz

A módosítás a fogyatékossági támogatásra jogosultak személyi körének közösségi joggal összhangban lévő meghatározását célozza. A fogyatékossági támogatás mint ellátás a tagállami szociális biztonsági rendszerek koordinációját megvalósító és a nemzeti jogrendszer részévé váló 1408/71/EGK rendelet tárgyi hatálya alá tartozik, így a csatlakozással jogosulttá válnak a rendelet személyi hatálya alá tartozó, a törvényben foglalt egyéb feltételeknek megfelelő súlyos fogyatékos EGT-állampolgárok. Az 1612/68/EGK rendelet alapján - az előbbi személyi körön túlmenően - származékos jogon válnak jogosulttá a fogyatékossági támogatásra a hazánkban munkavállalás céljából letelepedő EGT-állampolgár eltartott, súlyos fogyatékos közeli hozzátartozói is, amennyiben az egyéb törvényi feltételeknek megfelelnek.

A 20. §-hoz

A rendelkezés az EGT-állampolgárok fogyatékossági támogatás megállapítása iránti ügyében eljáró szerveket határozza meg. Az első fokú eljárás az említett személyi körre vonatkozóan - a speciális szakértelmet igénylő igazgatási feladatok centralizált végrehajtása érdekében - a Pest Megyei Területi Igazgatóság hatáskörébe tartozik, az Igazgatóság határozata ellen benyújtott fellebbezést a Magyar Államkincstár bírálja el.

A 21. §-hoz

A módosítás az Országos Fogyatékosügyi Tanács összetételét határozza meg. A Tanács javaslatának elfogadásaként került a törvénybe az a rendelkezés, mely szerint a kormányzati oldal képviselői, továbbá a Tanács elnöke a jövőben - a kormányzati struktúraváltás miatt szükséges gyakori módosítások elkerülése végett - ne törvényi szinten nevesített módon kerüljenek meghatározásra. A módosítás révén a kormányzati oldal résztvevőinek csak az együttes száma lesz meghatározva, míg az elnök és a tagok időről-időre, az Országos Fogyatékosügyi Programban meghatározott feladatok eloszlását is figyelembe véve a végrehajtási jogszabályban kerülnek kijelölésre. A civil oldalon magukat képviseltető szervezetek közé egyúttal - az egyensúly megtartása érdekében, az Országos Fogyatékosügyi Tanács javaslata alapján - a Fogyatékos Emberek Szövetségeinek Tanácsa és a Fogyatékosok Nemzeti Sportszövetsége kerül felvételre.

A 22. §-hoz

A módosítás a Gyvt. személyi hatályának a közösségi joggal, valamint a külföldiek beutazásáról és tartózkodásáról szóló 2001. évi XXXIX. törvénnyel összhangban levő meghatározását célozza. Az 1612/68/EGK rendelet értelmében valamely tagállam másik tagállam területén foglalkoztatott állampolgára a hazai munkavállalókkal azonos szociális kedvezményeket élvez. Ennek a közösségi elvnek a megvalósítása érdekében szükségessé vált a Gyvt. személyi hatályát a fenti közösségi rendeletben meghatározott személyi körre is kiterjeszteni. Mivel a csatlakozást követően a 1612/68/EGK rendelet közvetlenül hatályossá és alkalmazandóvá válik Magyarországon, a személyi kör meghatározásánál elegendő a közösségi jogszabályra utalni.

A 2002. január elsején hatályba lépett új idegenrendészeti törvény megváltozott fogalomrendszerét átvéve a módosítás révén a Gyvt. személyi hatálya a Magyar Köztársaság területén tartózkodó magyar állampolgárságú, valamint bevándorolt, illetve a magyar hatóságok által menekültként elismert gyermekek, fiatal felnőttek és szüleik mellett a letelepedési engedéllyel rendelkező gyermekre, fiatal felnőttre és szüleire is kiterjed.

A 23. §-hoz

A módosítás a Gyvt. értelmező rendelkezéseit érinti. A fenntartó fogalmának módosítását a közösségi joggal való összhang megteremtése, a szolgáltatásnyújtás szabad áramlásának, mint a közösségi alapszabadságok egyikének megvalósítása indokolja. A gyermekjóléti és gyermekvédelmi szolgáltatások szervezése és Magyarországon történő nyújtása terén az EGT-ről szóló megállapodásban részes tagállamban honos szervezeteknek, személyeknek ugyanolyan feltételeket kell biztosítani, mint a hazai szervezeteknek, személyeknek.

A természetes személyazonosító adat fogalmának pontosítása az anyakönyvekről, a házasságkötési eljárásról és a névviselésről szóló 1982. évi 17. tvr. 2002. évi XLV. törvénnyel történő módosítása miatt vált szükségessé. A „leánykori családi és utónév” kifejezés helyébe a „születési családi és utónév” lép.

A 24. §-hoz

A módosítás arra irányul, hogy kivételesen indokolt esetben az a személy is foglalkoztatható legyen a gyermekvédelmi rendszerben, akinek szülői felügyeleti joga a gyermek átmeneti nevelésbe vétele miatt szünetel. A gyermekek mindenek felett álló érdeke megköveteli, hogy a gyermekvédelmi rendszerben az arra alkalmas személyek biztosítsák a megfelelő gondozást, nevelést. Ezért szigorú feltételek megalkotására került sor, így többek között kizáró oknak számít az érintett szülői felügyeleti jogának szünetelése és megszűnése is. A gyakorlatban azonban számos - a gondozott gyermek, illetve a foglalkoztatott személy szempontjából is - kezelhetetlen helyzet alakult ki akkor, amikor egy nevelő vagy nevelőszülő került olyan helyzetbe, hogy gyermekét (örökbefogadott gyermekét) önhibáján kívül álló okok miatt kellett átmeneti nevelésbe venni. Ez a hatályos rendelkezés alapján a munkakör elvesztésével jár. A módosítás - a gyermek és az érintett személy érdekeire tekintettel - rugalmasabb szabályozást tesz lehetővé. A kivételesen indokolt esetek meghatározására a Gyvt. végrehajtási rendeletében kerül sor.

A 25. §-hoz

A jövedelemnyilatkozat valódiságának ellenőrzéséhez kapcsolódó új rendelkezés (31. §) indokolja, hogy a rendszeres gyermekvédelmi támogatás esetén is egyfajta fokozatosság valósuljon meg. A helyi önkormányzat a jövedelemnyilatkozatban szereplő adatok valódiságának megkérdőjelezése esetén először felhívja a kérelmezőt az általa lakott lakás, egyéb vagyon fenntartási költségeinek igazolására, és csupán ezt követően írja elő a vagyoni helyzet vizsgálatát.

A rendszeres gyermekvédelmi támogatásra vonatkozó rendelkezések módosításának másik eleme arra irányul, hogy jogcímet teremtsen az ellátás megszüntetésére abban az esetben, ha a jogosult tartózkodási engedélyének érvényességi ideje meghosszabbítás nélkül lejárt, illetve engedélyét visszavonták. E rendelkezésre azért van szükség, mert a rendszeres gyermekvédelmi támogatás nem tartozik a szociális biztonsági koordináció hatálya alá, így nem exportálandó. Ebből kifolyólag külföldre távozás esetén a tagállam jogában kell megteremteni az ellátás megszüntetésének jogcímét.

A 26. §-hoz

A módosítás azt célozza, hogy egyértelművé váljon, nem lehet ismételten elrendelni a gyermektartásdíj megelőlegezését, amennyiben a kötelezettel szembeni, adók módjára történő behajtás a megelőző 3 évben nem vezetett eredményre. A gyermektartásdíj megelőlegezésének már alapesetben is feltétele a tartásdíj átmeneti behajthatatlansága [Gyvt. 22. § (1) bek. b) pont]. 3 év sikertelen behajtás esetén már nem átmeneti állapotról van szó, ezért a megelőlegezés ismételt elrendelésének sincs helye.

A 27. §-hoz

A gyermekjóléti alapellátások körében a gyermekek napközbeni ellátására vonatkozó általános szabályok módosítása többirányú. Egyrészt kifejezésre juttatja, hogy napközbeni ellátást az olyan családban élő gyermek számára is indokolt megszervezni, akinek szülei munkaerő-piaci részvételt elősegítő programban, képzésben való részvételük miatt nem tudnak a gyermek napközbeni ellátásáról gondoskodni. Az ellátás biztosításának különös indokoltsága akkor is fennáll, ha a szülő gyermekgondozási segélyben vagy ápolási díjban részesül. A vonatkozó jogszabályok értelmében ugyanis mind a gyermekgondozási segélyben, mind az ápolási díjban részesülő személy végezhet napi 4 órában keresőtevékenységet.  Másrészt megjeleníti az Európai Unió szociális és foglalkoztatáspolitikája által prioritásként kezelt, a család és a munkahely összeegyeztetését segítő ellátások fejlesztésére irányuló törekvést. A módosítás arról rendelkezik, hogy a napközbeni ellátás keretében biztosított szolgáltatások időtartamának lehetőség szerint a szülő munkarendjéhez kell igazodnia.

A 28. §-hoz

A módosítás a területi gyermekvédelmi szakszolgálatnak az örökbe fogadni szándékozók felkészítésével kapcsolatos feladatainak pontosítását célozza.  A szakszolgálat feladatkörébe tartozik az ezirányú tájékoztatás, tanácsadás, az örökbe fogadni szándékozók alkalmasságának megállapítása és a felkészítésük. A házasságról, a családról és a gyámságról szóló 1952. évi IV. törvénynek, a 2003. január elsején hatályba lépett módosítása értelmében az örökbefogadás előtti tanácsadáson és tanfolyamon való részvétel az örökbefogadás feltételévé vált. Az örökbefogadás előtti tanácsadás és tanfolyam szervezésének feltételeit a helyettes szülők, a nevelőszülők, a családi napközit működtetők képzésének szakmai és vizsgakövetelményeiről, valamint az örökbefogadás előtti tanácsadásról és felkészítő tanfolyamról szóló 29/2003. (V. 20.) ESzCsM rendelet határozza meg.

A 29. §-hoz

A módosítás a szolgáltatásnyújtás szabadsága, mint közösségi alapszabadság érvényre juttatására irányul, annak kimondásával, hogy az EGT-ről szóló megállapodásban részes tagállamban honos szervezetek, személyek is folytathatnak gyermekjóléti és gyermekvédelmi szolgáltató tevékenységet, ennek érdekében létesíthetnek intézményt, helyettes szülőt foglalkoztathatnak, helyettes szülői és nevelőszülői hálózatot működtethetnek, amennyiben a jogszabályokban meghatározott személyi és tárgyi feltételekkel rendelkeznek.

A 30. §-hoz

A Gyvt. illetékességi szabályának módosításával egyértelművé válik, hogy amennyiben az illetékességet az utolsó ismert hazai lakóhely, illetve tartózkodási hely alapján nem lehet megállapítani, az eljárásra Budapest Főváros V. kerület Önkormányzat Jegyzője, illetve Gyámhivatala illetékes. A gyámhatóságok feladat- és hatásköre változatlan marad.

A 31. §-hoz

A pénzbeli ellátások célzottabbá tétele indokolja, hogy a jövedelemnyilatkozatok valódiságának ellenőrzése terén a helyi önkormányzatok - az Szt.-ben foglaltakkal megegyező - jogosítványokkal rendelkezzenek. Ennek megfelelően, amennyiben az önkormányzat a jövedelemnyilatkozatban foglaltakat vitatja, felhívhatja a kérelmezőt az általa lakott lakás, egyéb vagyon fenntartási költségeinek igazolására. Ha a fenntartási költségek meghaladják a jövedelemnyilatkozatban szereplő jövedelem 70%-át, a jövedelmet ezen költségek figyelembevételével kell megállapítani.

A 32. §-hoz

A jegyző által az ellátásra való jogosultság megállapítása, megváltoztatása és megszüntetése céljából vezetett nyilvántartás tartalmát - a Gyvt. személyi hatályának a közösségi jognak megfelelő kiterjesztése miatt - bővíteni szükséges a Magyarországon tartózkodás jogcímével, hozzátartozó esetén a rokoni kapcsolat meghatározásával.

A 33. §-hoz

A módosítás a gyermekétkeztetés normatív térítési kedvezményének a szakellátásban nevelkedő gyermekek utáni igénybevehetőségére vonatkozó szabályt pontosítja. A Gyvt. normatív étkezési kedvezményre vonatkozó rendelkezése a családban elő gyermekek szociális biztonságát szolgálja. A gyermekvédelmi szakellátásban nevelkedő gyermekek - a napi étkezést is magában foglaló - teljes körű ellátást kapnak, így ők nem jogosultak ezen kedvezmény igénybevételére, függetlenül attól, hogy gyermekotthonban, nevelőszülőnél, vagy más, a Gyvt.-ben nevesített gondozási helyen vannak.

A 34. §-hoz

A diplomák és szakképesítések kölcsönös elismerése a szolgáltatásnyújtás szabad áramlását segíti elő. Így az Európai Unióhoz történő csatlakozással összefüggésben vált szükségessé a Gyvt.-be egy új felhatalmazó rendelkezés beépítése, mely szerint az egészségügyi, szociális és családügyi miniszter rendeletben szabályozza a külföldi alap-, közép- és felsőfokú szakképzés, valamint szakirányú szakképzés során szerzett szakképzettség elismerésére és honosítására, továbbá az eljáró hatóságra vonatkozó részletes szabályokat.

A 35. §-hoz

Az orvosok működési nyilvántartásában nem szereplő, harmadik országokból érkező, egészségügyi tevékenységet folytatni kívánó személyek esetén a tevékenységre jogosító engedélyek kiadása iránt lefolytatott eljárásban a kamara egyetértési jogot gyakorol, melynek korábbi megfogalmazását a törvény technikailag pontosítja.

A magyarországival egyenértékű szakképesítéssel, illetve EGT tagállami gyakorlattal rendelkező EGT állampolgárok szakképesítését a letelepedés szándéka nélkül végzett egészségügyi tevékenység kapcsán a közösségi jog alapján nem kell honosítási, illetve elismerési eljárásnak alávetni. Amennyiben az ilyen szakképesítéssel rendelkező, az EGT valamely tagállamában letelepedettként egészségügyi szolgáltatást nyújtó személyek gazdasági célú letelepedés nélkül (ideiglenesen, illetve eseti jelleggel) kívánnak egészségügyi tevékenységet folytatni Magyarországon, ezt kötelesek az eljáró magyar hatóságnak bejelenteni. Az ilyen bejelentésekkel kapcsolatban a kamara véleményezési jogot gyakorol.

A 36-39. §-hoz

A gyógyszerész oklevelek, bizonyítványok és képesítés megszerzéséről szóló egyéb tanúsítványok kölcsönös elismeréséről és az egyes gyógyszerész tevékenységekre vonatkozóan a letelepedés szabadságának tényleges gyakorlását elősegítő intézkedésekről szóló 85/433/EGK irányelv magyar jogszabályokba történő átültetése a 2. cikk (2) bekezdés kivételével már korábban megtörtént. Ez a rendelkezés lehetőséget biztosít a tagállamoknak arra, hogy új gyógyszertár létesítése céljából történő elismerés esetén a kérelmet az illetékes hatóság elutasíthassa. Ebből a szempontból újnak kell tekinteni a 3 évnél nem régebben alapított gyógyszertárat is.

A Bíróságnak a Hocsman-ügyben - 2000. szeptember 14-én - hozott ítélete alapján az EK szerződés 52. cikkét úgy kell értelmezni, hogy amennyiben - az oklevelek kölcsönös elismerésére vonatkozó irányelv által nem szabályozott esetben - egy közösségi állampolgár kérvényezi egy olyan szakma gyakorlásának engedélyezését, amely a nemzeti szabályok szerint oklevél vagy szakképesítés birtoklásától vagy szakmai gyakorlati időtartamtól függ, a tagállam illetékes hatóságainak figyelembe kell venniük az érintett személy összes oklevelét, bizonyítványát és a képesítés megszerzéséről szóló egyéb tanúsítványait, továbbá releváns tapasztalatait úgy, hogy összehasonlítják az így tanúsított szakismereteket és képességeket, valamint a tapasztalatot a nemzeti szabályok által megkívánt ismeretekkel és képesítésekkel.

A Hocsman-ügy kapcsán szükségessé vált tehát, hogy a személyi jog engedélyezése során figyelembe vegyük a EGT területén kívül szerzett szakmai gyakorlat elismerését is, erre irányul a Gyltv. módosítása.

A 40-43. §-hoz

Az Eüatv. 16. §-a módosításának célja, hogy a törvény a nemzetközi gyakorlatnak megfelelően tegye kötelezővé - az újszülötteken észlelt veleszületett rendellenességeken kívül - a terhesség alatt és csecsemőkorban felismert rendellenességek bejelentését is a Veleszületett Rendellenességek Országos Nyilvántartása részére. Szakmailag meghaladott a jelenleg hatályos szabályozás, amely kizárólag újszülöttek esetében írja elő a bejelentési kötelezettséget veleszületett rendellenesség észlelése esetén, mivel a magzati, az újszülöttkori illetve a csecsemőkori veleszületett rendellenességek közötti különbség csupán annyi, hogy a kóros állapot melyik életszakaszban kerül felismerésre.

A Veleszületett Rendellenességek Országos Nyilvántartása 2003 óta tagja az európai regiszterek szövetségének, az EUROCAT-nak. Ennek megfelelően európai elvárás a magyar regiszterrel szemben, a partnerregiszterek gyakorlatának átvétele. Az EUROCAT-tagok a magzati és csecsemőkorban felismert rendellenességeket is regisztrálják.

A bejelentési kötelezettség kiterjesztésével jobban felismerhetővé válik egyes veleszületett rendellenességek esetleges térbeli és időbeli halmozódása, és epidemiológiai elemzéseket követően a kiváltó ok megszüntetésével megelőzhető további veleszületett ártalmak kialakulása.

2004. januárjától kikerültek az Országos Statisztikai Adatgyűjtési Program (OSAP) adatgyűjtési rendszeréből azok az egészségügyi adatgyűjtések, amelyek nem kizárólag statisztikai célokat szolgáltak, hanem az egészségügyi ágazat számára a szakmai döntés-előkészítéshez, az egészségpolitikai monitorozáshoz-ellenőrzéshez nyújtottak információkat. Ezen adatgyűjtések személyazonosításra alkalmatlan módon tartalmazzák az adott szakmára vonatkozó legfontosabb működési, betegforgalmi és ellátottsági adatokat. Az OSAP-ból kikerült adatgyűjtésekre az ágazatnak a továbbiakban is szüksége van.

Az Egészségügyi Világszervezet, az Európai Unió Statisztikai Hivatala (az EUROSTAT), illetve az Unió különböző orvosszakmai szervezetei rendszeresen kérnek kizárólag statisztikai célú adatokat, amelyeket az eddigi OSAP-adatgyűjtésekből teljesíthetőek voltak. Az uniós adatgyűjtések köre folyamatosan változik, így az egészségügyi ágazat vonatkozásában elengedhetetlen egy olyan adatgyűjtési rendszer, amely nem önkéntes alapon, hanem az egész ellátórendszert lefedve, kötelező adatszolgáltatáson alapulva biztosít folyamatos és összehasonlítható adatokat.

A hatályos törvény 1. számú melléklete több olyan fertőző betegséget nem tartalmaz, amelyekre a nemzetközi gyakorlatnak megfelelően - súlyosságuk és járványos elterjedésük veszélye okán - adatszolgáltatási- illetve adatgyűjtési kötelezettséget szükséges előírni. Az Európai Unión belül 1998 óta működik a fertőző betegségek egységes felügyelete és kontrollja céljából az úgynevezett Közösségi Epidemiológiai Hálózat. A felügyelet hatáskörébe tartozó fertőző betegségek listáját a 2000/96/EK határozatban tették közzé, melyet 2003-ban módosítottak. A listában szereplő betegségek vonatkozásában a csatlakozást követően Magyarország számára is kötelező lesz a rendszeres adatszolgáltatás.

A 21/1998/EK határozatból kitűnik, hogy minden tagállamban jól működő nemzeti nosocomialis surveillance-t szükséges működtetni. Ezért szükséges felvenni a jelentendő fertőző betegségek listájára a nosocomiális fertőzések közül a nosocomialis véráram fertőzéseket (szepszis) és a multirezisztens kórokozók által okozott fertőzéseket. Az Egészségügyi Világszervezet és az Európai Unió is szükségesnek tartja a jelentendő fertőző betegségek körének kiterjesztését a súlyos akut légúti tünetegyüttesre (SARS). A fenti módosítások mellett indokolt néhány kisebb, szakmailag megalapozott pontosítás is. Ilyen például, hogy a dysenteria szindróma helyett a shigellosis és az amoebiasis önálló betegségként kerül a jövőben bejelentésre.

A törvény elősegíti a járványos betegségek megelőzését illetve hatékonyabb leküzdését - adott esetben az európai hálózat segítségével.

A törvény a fentieknek megfelelő felhatalmazást tartalmaz az egészségügyi, szociális és családügyi miniszter részére, hogy rendeletben részletesen szabályozhassa a veleszületett rendellenességekkel kapcsolatos adatgyűjtés, feldolgozás és hasznosítás rendszerét.

A 44. §-hoz

Az Ebtv. - 2001. évi LXX. törvénnyel megállapított - 8/A. §-a (1) bekezdésének a hatálybalépésével egyidejű módosítása azért szükséges, mert az eredeti szöveg csak az EGT tagállamai vonatkozásában írta elő, hogy az Ebtv. rendelkezéseit az 1408/71/EGK rendeletben meghatározott módon kell alkalmazni. Léteznek azonban olyan államok, amelyek sem az Európai Közösségnek, sem az EGT-nek nem tagjai, de ha a személyek vagy a munkaerő szabad áramlására vonatkozó megállapodást kötnek az Európai Közösséggel vagy az EGT-vel, akkor az 1408/71/EGK rendeletet is alkalmazniuk kell. A szociális biztonsági rendszerek koordinációját meghatározó közösségi rendelet neve és száma az eddiginél pontosabban kerül meghatározásra.

A 45. §-hoz

A biztosított a betegségek megelőzését és korai felismerését célzó szolgáltatásokat a biztosított kezdeményezésére vagy egészségügyi ellátása során, illetve a háziorvos vagy a kezelőorvos beutalása, továbbá a szűrővizsgálatot végző egészségügyi szolgáltató értesítése alapján veheti igénybe.

A törvény jelenlegi megfogalmazása nem ismeri a népegészségügyi szűrővizsgálat fogalmát, melynek legfőbb jellegzetessége a lakosság személyre szóló megszólítása a vizsgálat igénybe vétele céljából. A népegészségügyi szűrővizsgálatokat az ÁNTSZ szervezi, ennek megfelelően felelős a meghívólevelek elküldéséért. A szűrés szervezett formáját biztosító jogszabályi feltételek megteremtése érdekében van szükség az Ebtv. 10. §-a (4) bekezdésének módosítására.

A 46. §-hoz

Az Ebtv. 18. §-ának módosítása a biztosítottak védelmét szolgálja azáltal, hogy a beiktatott új bekezdés a fekvőbeteg-gyógyintézet kötelezettségévé teszi, hogy a biztosítottat kérelmére írásban tájékoztassa az általa igénybe vett és az Egészségbiztosítási Alap terhére elszámolt fekvőbeteg-gyógyintézeti ellátásról és az ezért az egészségbiztosítási finanszírozás keretében folyósításra kerülő összeg várható mértékéről. A kórházi finanszírozási előkalkuláció célja a biztosított tájékoztatása arról, hogy kezelését mennyivel támogatta a biztosító. Ezen kötelezettség teljesítéséhez szükséges feltételek megteremtése miatt indokolt, hogy a 45. § 2005. január 1-jén lépjen hatályba.

A 47. §-hoz

Az Ebtv. 21. §-ának módosítása a Tanácsnak az emberi használatra szánt gyógyászati termékek árainak megállapítására és a nemzeti egészségbiztosítási rendszerek hatálya alá vonását szabályozó intézkedések átláthatóságára vonatkozó 89/105/EGK irányelv harmonizációja céljából szükséges.

A direktíva átvételéhez szükséges alapvető keretet a 2001. évi LXX. törvény 16. §-a és 23. §-a tartalmazzák. A 16. § értelmében a biztosított a járóbeteg-ellátás keretében jogosult a gyógyászati céllal rendelt gyógyszer, gyógyászati segédeszköz és gyógyászati ellátás árához nyújtott támogatásra, amennyiben külön jogszabályban meghatározott hatóság az adott gyógyszer árához támogatást rendel. A 23. § kimondja, hogy a gyógyszerek árához nyújtott társadalombiztosítási támogatás megállapítása tárgyában született határozatokkal szemben bírósági felülvizsgálatnak helye nincs.

Ezek a szabályok azonban kiegészítésre szorulnak, mivel a gyógyszerek társadalombiztosítási támogatásának jelenleg normatív döntéshozatali rendszerét egyedi döntésekké kell átalakítani. Az Országos Egészségbiztosítási Pénztár (a továbbiakban: OEP) minden egyes gyógyszerkészítmény TB támogatásba való befogadása vonatkozásában államigazgatási határozatot fog hozni. Az így meghozott határozat tekintetében mindenki ügyfélnek fog minősülni, tekintettel arra, hogy az a jogát, jogos érdekét érinti és így megilleti a fellebbezés joga is.

Problémásnak tarjuk az iratokba való betekintés jelenlegi szabályozását, ugyanis az államigazgatási eljárás általános szabályairól szóló 1957. évi IV. törvény (a továbbiakban: Áe.) 41. §-a szerint az eljárás során keletkezett iratokba az ügyfél és képviselője betekinthet, és azokról másolatot készíthet, továbbá a közigazgatási szerv az ügyfélen és képviselőjén kívül más személynek (szerv képviselőjének) is megengedi az iratokba való betekintést vagy másolat készítését, ha igazolja, hogy az iratok tartalmának ismerete jogának érvényesítése vagy feladatának teljesítése céljából szükséges. Ennek alapján jelen esetben mindenki, aki ügyfélnek minősül betekintést nyerhet a gyógyszergyártók által - a gyógyszer támogatásba való befogadása iránt beadott - a kérelemhez csatolt valamennyi iratba, melyek tartalmazzák a gyógyszerek kifejlesztésével, klinikai vizsgálatával kapcsolatos valamennyi információt, a technológia-elemzési tanulmányt, amik üzleti titoknak minősülő információkat tartalmaznak. Erre tekintettel elengedhetetlen olyan - az Áe-től eltérő - szabályok alkotása, amely alkalmasak arra, hogy a gyártók üzleti titkai ne legyenek hozzáférhetőek bárki számára.

Jelen módosítás felhatalmazást biztosít a miniszternek a gyógyszerek társadalombiztosítási támogatásba való befogadásának szempontrendszerének - pénzügyminiszteri egyetértéssel történő - meghatározására, ugyanis ezt az irányelv kötelezően előírja.

A társadalombiztosítási támogatásból részesülő termékek és szolgáltatások körében az eladás ösztönzést segítő eszközök és módszerek alkalmazását is indokolt korlátozni (reklámozás, ajándékozás, más előny nyújtás - p1. térítési díj elengedés, vagy ennek közvetett és közvetlen átvállalása), tekintettel arra, hogy a támogatás kiáramlás növekedésében egyre nagyobb szerepet játszik az ilyen eszközök elterjedt alkalmazása. A tilalomhoz fontos hatásos szankcionálási lehetőséget társítani, hogy a rendelkezés kellő visszatartó erővel bírjon.

A társadalombiztosítási támogatásban részesülő gyógyszerek, gyógyászati segédeszközök és bizonyos egészségügyi szolgáltatások árának ellenőrzése folyamatos gyakorlat Magyarországon, mégha nem is az ártörvény hatálya alá vontan történik . A gyógyszerek piacán eddig megvalósuló, közvetett vagy közvetlen módon gyakorolt árellenőrzési és árszabályozási rendszerek szabályozottabb mederbe terelése a célja az ár- és támogatási rendszerek és gyakorlatok átláthatóságát biztosítani hivatott európai szabályozásnak is. A vonatkozó EU direktíva (a Tanács 1988. december 21-i 89/105/EGK számú irányelve az emberi felhasználásra szánt gyógyszerek árának megállapítását, valamint a nemzeti egészségbiztosítási rendszerekbe történő felvételüket szabályozó intézkedések átláthatóságáról) napirenden lévő harmonizációja keretében indokolt tehát megoldani az árkontroll EU konform kezelését.

A 48. §-hoz

Az 1408/71/EGK rendelet módosítása, az Európai Bíróság jelentős, precedens értékű ítéletei és a 43. § indokolásában már jelzett nemzetközi jogi helyzet miatt ismételten szükségessé vált az Ebtv. 27. §-ának és 29. §-ának átfogó jellegű módosítása, ezért azt a 2001. évi LXX. törvénynek az Ebtv. 27. §-át és 29. §-át érintő szakaszai helyett - amelyek a Magyar Köztársaságnak az Európai Unióhoz csatlakozásáról szóló nemzetközi szerződést kihirdető törvény hatályba lépésének napján léptek volna hatályba - jelen törvény rendelkezései teszik meg.

Az Ebtv. 27. §-ának (1) bekezdésében az EGT tagállam és a harmadik állam fogalma generálisan kerül meghatározásra. A módosítás szerint a harmadik állam kategóriából egyaránt kiesnek az EGT tagállamai és azon államok is, amelyek ugyan nem tagjai az Európai Uniónak és az EGT-nek sem, de - az Indokolásnak az Ebtv. 43. §-ához kapcsolódó részében leírtak szerint - az 1408/71/EGK rendelet alkalmazása tekintetében az EGT tagállamokéval azonos jogállást élveznek. A harmadik állam területén igénybevett ellátás esetében továbbra is fenntartani javasolt az eredeti finanszírozási szabályt (a felmerült és igazolt költségeknek a belföldi költség mértékéig terjedő, sürgősségi betegszállítás esetén pedig a számla szerinti összeg megtérítése). Ennek oka az Egészségbiztosítási Alap teherbíró képességén túl az, hogy az Európai Uniós tagság egy más minőségű kapcsolatot feltételez a tagállamok között, mint Magyarország és bármely harmadik állam között.

Az Ebtv. 27. §-a (2) bekezdésének módosítását az (1) bekezdéssel való összhang megteremtése indokolja, azaz a harmadik állam fogalmának átvezetés a (2) bekezdés szövegén.

Az új (3) bekezdés értelmében az a személy, aki az 1408/71/EGK rendelet hatálya alá tartozik, EGT tagállam területén egészségügyi szolgáltatást a rendelet rendelkezései szerint vehet igénybe. Ennek megfelelően az EGT tagállamban igénybevett orvosilag szükséges ellátás esetében az illetékes teherviselő (azaz a magyar teherviselő) nevében a tartózkodás helye szerint illetékes intézmény (EGT tagállam intézménye) nyújtja az ellátást, az illetékes (azaz a magyar) teherviselő terhére. Az ellátás költsége ebben az esetben az EGT tagállamban érvényes szabályok szerint meghatározott és finanszírozott költség. Ezt a költséget a magyar teherviselő fogja megtéríteni az EGT tagállambeli teherviselőnek.

A kiküldetés esetében - az Ebtv. 27. §-ának (2) bekezdése - a biztosított és a vele együtt ott tartózkodó eltartott házastársa és gyermeke nem Magyarországon történő egészségügyi ellátása az Ebtv. 27. §-ának (4) bekezdése értelmében akkor fogadható el indokoltan igénybe vettnek, ha azok eleget tettek a külön jogszabályban foglaltak szerint a nem Magyarországon történő munkavégzésre való alkalmasság megállapítását célzó orvosi vizsgálati kötelezettségüknek, amelyről miniszteri rendelet rendelkezik. A korábbi alacsonyabb szintű szabály - az Ebtv. végrehajtásáról szóló 217/1997. (XII. 1.) Korm. rendelet - helyett törvényi rendelkezés bevezetésére van szükség, tekintettel arra, hogy az EGT tagállamba való kiküldetés esetén a költségtérítés már nem csak belföldi mértékű.

Az Ebtv. 27. §-ának korábbi (3), a törvény szerint (5) bekezdésének módosítása azt a célt szolgálja, hogy az összhangban álljon a 27. § (1) bekezdésében bevezetett új fogalmakkal. Ennek megfelelően, míg a hatályos szabály alapján a tartósan külföldön, addig a törvény szövege szerint a tartósan harmadik államban foglalkoztatott közszolgálati vagy közalkalmazotti jogviszonyban álló biztosított, valamint a vele együtt ott tartózkodó eltartott házastársa és gyermeke által indokoltan igénybe vett egészségügyi ellátás külföldön felmerült és igazolt költségének 85 százalékát téríti meg az illetékes MEP.

Az Európai Bíróság precedens értékű ítéletei következtében van szükség egy új bekezdés [27. § (6) bek.] beiktatására. A Kohll, Decker, Smits, Peerbooms, Vanbraekel, Müller -Fauré és van Riet ügyekben hozott határozatok esetén az Európai Bíróság következetesen ragaszkodik azon elvhez, amely szerint az Európai Közösség Alapító Szerződésének (Római Szerződés) alkalmazásában a természetbeni egészségügyi ellátásokat szolgáltatásnak kell tekinteni és ennek következtében a tagállamok jogszabályai nem képezhetnek akadályt az egészségügyi szolgáltatások szabad áramlásával szemben. Ez a bekezdés a nem az 1408/71/EGK rendelet alapján igénybe vett egészségügyi szolgáltatás költségeinek megtérítésére vonatkozik. Ha az EGT tagállam területén tartózkodó személy egészségügyi szolgáltatást (háziorvosi ellátást, fogászati ellátást, valamint járóbeteg-szakellátást) úgy vesz igénybe, hogy az orvosilag nem szükséges, akkor a MEP a felmerült és megfelelő módon igazolt költségeket az igénybevétel idején érvényes belföldi költségnek megfelelő összegben téríti meg. Amennyiben a tényleges költség kevesebb, mint az adott ellátás tekintetében érvényes belföldi költség mértéke, akkor a tényleges költség megtérítésére kerül sor.

Az Európai Unióban erősödő törekvés a tagállamok határvidékein a racionális és gyors ellátás érdekében a határon átnyúló egészségügyi együttműködések kiemelt támogatása. Az Ebtv. 27. §-ának (7) értelmében a határon átnyúló egészségügyi szolgáltatói és szolgáltatási együttműködések keretében nyújtott egészségügyi szolgáltatások költségei megtérítésének módja, feltételei és az együttműködések finanszírozási szabályai is kormányrendeletben kerülnek meghatározásra. Tekintettel arra, hogy az együttműködéseket magyar oldalról az egészségügyi, szociális és családügyi miniszter koordinálja, az Ebtv. 27. §-ának (8) bekezdése alapján a miniszter tájékoztatóban teszi közzé az egyes együttműködési megállapodásokat.

A 49. §-hoz

Szükségessé vált az egészségügyi ellátás igénybevételére jogosító igazolási rend áttekintése.

Az Ebtv. 29. §-a (1) bekezdésének hatályos szövege szerint az árhoz nyújtott támogatással igénybe vehető gyógyászati ellátásnak minősülő gyógyfürdőellátásra való jogosultság igazolásához elegendő a Társadalombiztosítási Azonosító Jelet igazoló okmány bemutatása, míg a gyakorlat és a gyógyfürdőkre vonatkozó miniszteri rendelt szerint ehhez a gyógyszerek rendelésére használttal megegyező orvosi rendelvény és kezelőlap szükséges. A szabályozás egységének megteremtése érdekében indokolt az Ebtv. 29. §-a (1) bekezdését a törvényben foglaltak szerint módosítani.

Az új (2) bekezdés beiktatását az indokolja, hogy az Egészségbiztosítási Alap költségvetési előirányzatainak betarthatósága érdekében a szabályozórendszer minden elemében szükség van a megfelelő intézkedések megtételére. Ennek keretében célszerű megelőzni, hogy egy biztosított részére 30 napon belül a jogszabály alapján egy hónapra felírható gyógyszeradagot, illetve a kihordási időn belül azonos gyógyászati segédeszközt több orvos, egymás tudta nélkül többszörösen elrendeljen . (Ez az intézkedés a költségmegtakarítás mellett az orvosszakmai elvárásoknak is eleget tesz .) A párhuzamos rendelések kiszűrése a biztosított nyilatkozata alapján válik lehetővé, amelyet a kezelőorvos bevezet a biztosított egészségügyi dokumentációjába. A biztosított nyilatkozatát minden esetben rögzíteni kell az egészségügyi dokumentációban, amit ezt követően a biztosított aláírásával megerősít. A kezelőorvos ezen ismeretek birtokában felelősségteljesebben tud dönteni a beteg kezeléséről.

Az Ebtv. 29. §-a kiegészül egy új (3) bekezdéssel, amely értelmében az egészségügyi szolgáltató a rendelet hatálya alá tartozó személyeket formanyomtatvány, illetve - az 1408/71/EGK rendelet módosítása következtében 2004. június 1-től - az Európai Egészségbiztosítási Kártya (hatósági igazolvány) bemutatása esetén köteles ellátni. Az igazolások alapján az EGK rendelet szabályai szerint a biztosítók elszámolnak egymással.

Az átszámozott (4) bekezdés módosítása azért szükséges, mivel a hatályos megfogalmazás nem foglalja magában a biztosítottnak nem minősülő, de egészségügyi szolgáltatásra jogosult külföldiek körét (pl.: megállapodás alapján egészségügyi szolgáltatásra jogosult külföldi, a biztosított vagy az egészségügyi szolgáltatásra jogosult magyar állampolgár által eltartott külföldi állampolgárságú közeli hozzátartozó).

Az Ebtv. 27. §-ának megfelelően a 29. § (5) és (7) bekezdéseiben is különbséget kell tenni a harmadik államban, valamint az EGT tagállam területén igénybe vett egészségügyi szolgáltatások között. Az EGT tagállamban nem az 1408/71/EGK rendelet alapján igénybevett egészségügyi szolgáltatások költségeinek megtérítése iránti igény [27. § (6)] szigorúbb határidőn belül lesz érvényesíthető. Az Egészségbiztosítási Alap előirányzatainak tervezhetősége és az előirányzatok betarthatósága érdekében van szükség a nem orvosi szükség által indokolt vagy előzetes biztosítói engedély nélkül igénybe vett egészségügyi szolgáltatásokra vonatkozó szigorúbb előírásokra.

Az Ebtv. 29. §-ának a korábbi (4), a törvény szerinti (6) bekezdésének szövege nem változik.

Az Ebtv. 29. §-a kiegészül egy új, (8) bekezdéssel, amely generális jelleggel rendelkezik arról, hogy nemzetközi egyezmény vagy az 1408/71/EGK rendelet hatálya alá tartozó személy miként igazolhatja az egészségügyi szolgáltatásra való jogosultságát. Ennek köszönhetően egy új egyezmény megkötése vagy az 1408/71/EGK rendelet módosítása következtében az eddigiektől eltérő igényérvényesítési mód esetén sem kell a törvényt módosítani.

Az 50-54. §-hoz

A gyógyfürdőkkel kötendő finanszírozási szerződések tartalmának szabályozása jelenleg hiányzik a törvényből. Ezt a hiányt pótolja a 33/A. § beiktatása.

Az Alkotmánybíróság korábbi döntéseiből [például az 59/1991. (XI. 19.) AB határozat és a 33/1993. (V. 28.) AB határozat] következően a szerződéses viszonyokban az állam sem élvezhet egyoldalú előnyöket. Ennek megfelelően, amennyiben az OEP nem teljesíti határidőre a szerződésben vállalt finanszírozási kötelezettségét, késedelmi kamatot köteles fizetni. A 35. § új, (7) bekezdése írja elő ezt a kamatfizetési kötelezettséget.

Az Egészségbiztosítási Alap költségvetési előirányzatainak betarthatósága érdekében a szabályozórendszer minden elemében szükség van a megfelelő intézkedések megtételére. Az ellenőrzések fokozásával kell erősíteni a biztosítottak ellátásának felülvizsgálatát, és az ellenőrzések eredményeinek felhasználásával szigorítani kell az orvosszakmailag indokolatlan egészségügyi ellátások finanszírozását. Ezért szükséges, hogy az indokolatlanul, vagy nem a hatályos jogszabályoknak megfelelően nyújtott ellátásért kapott finanszírozási többletet az egészségügyi szolgáltató térítse meg az Egészségbiztosítási Alapnak. Az Ebtv. 37. §-a (1) bekezdésének korábbi f), jelen módosítással átszámozott g) pontjának módosítása a hatályos szövegben lévő hiba kijavítására irányul.

A biztosítottak védelmét hivatott szolgálni az Ebtv. új 38/A. §-a, mely szerint a biztosított részére vissza kell fizetni azt a térítési díjat, amelyet az egészségügyi szolgáltató az OEP által finanszírozott, más forrásból megtérülő, vagy el nem végzett ellátásért fizettetett ki a biztosítottal.

Az 55. §-hoz

Az Európai Unió Tanácsának a 79/7/EGK irányelve (1978. december 19.) a férfiakkal és a nőkkel való egyenlő bánásmód elvének a szociális biztonság területén történő fokozatos megvalósításáról rendelkezik. Az irányelvben foglalt szabályok maradéktalan érvényesítése indokolja az Ebtv. 44. §-ának módosítását, amely jogosulttá teszi az apát is táppénzre, ha egy évesnél fiatalabb beteg gyermekét ápolja. A korábbi szabályozás ugyanezt csak abban az esetben tette lehetővé, ha az apa egyedülálló volt, vagy gyermeke már elmúlt egyéves, de tizenkettő még nem.

Az 56. §-hoz

A többi együttfolyósítási szabállyal való összhang megteremtése érdekében (az Ebtv. 47. §-ának (2) bekezdése szerint nem jár táppénz a saját jogú nyugdíj folyósításának időtartamára) indokolt a baleseti táppénz, valamint baleseti rokkantsági nyugdíj, illetve a baleseti járadék együttfolyósítását kizárni. A baleseti rokkantsági nyugdíj jogosultságát szabályozó, a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény korlátozza a nyugdíj melletti munkavégzést, teljes mértékben azonban nem zárja ki annak lehetőségét, hogy a baleseti rokkantsági nyugdíjban részesülő biztosított ismételt munkába állása esetén baleseti táppénzre legyen jogosult. Az azonos biztosítási eseményből származó párhuzamos ellátás kizárása érdekében az 55. §-t egy új, (4) bekezdéssel kell kiegészíteni. Tekintettel azonban ezen rendelkezés megszorító jellegére, az csak 2005. január 1-jén lép hatályba.

Az 57. §-hoz

Az egészségre ártalmas munkakörülmények között történő foglalkoztatás következtében kialakuló, baleseti ellátásra jogot adó foglalkozási megbetegedés sokszor a foglalkoztatás megszűnését követően csak évek múlva mutatható ki. Ezért indokolt a foglalkoztatás megszűnésétől számított öt éves jogvesztő határidő eltörlése, így a hatályos rendelkezésekkel szemben nem a foglalkoztatás megszűnését követő, hanem a foglalkozási megbetegedés megállapítását követő egy éven belül lehet az ellátásra való jogosultságot megállapítani.

Az 58-59. §-hoz

Az Ebtv. 67. §-ának (1) bekezdése szabályozza az üzemi balesetekkel és foglalkozási megbetegedésekkel kapcsolatos ellátások költségeinek - a foglalkoztatót terhelő - megtérítési kötelezettségét. A törvény hatályos szövege azonban nem egyértelmű abban a tekintetben, hogy a 67. § (1) bekezdésének alkalmazása során ki számít foglalkoztatónak, ha munkaerő kölcsönzésről van szó. Az Ebtv. 67. §-a (2) bekezdésének módosítása a 67. § értelmezése során felmerülő bizonytalanság megszüntetését célozza.

Az Ebtv. két új, a további jogalkotáshoz szükséges felhatalmazó rendelkezéssel egészül ki és egy korábbi módosítása indokolttá vált.

A 60. §-hoz

A szakasz fogalom-meghatározásokat tartalmaz, részint jogharmonizációs céllal, pontosító jelleggel; a közösségi jogi fogalom használattal összhangban az egészségügyi tevékenység illetve szolgáltatás kifejezések megfelelő átvezetésével, részint pedig azért, mert az egészségügyi szolgáltatókról és az egészségügyi közszolgáltatások szervezéséről szóló 2003. évi XLIII. törvényt (a továbbiakban: Eüszt.) az Alkotmánybíróság 63/2003. (XII. 15.) AB határozatával megsemmisítette. Így az Eüszt. által módosított Eütv.-beli szakaszok is „kiestek” a törvényből, ugyanakkor a módosítás előtti rendelkezések nem léptek újra hatályba. A hiányzó rendelkezéseket tehát az Eütv.-ben pótolni kell.

A 61. §-hoz

Az Eütv. 110. §-ának rendelkezései hazánk jogharmonizációs kötelezettsége, valamint a diplomák kölcsönös elismerésére vonatkozó elv maradéktalan érvényesülésének biztosítása érdekében váltak szükségessé.

A jogbiztonság és a könnyebb áttekinthetőség érdekében az Eütv. 110. §-ának szövegét a korábbi többszöri módosításaira tekintettel, azokkal egységes szerkezetben közli a törvény. A 110. § (1)-(9) bekezdéseit érintően csak technikai jellegű módosítások szükségesek, egyébként a jogszabály korábban már hatályba lépett rendelkezései kerülnek megismétlésre. Az ezen bekezdéseket érintő technikai jellegű módosítás abban áll, hogy az „egészségügyi szolgáltatás” kifejezés helyett a §-ban az „egészségügyi tevékenység” kifejezés szerepel a közösségi jognak megfelelően, a külföldi bizonyítványok és oklevelek elismeréséről 2001. évi C. törvénnyel egységes szóhasználat érdekében.

Az Eütv. 110. §-ának rendelkezései alapvetően arra irányulnak, hogy a tevékenység jellegétől függetlenül, kizárólag szakképesítés birtokában, önállóan is végezhető legyen szakirányú szakképesítéshez nem kötött egészségügyi tevékenység. A törvény egyértelműen különválasztja az egészségügyi felsőfokú szakirányú szakképesítéssel, illetőleg anélkül is végezhető egészségügyi tevékenységeket. Egyértelművé teszi, hogy szakirányú szakképesítés bármely formában és módon végzett egészségügyi tevékenység esetén a tevékenység végzésének csak abban az esetben feltétele, ha azt jogszabály vagy szakmai szabály szükségessé teszi. A törvény a működési nyilvántartásban nem szereplő természetes személy részére, ha az Magyarországon honosítható vagy elismerhető egészségügyi szakképesítéssel rendelkezik, meghatározott időtartamra és helyszínre (munkahelyre) szóló tevékenységre jogosító engedély kiadását teszi lehetővé ellátás szervezése, illetve szakmai gyakorlat szerzése érdekében. Az ideiglenes jellegű engedély kiadásának feltétele, hogy a kérelmező ne álljon az egészségügyi tevékenység gyakorlását kizáró vagy korlátozó intézkedés, büntetés, illetőleg büntetőjogi intézkedés hatálya alatt. A kérelmezőnek meg kell felelnie a tevékenység végzéséhez külön jogszabályban meghatározott egészségügyi alkalmassági követelményeknek is.

A Magyarországon egészségügyi tevékenység végzésének kizárólagos feltételeként meghatározott bejelentési, illetve nyilvántartásba vételi rendszert alkalmazni csak arra a gazdasági célú letelepedés nélkül tevékenységet végzőre kell és lehet az EU szabályok szerint, aki valamely EGT tagállamban letelepedettként már szolgáltatást nyújt. A Magyar Köztársaság kötelezettsége ezen a területen csak az Unió által előírt liberalizáció bevezetése, annál nem indokolt továbbmenni.

Az EGT tagállamok, illetve az EGT állampolgárok törvényi definíciója pontosításra szorult.

A szakirányú szakképesítés birtokában végezhető tevékenységek esetében a törvény előírása szerint kivételesen (éppen a szakképesítés megszerzéséhez szükséges szakmai gyakorlat miatt) ilyen képesítéssel rendelkező személy felügyelete mellett szakirányú szakképesítés nélkül is végezhető tevékenység. A törvény felelősségtelepítő szabály meghatározásával a felügyeletet ellátó személy szakmai felelősségét deklarálja.

Az Európai Unió elvárásainak megfelelően, az államigazgatási feladatok decentralizálása érdekében - a kormányprogramban rögzített célokra tekintettel - már létrejött az Egészségügyi, Szociális és Családügyi Minisztérium Engedélyezési és Közigazgatási Hivatala (a továbbiakban: EKH), amely a külföldi szakképesítések elismerési és honosítási eljárását fogja lefolytatni. Az eljárás lefolytatásához a vonatkozó közösségi irányelvek által megkövetelt adatok egy részével az illetékes szakmai kamarák rendelkeznek. [A MOK tv. 2. § (1) bekezdésének j) pontja szerint a MOK nyilvántartást vezet a tagjairól, és vezeti az orvosok működési nyilvántartását, amely személyes adatokat is tartalmaz.] A személyes adatok védelméről és a közérdekű adatok nyilvánosságáról szóló 1992. évi LXIII. törvény szerint személyes adat csak akkor kezelhető (az érintett hozzájárulásának esetét nem tekintve), ha azt törvény vagy törvény felhatalmazása alapján, az abban meghatározott körben helyi önkormányzati rendelet rendeli el. A módosítások e körben megteremtik annak a törvényi feltételeit, hogy a kamara által kezelt adatokat az eljáró hatóság (az EKH) által lefolytatott elismerési illetve honosítási eljáráshoz rendelkezésre lehessen bocsátani.

Fontos garanciális szabályként tartalmazza a törvény, hogy a gazdasági céllal nem letelepedett egészségügyi tevékenységet végző EGT állampolgárral kapcsolatban felmerült olyan terhelő adat felmerülése esetén, amely a működési nyilvántartásból való törlést vonná maga után, az eljáró szerv tájékoztatja a letelepedés szerinti EGT tagállam, illetve azon EGT tagállam hatáskörrel rendelkező hatóságát, amelynek területén az adott személy egészségügyi tevékenységet kíván végezni. A közösségi jog szerint hasonló esetben természetesen a külföldi EGT tagállamok hatóságai is értesítik a magyar szerveket.

Szintén az uniós csatlakozással, és egyidejűleg a beteg megfelelő tájékoztatásával összefüggő szabály, hogy a szakképesítéssel végezhető egészségügyi tevékenység során, illetve azzal összefüggésben a tevékenység végzésére bármilyen jogcímen jogosultak mindenkor kötelesek a szakképesítésüket (annak megnevezését) erre irányuló külön kérelem vagy felhívás nélkül megismerhetővé tenni.

A 62. §-hoz

A jogbiztonságot erősítő rendelkezések, amelyek kiegészítik és pontosítják az egészségügyi, szociális és családügyi miniszter felhatalmazását a végrehajtási rendeletek kiadására, egyértelművé teszik, hogy milyen ügyekben van helye az állami szabályozó szerep érvényesítésének. A rendelkezések elsősorban az egészségügyi szolgáltatásokkal, valamint a képesítések elismerésével kapcsolatban szükségessé vált szabályozást érintik.

Az egészségügyi szakterület szabályozott szakmáira vonatkozó olyan összefogó szabályozás megteremtése szükséges, amely 2004. május 1-jétől a vonatkozó irányelvekben lefektetett előírásoknak megfelelően megteremti az összhangot a közösségi és a magyar jogszabályok között. Ezen szabályozás részét képezi az egészségügyi, szociális és gyermekvédelmi tevékenységek végzéséhez szükséges szakképesítések, szakképzettségek, felsőfokú szakirányú szakképesítések, felsőfokú szakképesítések, valamint szakirányú továbbképzések megszerzését igazoló oklevelek, bizonyítványok és a képesítés megszerzéséről szóló egyéb tanúsítványok elismerése illetve honosítása során eljáró hatóságra vonatkozó részletes szabályok megalkotása, amelyhez a szabályozott életviszony meghatározó társadalmi jelentőségére való tekintettel törvényi felhatalmazás szükséges.

A 63-69. §-hoz

A galenusi gyógyszer ma még hatályos definíciója nem EU konform, ezért szükséges a módosítás. A gyógyszergyártói engedéllyel rendelkező galenusi gyártók által előállított galenikumokat egyszerűsített, nemzeti törzskönyvezés után lehet majd a jövőben forgalmazni. Az üzemi körülmények között gyártott gyógyszereknek a törzskönyvezett gyógyszerekkel egy tekintet alá vétele szükséges annak érdekében, hogy a gyógyszergyártás egységessége biztosított legyen.

Az emberi felhasználásra szánt gyógyszerkészítmények közösségi kódexéről szóló 2001/83/EK irányelv a 17. cikk (1) bekezdésében a gyógyszerek törzskönyvezési határidejét - a hiánytalanul és szabályosan elkészített - kérelem benyújtását követően 210 napban állapítja meg.

A Gytv. 11. §-a módosításának oka, hogy az Európai Uniós szabályozás az orvosok által közvetlenül felhasznált gyógyszerek, mint az injekciós készítmények esetében nem ír elő nemzeti nyelvű csomagolást. Egyes - kis hasznot hozó szerek forgalmazása terén - a magyar nyelvű címkeszöveg és tájékoztató készítési költségei miatt a forgalmazás beszüntetésének veszélye állhat fenn. Ezért felesleges és indokolatlan a szigorúbb nemzeti szabályozás.

A szabályozás módosítása a gyógyszerként törzskönyvezett termékek forgalomba hozatalának időtartamát rövidíti, tehát az orvos és a beteg részére lehetővé teszi azok mielőbbi felhasználását. Ki kell emelni a centralizált törzskönyvezési eljárást, - amelyre vonatkozó szabályok a Tanácsnak az emberi, illetve állatgyógyászati felhasználásra szánt gyógyszerkészítmények engedélyezésére és felügyeletére vonatkozó közösségi eljárások meghatározásáról és az Európai Gyógyszerértékelő Ügynökség létrehozásáról szóló 2309/93/EGK rendeletében vannak lefektetve - amely a termékeknek az EU tagországaiban való egyidejű megjelenítését jelenti. A szabályozás módosítása a forgalmazók számára az eljárási idő csökkentését és az egységes értelmezést jelenti.

A magyar orvosok a terápiás gyakorlatban jól bevált hatásuk és kedvező áruk miatt eddig is szívesen írták fel a galenikumokat. A módosítást követően a magyar lakosság a korábban galenusi laboratóriumban gyártott gyógyszereket a nagyiparilag előállított készítményekkel megegyező szakmai színvonalú, külső megjelenésben, és az indikációra, felhasználásra vonatkozó tájékoztatókkal ellátva kapja meg.

A Gytv. 14. § (1) bekezdése - amely tartalmazza, hogy közvetlen lakossági gyógyszerellátás keretében gyógyszert csak gyógyszertár szolgáltathat ki - a törvény szerint hatályát veszti, tekintettel arra, hogy a Gyltv. 12. § (1) bekezdése is meghatározza a gyógyszerek kiszolgálására vonatkozó főszabályt és a két törvény nem mutat összhangot egymással. A kollízió elkerülése érdekében kerül sor a Gytv. 14. § (1) bekezdésének hatályon kívül helyezésére.

A 70-83. §-hoz

A 2001. január 1. napján hatályba lépett 2000. évi XXV. törvény - a világon az elsők között, Magyarországon először - átfogóan szabályozta a kémiai biztonságot. Előírja az ún. létező, illetőleg új anyagok azonosításának, illetőleg fizikai-kémiai, toxikológiai, valamint ökotoxikológiai tulajdonságai szerinti értékelésének szabályait.

A Kbtv. már elfogadásakor teljesítette a vonatkozó EU joganyag teljes jogharmonizációját. Ezt az Európai Bizottság több alkalommal elismerte és a különböző időben készült országjelentések ugyancsak ezt tanúsítják.

A Magyar Köztársaság teljes jogú tagállami státuszának időpontjától, azaz 2004. május elsejétől, néhány új feladatot is meg kell oldani. Ez többek között azt jelenti, hogy alkalmazni kell azokat a rendelkezéseket is, amelyek csak tagállamokra vonatkoztathatók, így a jelenleg hatályos jogszabályokból hiányoznak. Alkalmazásuk ugyanakkor a csatlakozás időpontjától kötelezővé válik. A teljes jogú tagság az Európai Bizottsággal és az összes tagállammal való kapcsolattartás új fejezetét jelenti. A kémiai biztonság és a vegyi anyag politika szempontjából ez azt igényli, hogy

- részt kell venni az Európai Bizottság által irányított, koordinált feladatok előkészítésében és megoldásában;

- kapcsolatot kell létesíteni a tagállamok illetékes hatóságaival, be kell kapcsolódni a tagállamok közötti információcserébe;

- a szabályozásban a korábban csak Magyarországra előírt rendelkezéseket úgy kell módosítani, hogy azok az Európai Unióba való illeszkedésünkre is vonatkozzanak (pl. piaci forgalmazás, áruk szabad áramlása a Közösségen belül, a veszélyes anyagok jegyzéke, ún. közösségi jegyzék);

végül, de nem utolsósorban

- biztosítani kell, hogy a magyar szabályozás követni tudja az Európai Unió jogtárgyainak gyors változásait, illetve

- formai változtatásokat is eszközölni kell.

Fentiek értelmében a csatlakozás időpontjaiban a Kbtv. módosítása és kiegészítése elengedhetetlen. A törvényben a 67/548/EGK irányelvnek megfelelően az alábbi módosítások végrehajtását kell megvalósítani:

Art. 17-18. §: A nálunk notifikált (törzskönyvezett) anyagok dossziéját el kell küldeni a Bizottsághoz, amely azt a többi tagállam felé terjeszti. A jogharmonizációt a Kbtv. 9. § (2)-(5) és 11. § teljesíti majd;

Art. 20. §: Az összefoglaló dossziék cseréje tagállamok illetékes hatóságai között. A jogharmonizációt a Kbtv. 12. § (1) és 34. § (4) aj) alpontja teljesíti majd;

Art. 31. §: A piacon már szabadon áramló vegyi anyag forgalmát is korlátozhatja egy tagállam, ha erre egészségi vagy környezeti veszély okot ad. Intézkedését azonban meg kell tudni indokolni a Bizottságnál. A jogharmonizációt a Kbtv. 26. § teljesíti majd.

A teljes jogharmonizáció megvalósítása érdekében még néhány kisebb, illetőleg az utóbbi évek során felmerült közegészségügyi megfontolású elvárások miatti módosítás is szükséges, így:

Kbtv. 1. § n), p) és q) pontjaiban szereplő fogalom meghatározások módosítása/kiigazítása;

Kbtv. 3. § ae.) egy veszélyesség szerinti csoport megnevezésének módosítása;

Kbtv. 6. § (3) bekezdés törlése. Ha a régi szöveg hatályban marad, akkor a magyar hatóság és az ETTSZ nem fogja megkapni 2004. május 1. után a biztonsági adatlapokat (ez az EU-ban kötelező rendelkezés);

Kbtv. 11. § helyett új 11. § (1) és (2) bekezdések. A kompetens hatósággal kapcsolatos jelenlegi szöveg nem felel meg a jogharmonizációs követelményeknek;

A Kbtv. 34. § (2) bekezdésének ak) pontja felhatalmazza az egészségügyi, szociális és családügyi minisztert, hogy az országot fenyegető kémiai terrorakciók, katasztrófák megelőzésének, restrikciójának, mérgezettjei ellátásának, valamint az Európai Bizottsággal együttműködő gyors-riasztási rendszerének szabályait dolgozza ki. Ez a szabályozás közegészségügyi-járványügyi biztonságunk szempontjából alapvető követelmény. A szabályozás EU ajánlás (elvárás) és a kémiai biztonság területén működő tárcaközi bizottság egyhangú támogatását bírja.

A Kbtv. módosítása nem jelent változást a vegyi anyagok szabályozásának rendszerében, viszont az eszközölt módosítások szükségesek ahhoz, hogy Magyarország kémiai biztonsága (szabályozásai és intézményrendszere) az Unió rendszerébe illeszkedjen, annak részeként is hatékonyan működhessen (az áruk közösségen belüli szabad áramlásának biztosítása, információcsere az EU tagállamaival, kapcsolattartás a brüsszeli központokkal stb.).

A 84-85. §-hoz

Tekintettel az Európai Bíróság munkaidőivel, illetve annak értelmezésével összefüggő ítéletére, indokolt annak lehetőségét megteremteni, hogy az orvosok és egészségügyi dolgozók önkéntes döntésük alapján fokozott intenzitással kapcsolódhassanak be az egészségügyi ellátásba. Természetesen a módosítás nem érinti az Eütev. tv-nek a kötelező munkaidőre, illetve a kötelezően elrendelhető többletmunka idejére vonatkozó rendelkezéseit. Az egészségügyi ellátás minőségének, színvonalának védelme indokolttá teszi, hogy a heti 60 órás munkaidőkeret túllépésének lehetősége korlátozottan, kizárólag a nem közfinanszírozott egészségügyi szolgáltatónál történő munkavégzésre legyen biztosítva.

A 86-87. §-hoz

A korábban hatályos szabályozásunk szerint az egészségügyben elrendelhető túlmunkára a Munka Törvénykönyvétől eltérő rendelkezések vonatkoznak. Ez a szabályozás összhangban áll az Európai Uniónak a munkaidő szabályozását tartalmazó új irányelvével, amely a tárgykört korábban szabályozó két irányelvet némiképpen kiegészítve és egységes szerkezetbe foglalva fogalmazta meg - valamennyi ágazatra kiterjedően - a munkaidőre vonatkozó rendelkezéseket az elmúlt év decemberében. Az Európai Unió Bíróságának a Jäger-ügyben hozott ítélete azonban olyan eltérő értelmezést adott az irányelvben deklaráltaknak, amely miatt a tagállamok és Magyarország is revideálni kényszerül korábbi szabályait. E szerint az ügyelet idejében pihenéssel töltött időszakot is a munkaidő részének kell tekinteni, ezért csökken az egy személy által teljesíthető munkahelyen töltött órák száma, ami munkaerőhiányhoz vezethet. Várhatóan 2005 első félévében az egészségügyet érintő új direktíva elfogadására kerül sor, amelynek harmonizációjáig szükséges a folyamatos betegellátást biztosító munkabeosztás lehetőségét megteremteni.

Az uniós szabályozás továbbra is fenntartja az általában szigorú munkaidő korlátokat. A direktíva azonban lehetővé teszi, hogy a tagállamok legfeljebb 5 éves átmeneti időszakot jelentsenek be a szakorvos jelölteket érintően úgy, hogy azok az 5 év első három évében heti átlagban 58, a második két évben 56 óra átlagos heti munkavégzésre legyenek kötelezhetőek. Erre az irányelv 2004. augusztus 1-jétől ad lehetőséget, ezért a 82. § augusztus 1-jén lép hatályba.

A szakorvosjelöltek közül az első szakvizsgájukra készülőkre vonatkozik a többlet túlmunka elrendelésének lehetősége. Tekintettel arra, hogy nem általában több munka végzését kívánjuk bevezetni, hanem a sürgősségi kórképek és felvételes ügyeletek orvosi létszámát szeretnénk garantálni, ezért nem általánosan elrendelhető a többlet munkavégzés, hanem csak ezen meghatározott szakmai célok érdekében, amelyeket részletesen szakmai rendelet határoz meg. A miniszter rendeletében kerül tételes meghatározásra, hogy milyen típusú ügyeleti feladatokat végezhetnek ezen többlet munkaidőkeret terhére a jelöltek, milyen szervezési feltételek szükségesek ahhoz, hogy ez számukra elrendelhető legyen, ennek jogszerűségét és szakszerűségét hogyan ellenőrizzék az egészségügyi és egyéb hatóságok. A módosítás nem teremt rosszabb helyzetet, mint a korábbi, hiszen gyakorlatilag feltételek nélkül kötelezhetők ennél jelentősebb túlmunkára az orvosok, és az ügyelet típusától függően csak az ott töltött idő töredéke számít a munkaidő alapba. A megoldás a 2003. évi LXXXIV. törvény szabályaihoz képest sem jelent rosszabb helyzetet a tekintetben, hogy az abban foglalt önkéntes túlmunka beszámításával abszolút értelemben maximált heti átlagos 60 óra munkaidő kereten belül marad a munkavégzés, csak ennek kötelező és önkéntes megoszlásában történik változás.

A törvény rögzíti a beteggel szembeni felelősség szabályait. A beteggel szemben közreműködő igénybe vétele esetén is a beteggel közvetlenül jogviszonyban álló egészségügyi szolgáltató felel. Ezt a szabályt eddig generális jelleggel csak alacsonyabb szintű jogszabály tartalmazta. A betegek fokozott védelme érdekében szükséges a rendelkezés törvényi szintre emelése.

A 88-91. §-hoz

A gyógyszer ismertetői tevékenységre vonatkozó szabályok megsértőivel szemben hatékony szankciók alkalmazása szükséges, mely mind a gyógyszerismertetői tevékenységet végzők, mind a gyógyszerismertetőt alkalmazó gyógyszergyártókra alkalmazható. Erre tekintettel a Grtv. 9. §-a kiegészítésre került azzal, hogy a gyógyszer forgalomba hozatali engedély jogosultja a gyógyszerek és a gyógyszernek nem minősülő gyógyhatású termékek gyógyszerismertetését kizárólag a részére a külön jogszabályban meghatározott hatóság által kibocsátott engedéllyel folytathatja.

A Grtv. alapján jelenleg a reklámfelügyeleti eljárás lefolytatása a Fogyasztóvédelmi Felügyelőség hatásköre. A szankciók és a bírságfizetési kötelezettség megfelelő érvényesítése érdekében a Fogyasztóvédelmi Felügyelőség mellett indokolt az Országos Gyógyszerészeti Intézetet is felruházni az eljárás lefolytatásának jogával. Ennek érdekében került módosításra a Grtv. 15. §-a.

A 92-93. §-hoz

A működési nyilvántartásban nem szereplő, harmadik országokból érkező egészségügyi szakdolgozói tevékenységet folytatni kívánó személyek esetén a tevékenységre jogosító engedélyek kiadása iránt lefolytatott eljárásban a törvény a kamara egyetértési jogát rögzíti.

A magyarországival egyenértékű szakképesítéssel, illetve EGT tagállami gyakorlattal rendelkező EGT állampolgárok szakképesítését a közösségi jog alapján nem kell honosítási illetve elismerési eljárásnak alávetni. Amennyiben az ilyen szakképesítéssel rendelkező, az EGT valamely tagállamában letelepedettként egészségügyi szolgáltatást nyújtó személyek gazdasági célú letelepedés nélkül (ideiglenesen illetve eseti jelleggel) kívánnak egészségügyi szakdolgozói tevékenységet folytatni Magyarországon, ezt kötelesek az eljáró magyar hatóságnak bejelenteni. Az ilyen bejelentésekkel kapcsolatban a kamara véleményezési jogot gyakorol.

A törvény a MESZK-re vonatkozó szabályozást összhangba hozza a MOK tv. rendelkezéseivel. Aki tevékenységre jogosító engedély kiadásával vagy ideiglenes működési nyilvántartásba vétellel jogot szerzett arra, hogy a szakdolgozók működési nyilvántartásába történő felvétele nélkül, ideiglenesen illetve eseti jelleggel, gazdasági célú letelepedés nélkül végezzen szakképesítéshez kötött szakdolgozói tevékenységet Magyarországon, e tevékenységét kamarai tagság nélkül is végezheti.

-----STARTING---POINT---VEGE---

A 94. §-hoz

A vegyes és átmeneti rendelkezések cím alatt a törvény szinte minden módosított törvény tekintetében további rendelkezéseket tartalmaz. A hatályba léptető rendelkezések igazodnak a törvényben foglalt egyes rendelkezéseknek a csatlakozási folyamattal való összefüggéseihez. A hatályba léptető rendelkezéseken túl a törvény a jogrendszerrel való koherencia megteremtése érdekében a jogszabályok szövegének pontosítására irányuló, a terminológia egységesítésére szolgáló módosító, valamint hatályon kívül helyező és átmeneti rendelkezéseket tartalmaz. Mindezek mellett - az Eüszt.-nek az Alkotmánybíróság általi megsemmisítése miatt a jogrendszerben keletkezett koherenciazavarok elhárítása érdekében - e szakaszban egyes anyagi jogi rendelkezések tartalmi módosítására is sor került. A záró rendelkezések között az ágazat pénzügyi helyzetének javítását szolgáló rendelkezések is megfogalmazásra kerültek.