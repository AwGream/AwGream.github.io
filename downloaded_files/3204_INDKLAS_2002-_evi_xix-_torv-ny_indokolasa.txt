2002. évi XIX. törvény indokolása

a Munka Törvénykönyvéről szóló 1992. évi XXII. törvény módosításáról

-----STARTING---POINT---ALTALANOS--- 

A módosítás a munkaadók valamint a munkavállalók és szervezeteik kapcsolatrendszerét érinti, továbbá bizonyos mértékben szigorításokat tartalmaz azokra az esetekre, ha a munkaadó a munkavállalót nem az eredeti munkakörében, vagy munkahelyén kívánja átmenetileg foglalkoztatni, és ezeken kívül módosultak a végkielégítés fizetésével, a délutáni és éjszakai munkavégzéssel, a teljes munkaidő mértékével a munkaidőkerettel a heti pihenőnappal, a vasárnapi munkavégzéssel kapcsolatos egyes szabályok is.

-----STARTING---POINT---RESZLETES---

Az 1. §-hoz

A módosításról rendelkező törvény szigorúbb szabályokat fogalmazott meg a munkaadó és az érdekképviseleti szerv együttműködését illetően. A módosított rendelkezés szerint a munkáltató köteles döntése előtt a munkáltatónál képviselettel rendelkező szakszervezettel véleményeztetni a munkavállalók nagyobb csoportját érintő munkáltatói intézkedések tervezetét, így különösen a munkáltató átszervezésére, átalakítására, szervezeti egység önálló szervezetté alakulására, privatizálására, korszerűsítésére vonatkozó elképzeléseket. Ez lényeges változás ahhoz viszonyítva, hogy megelőzően csak tájékoztatási kötelezettség terhelte a munkáltatót.

A tervezett intézkedést a munkáltatónál képviselettel rendelkező szakszervezet képviselőjével kell közölni, olyan időpontban, hogy az intézkedés bevezetése előtt megfelelő idő - legalább tizenöt nap - rendelkezésre álljon a véleménynyilvánításra. A 15 napos határidőt a tervezetnek a szakszervezet képviselőjéhez való érkezéstől kell számítani.

A 2. §-hoz

Változott a szakszervezeti tisztségviselők munkaidő-kedvezményének mértéke is. A munkaidő-kedvezmény mértéke valamennyi tisztségviselőt figyelembe véve összesen - eltérő megállapodás hiányában - minden három, a munkáltatóval munkaviszonyban álló szakszervezeti tag után havi két óra. E kedvezmény mértékébe a munkáltatóval való tárgyalás időtartama nem számít be. A munkaidő-kedvezmény felhasználásáról a szakszervezet dönt. Fontos azonban tudni, hogy a munkáltatói jogot gyakorló felé a munkából való távolmaradást előre be kell jelenteni.

A korábbi szabályozás szerint a nagyobb munkáltatóknál a szakszervezeti tagok számaránya szerint csökkent az ezen a címen biztosított munkaidő-kedvezmény, 201-500 fő szakszervezeti tag esetén havi másfél óra, 501 fő szakszervezeti tagtól havi egy óra munkaidő-kedvezményt kell biztosítani.

Az új szabályozás alapján a szakszervezeti tisztségviselők számára biztosított munkaidő-kedvezmény - a fent részletezettek szerint - egységesen havi két óra, függetlenül a szakszervezeti tagok számától.

A szakszervezet kérésére a munkaidő-kedvezményből fel nem használt időtartamot, de legfeljebb a munkaidő-kedvezmény felét a munkáltató köteles pénzben megváltani. A munkáltató a pénzbeli megváltás összegét az érintett szakszervezeti tisztségviselők átlagos, előző naptári évi átlagkeresete alapján állapítja meg, és havonta utólag - bruttó összegben - fizeti ki a szakszervezet részére. Ezt a pénzösszeget a szakszervezet csak az érdekvédelmi tevékenységével összefüggő célra használhatja fel.

A módosításról rendelkező törvény visszaállította azt a régebbi szabályt, amelynek alapján a munkáltató köteles a szakszervezeti tisztség viselők fel nem használt munkaidő- kedvezményének egy részét pénzben megváltani.

A 3. §-hoz

Az új szabályozás - a kollektív szerződés stabilitásának érdekében - abban az esetben, ha a kollektív szerződést több szakszervezet kötötte meg, előírja a szakszervezetek közötti megállapodást a felmondási jog gyakorlása tekintetében a következők szerint:

Ha a kollektív szerződést több szakszervezet vagy több munkáltató, illetve több munkáltatói érdekképviseleti szervezet együttesen kötötte, a felmondás jogát - eltérő megállapodás hiányában - bármelyik szerződéskötő fél gyakorolhatja. Ha a kollektív szerződést több szakszervezet kötötte, a felmondás jogának gyakorlásában a szakszervezetek megállapodnak. Az Mt. 33. § (3) bekezdése alapján.

A 4. §-hoz

A munkaszerződés kötelező módosítása van előírva abban az esetben, ha a munkavégzés helyének a megváltozása miatt a munkavállalónak a munkába járáshoz - jelentős mértékben - több idő szükséges, illetőleg jelentős vagy aránytalan sérelmet szenved a változás következtében.

Az új szabályozás szerint:

- Amennyiben a munkáltató székhelyének, telephelyének megváltozása miatt a munkavállaló munkavégzésének helye módosul, a munkaszerződést módosítani kell, ha

- a változás következében a munkahely és a lakóhely közötti naponta - tömegközlekedési eszközzel - történő oda- és visszautazás ideje másfél, illetve tíz éven aluli gyermeket nevelő nő, és tíz éven aluli gyermeket egyedül nevelő férfi, valamint a megváltozott munkaképességű munkavállaló esetében - a megváltozott munkaképességű munkavállaló által igénybevett közlekedési eszközzel - egy órával növekszik, vagy

- a változás a munkavállaló számára személyi, családi vagy egyéb körülményeire, illetve költségeire tekintettel aránytalan vagy jelentős sérelemmel jár.

A munkaszerződés módosítása során a munkáltatónak és a munkavállalónak a módosításból eredő utazási többlet költségek viseléséről is meg kell egyeznie. A munkáltatónak ezzel a kötelezettséggel kapcsolatosan is együttműködve kell eljárnia, figyelemmel a munkavállalók érdekeire. A hosszabb utazási idő úgy is terhet jelent a munkavállalóknak, így a munkaadó akkor jár el jogszerűen, ha nem hárít többlet terhet a munkavállalókra.

Az 5. §-hoz

Az új szabályozás a munkavállalóra kedvezőbb rendelkezést állapít meg az átirányítás díjazás terén:

- Ha a munkavállaló eredeti munkaköre helyett más munkakörbe tartozó feladatokat lát el, a munkavállalót az átirányítás teljes időtartamára a ténylegesen végzett munka alapján illeti meg díjazás, de az nem lehet kevesebb a munkavállaló átlagkereseténél. (A korábbi szabályozás szerint távolléti díj illette meg a munkavállalót, ami alacsonyabb összeg az átlagkeresetnél.)

- Ha a munkavállaló a munkaköri feladatai ellátása mellett, munkaidejének meghatározható részében más munkakörbe tartozó feladatokat lát el, a munkavállalót a díjazás a ténylegesen ellátott feladatok arányában illeti meg.

Visszaállítja a módosításról rendelkező törvény a helyettesítés esetére a külön díjazást, amelyet az utóbbi időszakban több területről is javasoltak.

Ha a munkavállaló a munkaköri feladatai ellátása mellett oly módon végez más munkakörbe tartozó feladatokat, hogy a két munkakörbe tartozó munkavégzés időtartama nem különíthető el, a munkavállalót a munkabérén felül külön díjazás - helyettesítési díj - illeti meg. A helyettesítési díj mértékét az átirányítás alapján végzett munkára irányadó díjazás alapul vételével kell megállapítani.

A 6. §-hoz

Jelentős változás, hogy a módosításról rendelkező törvény szerint a korkedvezményes nyugdíjra jogosult munkavállalót a fokozott munkajogi védelem a korkedvezmény figyelembe vételével illeti meg a végkielégítés számítása vonatkozásában.

Ennek megfelelően a végkielégítésnek a mértéke háromhavi átlagkereset összegével emelkedik, ha a munkavállaló munkaviszonya - a törvényben meghatározott esetekben - az öregségi nyugdíjra, továbbá a korkedvezményes öregségi nyugdíjra való jogosultság megszerzését megelőző öt éven belül szűnik meg. Nem illeti meg az emelt összegű végkielégítés a munkavállalót, ha az ezen okokból korábban már emelt összegű végkielégítésben részesült. Ilyen kedvezményben tehát a munkavállaló csak egyszer részesülhet.

Az előző rendelkezéssel összhangban módosult a munkavállalói igazoláson feltüntetendő adatok köre is, vagyis az igazolásnak azt is tartalmaznia kell, ha a munkavállaló emelt összegű végkielégítésben részesült. [Mt. 98. § (2) bek.] (Ha valamelyik munkáltató az emelt összegű végkielégítés fizetésének a tényét nem tünteti fel a munkavállalói igazoláson, és ezzel egy következő munkáltatónak kárt okoz - azaz a következő munkáltató is emelt összegű végkielégítést fizet - természetesen kártérítési felelősséggel tartozik. Figyelemmel arra, hogy a két munkáltató között egy ilyen jogvita nem munkaviszonyból származó vita, az új munkáltató öt éven belül követelheti a munkavállalói igazolást hanyagul kitöltő munkáltatótól az ennek következtében keletkezett kárának a megtérítését.

A 8. §-hoz

A módosított rendelkezések szerint az eddigieknél magasabb összegű díjazást kell fizetni belföldi kiküldetés esetén. Ha az utazási idő a munkavállaló munkaidő-beosztása szerinti munkaidőn kívülre esik, a munkavállalót - kollektív szerződés eltérő rendelkezése hiányában - legalább a készenlét díjazására vonatkozó szabályokban meghatározott összeg kétszerese illeti meg.

A 9. §-hoz

Az új szabályozás a kirendelés esetén kedvezőbb munkafeltételeket biztosít a dolgozó részére. Kirendelés esetén a munkavállaló foglalkoztatása során alkalmazni kell a kirendelés helye szerinti munkáltatóra kiterjedő hatályú kollektív szerződés munkaidőre és pihenőidőre, valamint - ha a munkavállalóra kedvezőbb - a munka díjazására vonatkozó rendelkezéseit. Ha a kirendelő munkáltató kollektív szerződése tartalmaz kedvezőbb rendelkezéseket, úgy annak az alkalmazása a kötelező.

A 10-11. §-hoz

A korábbi rendelkezések szerint a többműszakos munkarendben dolgozókat, illetőleg az éjszakai munkát végzőket csak akkor illette meg ezen a címen pótlék, ha az ilyen munkavégzés mértéke legalább a két órát elérte.

Az új rendelkezés - módosítva az értelmező rendelkezéseket, megkötés nélkül, úgy rendelkezik, hogy:

- éjszakai munka: a huszonkét és hat óra közötti időszakban teljesített munkavégzés;

- délutáni műszak: a többműszakos munkarend alapján a tizennégy és huszonkét óra közötti időszakban telesített munkavégzés.

A 12. §-hoz

A módosításról rendelkező törvény pontosabban határozza meg a korábbinál a munkaidő mértékét, rögzítve nemcsak a napi, hanem a heti munkaidő mértékét is, illetve az általános szabály alóli kivételt is.

A teljes munkaidő mértéke napi nyolc, heti negyven óra. Ezen általános szabály alól a következő kivételt rögzíti a törvény:

- A teljes munkaidő mértéke - munkaviszonyra vonatkozó szabály vagy a felek megállapodása alapján - legfeljebb napi tizenkét, illetve heti hatvan órára emelhető, ha a munkavállaló

- készenléti jellegű munkakört lát el vagy

- a munkáltató, illetve a tulajdonos közeli hozzátartozója.

A módosítás során a heti pihenőnapra vonatkozó rendelkezéseket teljesen újra szabályozták. A szabályozás célja az volt, hogy a munkavállalók döntő többsége részére a vasárnapi pihenőnap, illetve a heti két pihenőnap biztosított legyen.

Az általános szabály az, hogy a munkavállalót hetenként két pihenőnap illeti meg, ezek közül az egyiknek vasárnapra kell esnie.

Ettől az általános szabálytól eltérően a munkavállalónak munkaidőkeret alkalmazása esetén a munkaidő-beosztása alapján a pihenőnapok helyett hetenként legalább negyvennyolc órát kitevő, megszakítás nélküli pihenőidő is biztosítható, amelybe a vasárnapnak bele kell esnie.

A korábbi szabályozásnál pontosabban és részletesebben rendezik az új szabályok a munkaidőkeret esetén a munkáltatónak a pihenőnapok kiadásával kapcsolatos lehetőségeit és kötöttségeit az alábbiakban részletezettek szerint.

Munkaidőkeret alkalmazása esetén a pihenőnapok helyett a munkaidő-beosztása alapján a munkavállalónak hetenként legalább negyvennyolc órát kitevő, megszakítás nélküli pihenőidő is biztosítható

- a rendeltetése folytán vasárnap is működő munkáltatónál, illetve munkakörben,

- a készenléti jellegű munkakörben,

- a megszakítás nélküli, illetve

- a három vagy ennél több műszakos munkarendben foglalkoztatott, valamint

- az idénymunkát végző munkavállaló esetében,

amelybe havonta legalább egy alkalommal a vasárnapnak bele kell esnie.

További lehetősége a munkáltatónak, hogy munkaidőkeret alkalmazása esetén a munkavállalónak a munkaidő-beosztása alapján hetenként legalább negyven órát kitevő, megszakítás nélküli pihenőidő is biztosítható, amelybe egy teljes naptári napnak és havonta legalább egy alkalommal a vasárnapnak bele kell esnie.

Munkaidőkeret alkalmazása esetén a pihenőnap

- kéthetente, illetve

- kollektív szerződés rendelkezése vagy a felek megállapodása alapján, legfeljebb havonta - részben vagy egészben - összevontan is kiadható.

Kollektív szerződés rendelkezése alapján a pihenőnap legfeljebb hat havonta - részben vagy egészben - összevontan is kiadható,

- munkaidőkeret alkalmazása esetén

- a készenléti jellegű munkakörben,

- a megszakítás nélküli, illetve

- a három vagy ennél több műszakos munkarendben foglalkoztatott, továbbá

- az idénymunkát végző munkavállaló esetében.

A pihenőnap ilyen összevonása csak a kollektív szerződésben foglaltak alapján történhet, a hat havi pihenőnap részben vagy egészben történő összevonásáról a munkáltatót és a munkavállaló nem állapodhat meg, ilyen megállapodás nem pótolhatja a kollektív szerződési rendelkezéseket.

Több korlátozó rendelkezést tartalmaznak a munkavállalók védelme érdekében az új rendelkezések:

- A pihenőnap összevonásának időtartama az alkalmazott munkaidőkeret időtartamát nem haladhatja meg. Hat nap munkavégzést követően egy pihenőnap kiadása kötelező. Ez utóbbi alól a több műszakos, a megszakítás nélküli munkarendben, illetve munkakörben foglalkoztatott, továbbá az idénymunkát végző munkavállaló esetében a kollektív szerződés kivételt tehet.

- A heti pihenőnap nem vonható össze, ha a munkavállaló foglalkoztatására jogszabályban meghatározott egészségkárosító kockázatok között kerül sor.

- Korlátozott a pihenőnap összevonásának a lehetősége abban az esetben is, ha a terhes nő munkavállaló terhességét megállapították a gyermeke egyéves koráig, továbbá a gyermekét egyedül nevelő férfi esetén a gyermek egyéves koráig. Az ilyen munkavállalók esetében a heti pihenőnap összevonására csak hozzájárulásukkal kerülhet sor.

Vasárnapra rendes munkaidőben történő munkavégzés csak a következő esetekben rendelhető el:

- a rendeltetése folytán e napon is működő munkáltatónál, illetve munkakörben, vagy

- a készenléti jellegű munkakörben, a megszakítás nélküli, illetve a három vagy ennél több műszakos munkarendben foglalkoztatott, valamint az idénymunkát végző munkavállaló esetében, továbbá

- munkaidőkeret alkalmazása.

Ha a munkavállaló az előzőekben írtak alapján - a megszakítás nélküli, illetve három vagy ennél több műszakos munkarendben foglalkoztatott, valamint az idénymunkát végző munkavállaló kivételével - vasárnap végez munkát, számára az ezt közvetlenül megelőző szombaton rendes munkaidőben történő munkavégzés nem rendelhető el.

A 13. §-hoz

Kategorikusan rendelkezik a törvény arról, hogy vasárnapi munkavégzés esetén - a megszakítás nélküli munkarendben, illetve munkakörben, vagy a rendeltetése folytán vasárnap is működő munkáltatónál, illetve munkakörben foglalkoztatott, valamint az idénymunkát végző munkavállaló kivételével - a munkavállalót rendes munkabérén felül ötven százalékos bérpótlék illeti meg, ha a munkavégzésre

- három vagy ennél több műszakos munkarendben, vagy

- munkaidőkert alkalmazása esetén

a munkaidő-beosztása szerint, rendes munkaidőben kerül sor.

-----STARTING---POINT---VEGE---

A 14. §-hoz

A törvény 2002. augusztus 1-én lépett hatályba.

A 15. §-hoz

A módosításról rendelkező törvény több átmeneti rendelkezést is meghatároz.

Figyelemmel arra, hogy évközben képnek a módosítások hatályba, a törvény úgy rendelkezett, hogy a szakszervezeti tisztségviselők munkaidő-kedvezményével kapcsolatos rendelkezéseket 2002-ben a hatályba lépéstől kezdődően arányosítva kell alkalmazni.

Az átirányításra vonatkozó új rendelkezést a törvény hatálybalépését követően elrendelt átirányítás esetében kell alkalmazni.

A magasabb végkielégítésre vonatkozó rendelkezést a törvény hatálybalépését követően közölt munkáltatói rendes felmondás, illetve a munkáltató jogutód nélküli megszűnése következtében történő munkaviszony megszűnés esetén kell alkalmazni.

A módosításról rendelkező törvény hatálybalépését követően elrendelt, illetve közölt munkarendre, munkaidő-beosztásra és munkavégzésre az e törvénnyel megállapított munkarendre, munkaidő-beosztásra és vasárnapi munkavégzésre vonatkozó rendelkezéseket kell alkalmazni.

Ha a munkáltatónál az e törvény hatálybalépését megelőzően elrendelt, illetve közölt munkarend, munkaidő-beosztás nem felel meg az új rendelkezéseknek, a munkáltató legkésőbb 2003. január 1. napjától kezdődően köteles a módosított rendelkezéseket alkalmazni.

A módosításról rendelkező törvény hatálybalépését követően elrendelt, illetve közölt munkarendre, munkaidő-beosztásra és munkavégzésre az e törvénnyel megállapított munkarendre, munkaidő-beosztásra és vasárnapi munkavégzésre vonatkozó rendelkezéseket kell alkalmazni.

Ha a munkáltatónál az e törvény hatálybalépését megelőzően elrendelt, illetve közölt munkarend, munkaidő-beosztás nem felel meg a módosított rendelkezéseknek, a munkáltató legkésőbb a hatálybalépéstől számított második hónap első napjától kezdődően köteles az új rendelkezéseket alkalmazni.

A módosításról rendelkező törvény hatálybalépését megelőzően megkötött üzemi megállapodásra annak megszűnéséig (megszüntetéséig) hatályba lépését megelőzően hatályos rendelkezéseket kell alkalmazni.

A 16. §-hoz

Új rendelkezése az új szabályozásnak, hogy a munkáltató a munkavállalók munkabéréből a szakszervezeti vagy egyéb érdekképviseleti tagdíjat (a továbbiakban: tagdíjat) a munkavállaló írásbeli kérelmére köteles levonni, és a munkavállaló által megjelölt szakszervezet vagy egyéb munkavállalói érdekképviselet javára köteles a kérelemben meghatározott összeget átutalni.

A munkáltató a megbízás megszűnéséig köteles

- a tagdíjat a munkavállaló munkabéréből a bérfizetés esedékességekor levonni, és az érdekképviseletnek rendelkezése alapján kifizetni vagy a megjelölt bankszámlára átutalni;

- évenként egy alkalommal - az érdekképviselet kérésére - a kérelmező munkavállalók nevét és a levont tagdíj mértékét tartalmazó jegyzéket az eltelt időszakra vonatkozóan összeállítani és az érdekképviselet rendelkezésére bocsátani.

Ezeknek a feladatoknak az ellátásáért a munkáltatót nem illeti meg díjazás.

A 17-18. §-hoz

A magasabb végkielégítésre való jogosultság tekintetében módosultak a köztisztviselőkre és a közalkalmazottakra vonatkozó szabályok is.