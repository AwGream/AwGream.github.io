1999. évi XCVIII. törvény indokolása

az Országos Rádió és Televízió Testület 2000. évi költségvetéséről

ÁLTALÁNOS INDOKOLÁS

Az Országos Rádió és Televízió Testület - a rádiózásról és televíziózásról szóló 1996. évi I. törvény (továbbiakban: Rtv.) 32. § (1) bekezdésében foglaltaknak megfelelően „az Országgyűlés felügyelete alatt álló, önálló jogi személy, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik, ideértve, hogy számláit a Magyar Államkincstár vezeti. A Testület költségvetését az Országgyűlés önálló törvényben, a 77. § (3) bekezdésében meghatározott források terhére, a 84. § (2)-(3) bekezdése szerinti keretek között hagyja jóvá. A törvényjavaslatot az Országgyűlés költségvetési ügyekben illetékes bizottsága a tárgyévet megelőző év október 31-éig - a Testület augusztus 31-ig megküldött javaslata, ennek hiányában a bizottság által felkért szakértő(k) szakértői véleménye alapján - nyújtja be az Országgyűlésnek.” Az ORTT ezen törvényi kötelezettségének eleget tett. A Költségvetési és pénzügyi bizottság ORTT költségvetését előkészítő albizottsága - szakértő bevonásával - a benyújtott javaslatot megvizsgálta, ahhoz kiegészítő, háttér-információkat kért be, majd mindezek figyelembe vételével elkészítette az ORTT. 2000. évi költségvetési törvényjavaslatát, amelyet a Költségvetési bizottság megtárgyalt, és azt határidőre benyújtotta az Országgyűlésnek.

RÉSZLETES INDOKOLÁS

Az ORTT bevételei és kiadásai:

Bevételi főösszeg:

Az ORTT költségvetési bevételi és kiadási főösszege: az Rtv. előírásai szerint a televízió készülék üzemeltetési díjbevételének 1%-a, amelyet a Költségvetési bizottság az Rtv. 84. § (3) bekezdése szerint további 3%-kal kiegészíteni javasol a Műsorszolgáltatási Alapba valamennyi jogcímen befolyt üzemben tartási díj terhére.

A bevételi főösszeg a média törvény szerinti bevételeken túlmenően 5,0 MFt működési bevételt is tartalmaz.

A működési bevétel előirányzatának tervezését az ORTT-nek a Fogyasztóvédelmi Főfelügyelőséggel 1999-ben kötött keretszerződése alapozza meg.

A 2000. év üzemben tartási díjbevétel becslése az 1999. év tényleges adatainak ismeretében a díjbeszedést végző Magyar Posta Rt.-vel történt egyeztetés alapján történt. Az ORTT költségvetési bevételét a fenti adat hiánya miatt a díjbevételt az 1999. év I. félévi tényeken alapuló prognosztizált adatai alapján lehetett tervezni.

E szerint az 1999. évre várható díjbevétel - az I-V. havi tények alapján - 18813,111 MFt, amelynek 4%-a 752,524 MFt.

Kiadási főösszeg:

A kiadási főösszeg 756,259 MFt, amely az 1996. évi I. törvényben meghatározott maximális üzemben tartási díjbevétel lehetséges 4%-ával szemben 3,99%.

A törvényi korlátozáshoz viszonylag közelálló kiadási főösszeget az indokolja, hogy a korábbi évektől eltérően a 2000. évi költségvetés az évi rendes működési kiadásokon túlmenően rendkívüli kiadásokat is tartalmaz.

A rendkívüli kiadások előirányzatának tervezésére azért van szükség, mert a Testület tagjainak megbízása 2000. március 1-ével megszűnik, és - esetleges újraválasztásuktól függően - felmentésükkel járó, a médiatörvényben meghatározott személyi juttatások és a kapcsolódó munkaadót terhelő járulékok - rendes kiadásként nem számolható - összegével is számolni kell.

Ugyancsak rendkívüli kiadásként szerepelnek a felhalmozási kiadások előirányzatán a nyilvántartási rendszer korszerűsítésének, illetve továbbfejlesztésének kiadásai.

A rendes működési kiadások tervezésénél fedezetként figyelembe vételre került a működési bevételek forrása.

Az ORTT 2000. évi rendes működési kiadásának előirányzatán belül - az intézmény jellege miatt - meghatározó arányt jelent a személyi juttatások kiadása.

A személyi juttatások kiadása a köztisztviselői törvényben szereplő valamennyi kötelezően előírt előirányzatán kívül meghatározott, adható juttatásokat is tartalmaz.

Az illetmények tervezése 8,25%-os emeléssel történt. Az illetményemelés mértékénél a 68/1999. sz. Országgyűlési határozat mellékletében, a közszféra átlagkereset növekedésére vonatkozó mérték (8-9%) volt az irányadó.

Ugyancsak a személyi juttatásokon belül került betervezésre a megbízási díjak előirányzata, melyre elsősorban a médiatörvényben meghatározott feladatok, különösen a műsorfigyelés, a Panaszbizottság működtetése, és a műsorszolgáltatók nyilvántartása - maradéktalan ellátása érdekében van szükség.

A munkaadót terhelő járulékok a személyi juttatások vonzataként, a jelenleg ismert járulék mértékek alapján kerültek betervezésre. (Társadalombiztosítási járulék 33%, munkaadói járulék 3%)

A dologi kiadások előirányzata biztosítja egyrészt a hivatali működés műszaki, infrastrukturális és ügyviteli jellegű kiadásainak, másrészt a médiatörvény előírásaiból fakadó feladatok teljes körű ellátásával járó kiadások fedezetét.

A felhalmozási kiadások előirányzata a legszükségesebb eszközpótló beruházások forrásán kívül a köztisztviselőknek juttatandó lakásvásárlási kölcsön fedezetét is tartalmazza.

A költségvetés - a törvényi korlátok miatt - nem teszi lehetővé a műsorfigyelési tevékenység további - a vidéki műsorszolgáltatókra irányuló - kiterjesztését és fejlesztését.

A Műsorszolgáltatási Alap költségvetése

A Műsorszolgáltatási Alap elkülönített pénzalap, számláját a Magyar Államkincstár vezeti. Az Alap jogi személy, kezelője az Országos Rádió és Televízió Testület, amely kezelésének részletes szabályait - a pénzügyminiszterrel egyetértésben határozza meg. Az Alap bevételei: az üzemben tartási díj, a műsorszolgáltatási díj, a pályázati díj, a műsorszolgáltatási szerződésszegési kötbér és kártérítés, a bírság, az állam által átalány, illetve kiegészítés formájában folyósítandó költségvetési hozzájárulás, továbbá az önkéntes befizetések. Az Alap feladata a közszolgálati, műsorszolgálati műsorszolgáltatás, a közműsor-szolgáltatók, a nem nyereségérdekelt műsorszolgáltatók, a közszolgálati műsorok és műsorszámok támogatása, a kultúra megőrzése és továbbfejlesztése, a műsorok sokszínűségének biztosítása, valamint az Rtv.-ben meghatározott egyéb feladatok támogatása.

A Műsorszolgáltatási Alap költségvetését a Rtv. 32. §-a és 77. §-ának (6) bekezdése szerint az Országgyűlés az Országos Rádió és Televízió Testület költségvetésének mellékleteként hagyja jóvá.

A Műsorszolgáltatási Alap bevételei:

Az üzemben tartási díjbevételből a beszedett összeg a Magyar Posta Rt. előrejelzését alapul véve került beállításra, a költségvetésből folyósított átalány alapja a Magyar Köztársaság 1999. évi költségvetéséről szóló XC. törvényben megállapított összeg, amely a Pénzügyminisztériumtól kapott információk szerint várhatóan a 2000. évben változatlan marad.

A műsorszolgáltatási díjak számítása során az 1997-ben pályáztatott műsorszolgáltatási jogosultságok esetében az alapot a szerződésben megállapított összeg képezte, ez került módosításra a KSH által eddig közzétett, valamint az ezekből a jövőre lineáris regresszió útján számított inflációs értékekkel.

Azon műsorszolgáltatási jogosultságok esetében, amelyek 1999. augusztus 31-én fennállnak, a 2000. évi díjbevétel az 1999. évivel azonos összegben került beállításra, tekintettel arra, hogy a reklám- és szponzorrációs bevételek előre nem becsülhetők, egyedüli kivételként a Juventus Rádió díja került kiigazításra a Pénzügyminisztérium által prognosztizált infláció arányában.

Az 1999-ben megpályáztatott műsorszolgáltatási jogosultságok esetében műsorszolgáltatási díjbevételként a meghirdetett minimális műsorszolgáltatási díj került beállításra (a már egyszer pályáztatott, de el nem kelt jogosultságok kivételével).

Pályázati díjként az Rtv. által kötelezően pályázati ill. támogatási célra fordítani rendelkezett összeg 2%-a került beállításra.

Előre nem kalkulálható bevételekkel a költségvetés nem számolt.

Az egyéb bevételeket teljes egészében a visszafizetett visszatérítendő támogatások biztosítják.

Mind a műsorszolgáltatási, mind a pályázati díjak vonatkozásában 25% általános forgalmi adóval számol a költségvetés.

A Műsorszolgáltatási Alap kiadásai:

Az üzemben tartási díjak és a műsorszolgáltatási díjak felosztása a Rtv. 78. §-ának (1)-(2), 84. §-ának (2), valamint 131. §-ának (2)-(3) bekezdésében, valamint a Műsorszolgáltatási Alap Kezelési Szabályzata 6. §-ának (2) bekezdésében foglaltaknak megfelelően történt.

A beszedő szervezet megbízási díja a Magyar Posta Rt. vonatkozó ajánlata alapján került számításra.

A kiegészítő támogatások számításának alapját az ORTT 2000. évi költségvetésének tervezete és a közalapítványok egybehangzó nyilatkozatai jelentették.

A Műsorszolgáltatási Alap Igazgatósága esetében a személyi juttatások és járulékaik számítása az Alap éves programtervével összefüggő 2000. évi létszámtervben számított munkavállalói létszáma és az ORTT Irodájával azonos, 8,25%-os bérfejlesztéssel történt; a könyvvizsgáló, a felügyelő bizottság és a szakértői kollégiumok költségei elkülönítetten szerepelnek.

A szerzői jogról szóló 1999. évi LXXVI. törvény által előírt jogdíj összege az ARTISJUS által megjelölt összegben került beállításra.

Egyedi támogatások céljára - tekintettel az ezekkel együtt kezelt speciális pályázatokra is - a költségvetés az 1999. évre megállapított keret 48%-os emelését irányozza elő.

A pályázatok bírálatának költségei a Kezelési Szabályzat 13. §-ának (6) bekezdésében megállapított 2%-os előírásnak megfelelően kerültek tervezésre.

Az általános forgalmi adó számításakor a költségvetés a pályázati költségek és az Igazgatóság dologi kiadásai esetében egy-egy, elmúlt időszak tényadatai alapján számított kulccsal, míg a felhalmozási kiadások esetében egységesen 25%-os kulccsal számol.