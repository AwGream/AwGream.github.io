2008. évi III. törvény indokolása

az 1 és 2 forintos címletű érmék bevonása következtében szükséges kerekítés szabályairól

-----STARTING---POINT---ALTALANOS--- 

A Magyar Nemzeti Bank elnökének 10/2007. (X. 1.) MNB rendelete (a továbbiakban: Rendelet) értelmében az 1 és 2 forintos címletű érmék (továbbiakban: kiscímletű érmék) 2008. március 1-jei hatállyal elveszítik törvényes fizetőeszköz jellegüket.

A törvény biztosítja, hogy a kiscímletű érmék bevonását követően, a készpénz átadásával történő, forintban teljesített fizetések során a fizetendő összeg egységes szabályok szerint kerüljön kiegyenlítésre. A törvény meghatározza, hogyan járjanak el a gazdasági élet szereplői abban az esetben, ha készpénz átadásával történő fizetéskor a végösszeg kiegyenlítése a forgalomban lévő forint bankjegy és érmecímletekkel nem lehetséges. A törvénytervezet nem írja elő az egyedi tranzakcióknál a kerekített összeg, illetve a kerekítési különbözet bizonylaton való feltüntetését, ennek megfelelően az egyedi kerekítési különbözet az áfának nem képezi alapját. A kerekítések sorozatából esetlegesen adódó pénztárhiány vagy többlet egyéb ráfordítás vagy bevétel jogcímen számolható el. A törvény alapján a kiscímletű érmék bevonása után a fizetendő végösszeget pénzügyileg rendezettnek kell tekinteni, ha annak kiegyenlítésére a törvényben meghatározott kerekítési szabály alkalmazásával kerül sor.

-----STARTING---POINT---RESZLETES---

Az 1. §-hoz

A Rendelet értelmében a kiscímletű érmék 2008. március 1-jei hatállyal elveszítik törvényes fizetőeszköz jellegüket, melynek következtében a fizetendő végösszeg forintban, készpénzzel (bankjegy vagy érme átadásával) történő rendezése 2008. március 1-jétől csak akkor lehetséges, ha az 5 forintra vagy annak többszörösére végződik. A készpénz átadásával történő fizetés körébe nem csak a pénzforgalom lebonyolításáról szóló 21/2006. (XI. 24.) MNB rendelet 16. §-a (2) bekezdésének a) pontja szerinti „pénzösszeg közvetlen átadása” tartozik, hanem a hivatkozott bekezdésben felsorolt többi készpénzfizetési mód is. Ezeknél a fizetési módoknál a kerekítési kötelezettség az adott fizetési módon belül arra a mozzanatra vonatkozik, amikor a készpénz (bankjegy vagy érme) átadása megtörténik.

A kerekítési különbözet az eredetileg fizetendő végösszeg és a törvény alapján kerekített ténylegesen fizetendő összeg különbsége. A törvény alapján a kerekítési különbözetről bizonylat kiadása nem kötelező. A kerekítések sorozatából esetlegesen adódó pénztárhiány vagy többlet egyéb ráfordítás vagy egyéb bevétel jogcímen számolható el.

A 2. §-hoz

Amennyiben a fizetendő végösszeg készpénzzel történő pontos kiegyenlítése nem lehetséges, akkor a 2. §-ban meghatározott kerekítési szabály alkalmazásával kell eljárni.

A 3. §-hoz

A bankkártyás fizetések esetén a bankkártya elfogadója általánosan alkalmazhatja a törvényben foglalt kerekítési szabályt. A bankkártya birtokosának figyelmét erre az eljárásra kifejezetten fel kell hívni. A kerekítés során figyelemmel kell lenni a pénzforgalmi szolgáltatásokról és az elektronikus fizetési eszközökről szóló 227/2006. (XI. 20.) Korm. rendelet 14. § (6) bekezdésében foglalt előírásra.

A 4. §-hoz

A törvény speciális szabályt ír elő a 4. §-ban meghatározott állami ellátások kifizetésére vonatkozóan, miszerint ezeket mindig felfelé kell kerekíteni. A speciális szabály alapján a kifizetendő összeg nem függ attól, hogy készpénzben vagy számlapénzben kerül teljesítésre. A törvény az általános kerekítési szabálytól eltérő megoldást fogalmaz meg, tekintettel a társadalombiztosítási és szociális ellátások általános pénzforgalmi kifizetésektől eltérő - alacsony összegű, rendszeres, a megélhetés szempontjából kulcsszerepet játszó - jellegére.

-----STARTING---POINT---VEGE---

Az 5. §-hoz

A hatálybalépés időpontját a törvény a Rendelet hatályba lépésére való tekintettel határozza meg 2008. március 1. napjában.