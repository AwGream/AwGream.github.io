1996. évi LIV. törvény indokolása

az erdőről és az erdő védelméről

-----STARTING---POINT---ALTALANOS--- 

Az erdőkről és a vadgazdálkodásról elfogadott 1961. évi VII. törvény többször módosított, jelenleg hatályban lévő joganyaga már nem minden vonatkozásban tartalmaz a mai kor követelményeinek és körülményeinek megfelelő szabályozást. Ezért szükséges az új szabályozás Országgyűlés általi mielőbbi elfogadása.

A Magyarországon végbement, illetve még folyamatban lévő gazdasági, társadalmi átalakulás jogi eszközrendszerének a hazai erdők tekintetében a korszerű, a nemzetközi normáknak is megfelelő színvonalra kell emelkednie.

Az egész világon, de talán leginkább az északi félteke mérsékelt övi részén az elmúlt évtizedekben az erdők társadalmi jelentősége nagymértékben megnőtt. Az erdők környezetvédelmi szerepe, anyagi és nem anyagi jellegű szolgáltatásai iránti igény miatt az erdőgazdálkodás megítélése egyre kritikusabbá vált annak ellenére, hogy a fejlett erdőgazdálkodással rendelkező országok - köztük Magyarország - szakemberei már a múlt század vége óta tudatosan a fenti társadalmi igények kielégítésére törekedtek. Erről tanúskodnak az 1879-ben, 1935-ben és az 1961-ben megalkotott erdőtörvényeink is.

Valamennyi mértékadó, nagy nemzetközi szervezet (az ENSZ, az OECD, az EBESZ és az Európai Unió) is mélyrehatóan foglalkozott az erdők, az erdészet ügyével, gondjaival és ebben az átfogó nemzetközi folyamatban - amelyben Magyarország is tevékeny részt vállalt - alakultak ki azok az önkéntes kötelezettségvállalások és követelmény-rendszerek, amelyekkel a törvénytervezet összhangban van. A felsoroltak alapján az erdőről és az erdő védelméről szóló törvény tervezete felvállalja és tartalmazza mindazt a környezet- és természetvédelmi elvárást, amit a fenntartható (hosszú távú, tartamos) fejlődés elve megkövetel.

Ezek a körülmények indokolják a tulajdonosi használatban a törvényi szintű korlátozásokat is.

A változó társadalmi igényeknek megfelelően, a természeti környezet nagymértékű veszélyeztetettsége és a biológiai erőforrások jelentőségének növekedése miatt a fejlett európai országok átfogalmazták erdészeti politikájukat. A megfelelő gazdasági háttér ezen országokban lehetővé tette az erdők funkcióinak értéksorrendjében a védelmi és szociális szolgáltatások primátusát, s a színvonalas és jövedelmező faanyagtermesztést ezen követelmények figyelembevételével szabályozzák.

Az új erdészeti politika a mindenkori hazai erdőgazdálkodás értékes hagyományaira épül, visszavéve annak több, az elmúlt időszakban mellőzött elemét és ugyanakkor korszerű tartalommal bővülve illeszkedik az európai erdészeti politikához, az országhatárokat nem ismerő problémák és feladatok tekintetében.

A hazai erdők nem tekinthetők önfenntartó környezeti rendszereknek, mivel jelenlegi formájuk több évszázados gazdálkodás során alakult ki. Fenntartásuk csak szakszerű erdőgazdálkodás keretében lehetséges. Ma az erdőgazdálkodás célja az erdő védelme és a fenntartható erdőgazdálkodási tevékenység kell hogy legyen, annak érdekében, hogy az erdő megőrizze biológiai változatosságát, termőképességét, felújuló képességét, életképességét, továbbá megfeleljen a társadalmi igényekkel összhangban lévő környezeti és gazdasági elvárásoknak és betöltse az egészségügyi-szociális, valamint oktatási és kutatási célokat szolgáló szerepét.

Az erdőt egységes egészként kell kezelni és értékelni (a termőföldet, a faállományt, a vadat, a természeti értékeket, az erdő egyéb élővilágát, az erdei létesítményekkel együtt). A tartamos erdőgazdálkodás követelményeinek az ország minden erdejében történő érvényesítése céljából erdőfenntartási járulék kivetésével pénzügyi forrásokat szükséges képezni, amit esetenként az állami költségvetésből kell kiegészíteni.

Az erdőben folyó vadgazdálkodási tevékenység folytatása során a különböző érdekeltségek közötti összhangot a körzeti erdőtervekben és a körzeti vadgazdálkodási tervekben, valamint az üzemtervekben kell megteremteni. Erre utaló szabályt tartalmaz mind a javaslat, mind pedig a vad védelméről, a vadgazdálkodásról, valamint a vadászatról szóló törvényjavaslat.

A természetvédelmi feladatokat erdőterületen a vagyonérdekeltségű erdőgazdálkodás tevékenységébe kell integrálni, biztosítva a természetvédelmi hatóság szakhatósági közreműködését. Az erdészetet egységes nemzetgazdasági ágazatnak kell tekinteni, főhatósági irányítását egy helyen szükséges összefogni, hogy elkerülhetők legyenek a működést zavaró tárcaközi súrlódások.

A javaslat a megváltozott viszonyoknak megfelelően határozza meg az új erdészeti politika alapelveit, amelynek legfontosabb elemei a következők:

- a javaslat az erdőgazdálkodás hosszú távú, a környezetre és az emberek egészségére kedvező hatású szempontjait tekinti elsődlegesnek, és ennek megfelelően határozza meg az erdő komplex fogalmát;

- a javaslat tartalmazza az erdővédelmi és természetvédelmi, valamint az egyre erősödő társadalmi igényeket kielégítő szociális, üdülési feladatokat. A természetvédelmi érdekek érvényesülését teszi lehetővé az, hogy a védett természeti területen lévő erdők esetében a természetvédelmi hatóság szakhatóságként közreműködik;

- az erdő termelési funkciója érvényesüléséhez szükséges közgazdasági és szervezeti igények meghatározásával elősegíti a fa mint megújítható nyersanyag termelését, melynek révén a széndioxid-szén körforgásban tartósan megkötődik a szén, csökken a levegő széndioxid tartalma is;

- a tulajdonviszonyoktól függetlenül szabályozza a tervezet a szakszerű erdőgazdálkodás követelményeit;

- a gazdálkodás általános szabályai keretében kiemeli a tartamos erdőgazdálkodás követelményeit, és az ahhoz szükséges eszközrendszert;

- hangsúlyozza az erdők fenntartható fejlődését szolgáló erdőgazdálkodás állami szakigazgatási és szakhatósági szervezeti és működési rendszerét;

- az erdőgazdálkodás szakmai alapjainak biztosításához javasolja az erdészeti szakszemélyzet kötelező alkalmazását.

-----STARTING---POINT---RESZLETES---

I. Fejezet

Bevezető rendelkezések

Az 1-14. §-hoz

A törvényjavaslatban az erdő jogi fogalma összhangban van az erdőgazdálkodás és az ingatlan-nyilvántartás alapelveivel. Szakmai szempontból az erdő fogalmába beletartozik az erdei termőföld és a rajta kialakult életközösség valamennyi hasznosított és hasznosítatlan alkotó eleme. Az erdő természeti tényezőktől és emberi beavatkozásoktól függő életközösség és élőhely. A hasznosítás oldaláról közelítve természeti és gazdasági erőforrás, a természeti környezet nélkülözhetetlen része. Fogalmába beletartoznak a gazdálkodást, az emberi környezet védelmét és a társadalom üdülési igényeit szolgáló létesítmények is. Fontos annak a rögzítése; az erdőnek mint életközösségnek tartamos fenntartása, anyagi és nem anyagi jellegű hozamainak és szolgáltatásainak sokoldalú, tartamos megőrzése és hasznosítása alapvető követelmény.

Az erdő jogi meghatározásának egyúttal meg kell felelni az ingatlan-nyilvántartás követelményeinek. Gyakorlati szempontból törekedni kell arra, hogy az összefüggő erdőterületnek egy minimális nagyságot szükséges lenne elérni ahhoz, hogy azon szakszerű erdőgazdálkodást lehessen folytatni.

A törvényjavaslat bevezeti az erdőgazdálkodó fogalmát tekintettel arra, hogy az erdő tulajdonosa nem minden esetben azonos az erdőgazdálkodási tevékenységet folytató jogszerű használóval.

II. Fejezet

Az erdő elsődleges rendeltetése

A 15-22. §-hoz

Az erdő elsődleges rendeltetésére vonatkozó szabályok biztosítják az adott erdőterület elsődleges funkciójának prioritását, természetesen annak figyelembevételével, hogy minden erdőterület ezen prioritás mellett a többi funkció érvényre jutásában is szerepet játszik.

Az erdő sajátosságából következik, hogy bioszféra megőrző, természet- és környezetvédelmi, szociális-üdülési és gazdasági funkciója egymástól elválaszthatatlan. Az erdő elemi egységei viszont eltérő módon képesek ezeket a funkciókat teljesíteni. A funkciók és az erdőfenntartás összhangja érdekében, a gyakorlati megvalósítás során meg kell határozni az erdők rendeltetését. Az erdőfenntartás, vagy gazdálkodás fő feladatait az egyes erdőterületek elsődleges rendeltetésének megfelelően kell teljesíteni. Emellett törekedni kell valamennyi lehetséges funkció minél teljesebb kibontakoztatására. A törvénytervezet szerint az erdők elsődleges rendeltetésében védelmi, gazdasági, egészségügyi-szociális, turisztikai és oktatás-kutatási célokat szolgáló erdőrészleteket kell megkülönböztetni és az erdőtervben rögzíteni.

A természetvédelmi jogszabályok szerint védetté vagy fokozottan védetté nyilvánított természeti területen lévő erdőket a javaslat védelmi rendeltetésűnek, illetve védettnek minősíti.

III. Fejezet

Az erdőtervezés és nyilvántartás rendszere

A 23-33. §-hoz

A teljes körű és kötelező erdőtervezési rendszer és az általa megfogalmazott előírások betartását biztosító erdőfelügyeleti hatósági intézményrendszer, továbbá a nyilvántartás rendszere együttesen szolgálják a fenntartható (hosszú távú, tartamos) erdőfenntartás és erdőgazdálkodás céljait.

Az erdők állapotának megőrzése, javítása nemcsak a tulajdonos, hanem társadalmunk, sőt az egész emberiség érdeke is. A modern államokban kiépítették, illetőleg új alapokra helyezve napjainkban alakítják ki a természeti erőforrások, köztük az erdő állapotát jellemző adattárat. Ezek az információk képezik az alapját a komplex erdőgazdálkodást szolgáló és a tulajdonos érdekét is érvényesítő állami, szakhatósági intézkedéseknek.

Az erdőgazdálkodás hagyományosan klasszikus elve a tartamosság, mely modern értelmezésben az erdei életközösség örökös fenntartását, védelmét és szociális, valamint nyersanyagtermelő funkciójának a hosszú távú megőrzését tartalmazza. Ennek megvalósítása az erdőterv készítéséhez kötődik. Az erdőtervek kötelező készítése azért is indokolt, hiszen csupán speciális szakismeretek alapján lehet az erdők állapotát a tulajdonos és a társadalom rövid- és hosszú távú érdekeivel összhangban alakítani. Az erdőtervek tartalmazzák az ökológiai alapú erdőgazdálkodás követelményeit is, amelyek piaci folyamatokkal nem vezérelhetők. Ezek az információk így a tulajdonos és a társadalom közötti információcserében, a támogatások odaítélésében fontos szerepet játszanak. Az erdőtervezés folyamata ezért az állampolgárok részvételének, a tulajdonosi és a közérdekek ütköztetésének megfelelő háttere.

Az erdők nyilvántartása, az adattár működtetése és a körzeti erdőtervek készítése állami feladat, így költségeit is az állam viseli, míg az erdőgazdálkodói üzemtervek elkészítéséhez az állam külön jogszabályban meghatározott módon és feltételekkel támogatást nyújt.

IV. Fejezet

Az erdőtelepítés és a fásítás

A 34-40. §-hoz

Az erdőtelepítésről és a fásításról alkotott törvényi szabályozás az ország környezeti állapotának javítását, a természeti értékek és a táj, a termőföld, a vizek és az egyes emberi létesítmények védelmét, az erdei természeti erőforrások bővítését, valamint az erdőtelepítő gazdasági érdekeit szolgálja. A racionális földhasználat szempontjából is nagy jelentőségű az új erdők telepítésének jogi szabályozása. Az egyik alapvető feltétel a megfelelő szaporítóanyag felhasználás követelményeinek rögzítése. Új erdő telepítésekor, ültetvényszerű gazdálkodás esetében a mezőgazdaságilag nem hasznosítható területeken a nem őshonos fafajok alkalmazását is lehetővé kell tenni. Ezek az erdők a racionális földhasználat keretében elsősorban a faanyag termesztését és jövedelem megszerzését is szolgálják, egyúttal zöldfelületükkel kedvező hatást gyakorolnak az ország környezeti állapotára is. Lényeges az is, hogy faanyagproduktumuk részben tehermentesíti a természetszerű erdőket a túlzott hasznosítási igényekkel járó veszélyektől.

A törvénytervezet a nemzetközi gyakorlathoz hasonlóan az erdőtelepítésekhez állami támogatást biztosít. Közérdekből elrendelhető különleges védelmi funkciók érdekében nem termelési rendeltetésű erdők telepítése.

V. Fejezet

Az erdőfelújítás, az erdőnevelés, valamint az erdőszerkezet átalakítása

A 41-44. §-hoz

Az erdőfelújításról, az erdőnevelésről, valamint az erdőszerkezet átalakításáról alkotott törvényi szabályozás az ország környezeti állapotának javítását, a természeti értékek és a táj, az erdő talaja, a vizek védelmét, az erdei természeti erőforrások fenntartását és bővítését, az erdők biológiai sokszínűségének fenntartását és bővítését szolgálja.

Az európai államok erdőtörvényeiben (így hazánkban is) hagyományos és igen szigorú alapelv a kitermelt erdő felújítási kötelezettsége. A törvényjavaslat ennek rögzítése mellett tartalmazza az erdők biológiai stabilitását szolgáló intézkedéseket is. A mesterséges erdőfelújításnak is alapvető feltétele a megfelelő szaporítóanyag követelményeinek rögzítése.

A kitermelést követő erdőfelújítás szabályozásának egyik alapelve, hogy az ország természetszerű erdeinek területe ne csökkenjen, az erdők stabilitása növekedjen. Ebből következik, hogy a meglévő erdőterületeken előnyben kell részesíteni a termőhelynek megfelelő ökoszisztémát alkotó fafajokat és a természetes felújítási módokat.

Az erdőnevelési tevékenység biztosítja, hogy a fiatal, vagy az idősebb faállomány minősége és fejlődési lehetősége javuljon, továbbá, hogy az erdő talaja és az erdei életközösség maradandó kárt ne szenvedjen.

Az erdőgazdálkodás az esetek többségében több évtizedes folyamatot jelent. A jelenlegi generáció ökológiai és gazdasági szempontból az optimálisnál kedvezőtlenebb erdőszerkezetet örökölt. A társadalom egyik - teherbírásától is természetesen függő - fontos feladata ökológiailag stabilabb és jövedelmezőbb erdőszerkezet kialakítása. Ezt a feladatot az erdőtulajdonosok (az erdőt jogszerűen használók) - a nyugat-európai megoldásokhoz hasonlóan - állami támogatási rendszer keretében teljesíthetik.

VI. Fejezet

Az erdőt károsító hatások elleni védekezés

A 45-57. §-hoz

Az erdőt károsító hatások elleni védekezés szabályai biztosítják a teljes erdei életközösség (ökoszisztéma) - az erdő talajával és vizeivel együtt - épségének, egészségének és vitalitásának fenntartását.

Ez a szabályozás új elem az erdőkkel kapcsolatos törvényi szintű hazai jogalkotásban. Az erdők egészségi állapotának általános romlása, az ember okozta környezetszennyezés és a környezetkímélő gazdálkodás követelményeinek kell érvényesülnie e korszerű szabályozásban.

A nemzetközi megállapodásoknak és gyakorlatnak megfelelően a törvénytervezet intézkedik az erdők egészségi állapotát, az erdőt károsító hatásokat figyelemmel kísérő mérő-megfigyelő rendszer kialakításáról és működtetéséről, ami állami feladat.

A jogszabálytervezet kitér a káros emberi és természeti hatások elleni védelemre. Szigorú tiltásokat tartalmaz a káros tevékenységek ellenében. A káros természeti hatások elleni védekezés mindenekelőtt az erdőgazdálkodó feladata. A károsítók károkozása elleni védelem területén a szabályozás összhangban van a növényvédelemről szóló jogszabályokkal; ugyanígy az erdő talajának védelmével foglalkozó szabályozás pedig a talajvédelemre vonatkozó jogszabályokkal.

A tervezet kiemelten foglalkozik az erdőterületen élő vadállomány károsítása elleni védelem szabályozásával, együttműködést előírva a vadászati hatósággal. A törvényjavaslat tartalmazza az erdő tűz elleni védelmére és a tűzgyújtási tilalom elrendelésére vonatkozó szabályokat is.

VII. Fejezet

Erdei haszonvételek

Az 58-64. §-hoz

Az erdők javainak és szolgáltatásainak többcélú hasznosítása iránti növekvő társadalmi igényeket a tervezetben megjelenő jogi szabályozás szerint, annak szem előtt tartásával lehetséges és szükséges kielégíteni, hogy országunkban a fatermelés jelenleg sem és a jövőben sem nélkülözhető.

A törvénytervezet által felsorolt különböző haszonvételek esetében érvényesíteni kell azt az alapelvet, hogy az erdő és a természeti környezet megőrzésének normáit be kell tartani. Valamennyi erdőben folytatott és erdőn kívüli egyéb olyan tevékenység, amelynek hatásterületén erdő található, csak olymértékben megengedett, hogy az erdei ökoszisztéma fennmaradása biztosított legyen.

Az erdőhasználat egyik legkritikusabb pontja a fakitermelések végrehajtása, ezen belül a tarvágás. A fakitermelésnek az elsődleges rendeltetéssel szoros összhangban kell lenni. Előnyben kell részesíteni a természetes felújításokat, melyek az erdei életközösségek fenntartásának fontos eszközei.

Új elem, hogy a tervezet a tarvágások jelentős mértékű korlátozását tartalmazza területi és időbeli megkötésekkel. Ez a szabályozás is összhangban van a nemzetközi kötelezettségvállalásokkal. A tarvágások teljes kiküszöbölése nem reális célkitűzés, hiszen az ültetvényszerű erdők felújítása, a rontott természetszerű erdők átalakítása enélkül nem valósítható meg.

VIII. Fejezet

Az erdőterület igénybevétele és megosztása, valamint az erdő művelési ágának megállapítása

A 65-75. §-hoz

A fejezet jogi szabályozása alapfogalmi szinten határozza meg az igénybevétel különböző eseteit, tartalmazza az eljárásrend szabályait. Alapvető célja a szabályozásnak az, hogy elősegítse - európai viszonylatban is alacsony erdősültségű országunk - már meglévő erdőterületeinek védelmét.

Alapvetően akadályozza - az elkerülhetetlenül indokolt esetekben pedig szabályozza - az erdőterület csökkentésének lehetőségét. Elősegíti az erdőterület ingatlan-nyilvántartásával kapcsolatos pontatlanságok, elmaradások helyreigazítását, felszámolását. A szabályozás betartása intézkedési lehetőséget ad az illetékes hatóságoknak (földhivatalok, erdőfelügyelőségek) a nyilvántartások rendezésére. A pontos, naprakész nyilvántartások az erdő védelmének fontos alapfelvételeit képezik.

IX. Fejezet

Az erdőterület szállítás céljára történő igénybevétele, illetve az erdő látogatása

A 76-85. §-hoz

A társadalmi és gazdasági változások kapcsán kialakult rendkívül bonyolult birtokviszonyok és a birtokszerkezet alakulása, az erdő közhasznú funkcióinak fenntartása mellett szükségessé tette az erdőterületen való mozgás, az erdei termékek szállításának, az erdők látogathatóságának a korábbiaktól eltérő részletesebb szabályozását.

A jogi szabályozás - az erdei forgalom szükség szerinti korlátozhatósága mellett - tartalmazza mindenki számára az erdő üdülési célra történő igénybevételének lehetőségét, melyet a tulajdonos köteles tűrni.

Hazánk erdeit - annak rendeltetésétől függetlenül - üdülés és sportolás (általánosságban a rekreáció) céljából bárki látogathatja.

X. Fejezet

Az erdészeti munkák szakirányítása, az erdő őrzése

A 86-91. §-hoz

A szakszerű erdőgazdálkodási tevékenység - a hosszú távú tartamos, fenntartható gazdálkodás biztosítása érdekében - feltétlenül megkívánja az erdészeti szakember alkalmazását. A szakember alkalmazása törvényi szinten történő kötelező érvényesítését a tulajdonváltással átalakult gazdálkodási viszonyok miatt szükségszerűen jelentkező fokozott erdőőrzési feladatok is indokolják. Az erdőre káros, engedély nélküli tevékenységekkel szembeni beavatkozás pénzügyi szankcionálási lehetőségét is meg kellett teremteni az esküt tett hivatásos, erdőőrzési feladatokat ellátó erdészeti szakszemélyzet kötelező alkalmazásával.

XI. Fejezet

Az erdészeti igazgatás

A 92-100. §-hoz

Az állam az erdőkhöz fűződő társadalmi közérdek érvényesítését - a hatósági feladatokat is ellátó - erdészeti igazgatási szervein keresztül valósítja meg. Az állami erdészeti igazgatás irányítási, szervezési és hatósági feladatokat lát el.

Az erdészeti igazgatás rendszerét, felépítését, feladatait és az ezek megvalósítását szolgáló államigazgatási eljárási szabályokat a törvénytervezet részletesen tartalmazza. Ennek része a törvénytervezet korábbi részeiben megfogalmazott erdészeti adattár működtetése, az erdőtervezés és a hatósági felügyeleti tevékenység.

XII. Fejezet

Az erdőfenntartási járulék, az erdőgazdálkodási bírság és az erdővédelmi bírság

A 101-103. §-hoz

Az erdő fenntartása és a kitermelt erdő újraerdősítése érdekében az erdőgazdálkodó az erdőből kivágott fa mennyisége után adójellegű erdőfenntartási járulékot köteles fizetni. Az ebből keletkező bevételt az erdőgazdálkodás tartamossága, fejlesztése érdekében kell felhasználni.

Az erdőben, ha a gazdálkodó a társadalmi közérdeket és a hosszú távú tartamosság érdekeit sértő, engedély nélküli tevékenységet végez, erdőgazdálkodási bírságot köteles fizetni, az erdő védelmét sértő tevékenység esetén pedig erdővédelmi bírságot kell fizetni. A bírságokból befolyó összeg az erdőfenntartás és az erdő közcélú funkcióinak érvényesülését elősegítő fejlesztések céljaira használható fel.

-----STARTING---POINT---VEGE---

XIII. Fejezet

Záró rendelkezések

A 104-106. §-hoz

A javaslat a törvény hatálybalépését 1997. január 1. napjában jelöli meg. A törvény hatálybalépésekor hatályát veszti az erdőkről és a vadgazdálkodásról szóló 1961. évi VII. törvény és végrehajtási rendelete. Az átmeneti rendelkezések szerint a törvény hatálybalépésétől számított egy éven belül kérelmezheti a tulajdonos az erdészeti hatóságnál a tulajdonát képező erdő rendeltetésének módosítását. A záró rendelkezések tartalmazzák azokat a feladatokat, amelyeket a földművelésügyi miniszter végrehajtási rendeletben szabályozhat.