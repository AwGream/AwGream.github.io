2004. évi CXV. törvény indokolása

a lakásszövetkezetekről

-----STARTING---POINT---ALTALANOS--- 

A lakásszövetkezetek a vállalkozási tevékenységet folytató termelő, fogyasztási, szolgáltató és más szövetkezetekhez képest, alapjaiban eltérő sajátosságokkal rendelkeznek.

Az 1965-1985. közötti időszakban létrejött mintegy 300 ezer lakást magában foglaló lakásszövetkezetek működésének, gazdálkodásának, az ilyen épületek fenntartásának, és a lakásszövetkezeti tagok jogainak, kötelezettségeinek jogszabályi kereteit 1992-ig önálló lakásszövetkezeti törvény (az 1977. évi 12. tvr.) tartalmazta. Az 1992. évi I. törvény rendelkezései alapján azonban a lakásszövetkezetek jogi szabályozása beolvadt a többi szövetkezetre vonatkozó törvényi keretekbe, amely fokozatosan egyre bizonytalanabb jogi helyzetet teremtett a lakásszövetkezetek megfelelő működésében.

Az elmúlt tíz év alatt a lakásszövetkezetekben élőknek és az érdekszövetségeknek megerősödött az igénye az ismételten önálló lakásszövetkezeti törvény megalkotására. Az új lakásszövetkezeti törvény tervezete ennek a megalapozott igénynek, és a ma hatályos - az új szövetkezetekről szóló - 2000. évi CXLI. törvény kötelezésének tesz eleget. E törvényi kötelezés szerint a lakásszövetkezeti törvényt 2006. év végéig kell megalkotni.

A mai helyzet előnye, hogy a Kormány kiemelt hangsúlyt helyez a meglévő lakóépület állomány fenntartásának, felújításának támogatására, amelyhez mielőbb kapcsolódniuk kell az új lakásjogi rendelkezéseknek. A lakásjogi törvények közül a társasházakról szóló részletes új törvény mellett, a nemzeti lakásállomány mintegy 7,5%-ában élő kb. 750-800 ezer ember életkörülményeit érintő lakásszövetkezeteknek is kiemelt jelentőségük van. Mindez együttesen eredményezi, hogy a törvény elfogadása esetén az önálló lakásszövetkezeti törvény már 2005. év elején hatályba léphet.

A törvény azt az alapelvet követi, hogy az 1985-ig kialakult és a kialakulás óta lényegében változatlan nagyságrendet képviselő lakásszövetkezetek szervezeti, működési, tulajdonjogi és gazdálkodási kereteit nem csupán egy önálló törvényben, hanem a jelenleginél jóval részletesebben, ezáltal széleskörű jogbiztonságot eredményező módon kell meghatározni. A részletes szabályok azonban - hasonlóképpen az új társasházi törvényhez - nem gátolják, hanem könnyebbé teszik a lakásszövetkezetek működtetését. Mindezeknek megfelelően a törvény részletesen meghatározza a lakásszövetkezet alapszabályában eldöntendő kérdéseket. Az alapszabály létrehozásához az alapító tagok kétharmados többségének szavazata szükséges és módosításához - mint eddig - a jövőben is elegendő a közgyűlésen jelenlévők kétharmados többségének szavazata. Az eldöntendő kérdések - többek között - kiegészülnek a tisztségviselők összeférhetetlenségének megszüntetése, fenntartási költségek viselése és felosztása, a költség-hátralékok megfizettetésének módja kérdéseivel.

A törvény megszünteti az 1992. évi I. törvény által bevezetett, a gyakorlatban azonban nem alkalmazott „lehetőséget”, hogy a lakásszövetkezet „társasházi tulajdonként” is működhessen. Ennek érdekében az ilyen alapszabályokat módosítani kell, amelynek a cégbírósághoz és a földhivatalhoz való benyújtása az új szabályokra való áttérésre adott egy éves időtartamig, illetékmentes. Ezáltal megmarad az a tényleges lakásszövetkezeti tulajdonjogi helyzet, amely szerint az épület közös részei és a telek a lakásszövetkezet - mint jogi személy tulajdonában - vannak, a lakás pedig a lakásszövetkezeti tag használatában, vagy tulajdonában áll.

A törvény tartalmazza a közgyűlés döntési jogkörének és működésének törvényi kereteit, és meghatározza a megismételt közgyűlésen nem meghozható határozatok körét (a lakásszövetkezet egyesülése, szétválása, megszűnése; illetőleg az alapszabály által megjelölt más kérdés eldöntése). A közgyűlés biztonságos megtartását és lefolytatását szolgálják a közgyűlési jegyzőkönyv tartalmára, az írásbeli szavazásra, a közgyűlésen történő képviseletre, a tagok betekintési és másolat-kérési jogára vonatkozó szabályok.

A törvény a lakásszövetkezet további szervezeti keretein (részközgyűlés, küldöttgyűlés), illetőleg az igazgatóságra, a felügyelőbizottságra, a tisztségviselőkre vonatkozó szabályokon túlmenően, nem csak a tagsági viszony létrejöttének és megszűnésének, hanem - új elemként, eleget téve az ugyancsak megalapozott igénynek - a tagok jogainak és kötelezettségeinek részletes kereteit is meghatározza. Ezek közül lényeges például, hogy a tag a személyes és vagyoni hozzájárulása alapján részesedik a lakásszövetkezet gazdálkodásának eredményéből, igénybe veheti a lakásszövetkezetnek a tagok részére rendszeresített szolgáltatásait, tájékoztatási és betekintési joga van a vele kapcsolatban keletkezett iratokba. A törvény meghatározza a nem tag tulajdonos fogalmát és azt, hogy őt a meghatalmazást kivéve a közgyűlésen történő szavazás, továbbá - a lakásszövetkezeti tagnak járó szolgáltatások, vállalkozási bevételek és ezekhez fűződő kiadások kivételével - a taggal azonos jogok illetik és kötelezettségek terhelik.

Az új lakásszövetkezeti törvény - amellett, hogy a lakásszövetkezetek jellemzőihez igazodó és jogbiztonságot nyújtó részletes szabályozást tartalmaz - néhány kérdésben a társasházi törvényben szereplő rendelkezésekhez hasonló új szabályokat is magában foglal. Ezek közül a legfontosabbak a következők:

- az alapszabályban meg kell határozni a költség-hátralékok megfizetése érdekében az igazgatóság feladatait (felszólítás; fizetési meghagyás kibocsátása iránti kérelem; az alapszabály felhatalmazása esetén az adós lakás-tulajdonának jelzáloggal való megterhelése),

- a tag tulajdonában álló lakás elidegenítése esetén az igazgatóság a tag kérésére köteles írásban nyilatkozni a költség-tartozásról, ennek összegéről; ha a tag ezt a nyilatkozatot nem kéri, a szerződésben vállalt mentességi nyilatkozata a költség-tartozás alóli mentességének szavatolására is kiterjed,

- a lakhatás nyugalma érdekében az alapszabályban meg kell határozni a lakáson belüli építési-szerelési munka, és más zajjal járó tevékenység végzésének - az építésre, illetve a zajszint határértékére vonatkozó külön jogszabályokkal összhangban álló - szabályait (házirend), a közös használatra szolgáló területek és helyiségek használatára vonatkozó előírásokat, valamint a közgyűlés új hatásköre a lakásszövetkezeti tulajdonú épületrészek (területek, nem lakás célú helyiségek, stb.) használata, hasznosítása megváltoztatásáról történő döntés,

- az alapszabály előírhatja a lakás-tulajdonos tag számára a tulajdonos-változás, továbbá a lakcíme és az ingatlan-nyilvántartásban nyilvános adata, valamint a bérlő ezeknek megfelelő adatai, illetve a bentlakó személyek száma bejelentésének kötelezettségét, amely megfelelően irányadó a lakás használati jogával rendelkező tagra is (ezekről, illetve a bérlő hátralékának megfizetéséről, az igazgatóság által történő nyilvántartás vezetéséről és az adatok törléséről szóló rendelkezések megegyeznek a társasházi törvényben foglalt szabályokkal),

- az alapszabály felhatalmazása esetén az igazgatóság a lakás tulajdonosának terhére a legalább féléves hátralék megfizetésének biztosítékául jelzálogjogot jegyeztethet be az ingatlan-nyilvántartásba, amelynek kiegyenlítése után a jelzálogjogot haladéktalanul töröltetni kell.

A törvény a lakásszövetkezetek egyesülésére, szétválására és a lakásszövetkezetből való kiválásra is rugalmas szabályokat tartalmaz. Az egyesülésről és a szétválásról a közgyűlésen jelenlévők egyszerű többségével hozható döntés. Ez jelentős segítség a mai minősített többséghez képest, és az enyhébb szavazatarány nem okoz érdeksérelmet, mert a tulajdonjogi helyzet nem változik (egy nagyobb, vagy több kisebb lakásszövetkezet jön létre).

A kiválásról - a lakásszövetkezeti tagok összességének mai, egyhangú szavazata helyett - elegendő a kiválni szándékozó önálló épület tagjainak egybehangzó akarat-nyilatkozata. A kiválás feltétele, hogy arra társasháztulajdon alapítása céljából kerüljön sor, így az adott épületben lévő lakások tag és nem tag tulajdonosai elkészítsék az alapító okirat tervezetét és beszerezzék a szükséges hatósági engedélyt. További lépés, hogy az érintett tagok vagyonrészének kiadását követően a társasház leendő tulajdonostársai az alapító okirat tervezetét véglegesítsék; a kiválás a társasháztulajdon ingatlan-nyilvántartásba történő bejegyzésétől kezdődően hatályos. Ez az új lehetőség szorosan kapcsolódik a társasházi törvény azon rendelkezéséhez, amely a már meglévő társasházak közösségének a lakásszövetkezeti tulajdonná alakulást egyhangú szavazattal lehetővé teszi.

A gazdálkodási kérdések tekintetében a törvény a lakásszövetkezet fogalmi körében és a gazdálkodásáról szóló fejezetében egyértelművé teszi az épület fenntartásával kapcsolatos tevékenysége, továbbá a vállalkozási tevékenysége közötti különbséget és azt, hogy a lakásszövetkezet elsőrendű feladata a fenntartási tevékenység ellátása.

A törvény rámutat arra, hogy a lakásszövetkezet a tevékenységéhez nem tartozó minden más tevékenység végzésére vállalkozhat, így például a nem saját tulajdonú (pl. társasházi) lakóépületek kezelésére, illetőleg kifejezetten bérbeadás célját szolgáló lakásszövetkezeti tulajdonú lakóépületek építésére és fenntartására is. A törvény tartalmazza a lakásszövetkezetek érdekképviseleteinek és ezek szövetségének törvényi kereteit, ezen belül a szövetségi tag lakásszövetkezetek működésének segítésére tanácsadó és véleményező szervezet létrehozásának új lehetőségét.

A hatályba lépésre az új társasházi törvény hatályba lépését követő rövid időn belül kerül sor, mert mindkét tulajdon-forma esetén alapvető érdek a lakóépületek, lakások fenntartásához, felújításához kapcsolódó állami támogatások rendszerében történő gyors és rugalmas részvétel mielőbbi lehetővé tétele.

A törvény (a társasházakhoz hasonlóan) egy éves időtartamot biztosít a meglévő alapszabályoknak az új lakásszövetkezeti törvény szerinti megfelelő módosításához, továbbá hatályon kívül helyezi más jogszabályok olyan rendelkezéseit, amelyek hatályban tartása az új törvény hatályba lépése után már nem indokolható, illetőleg amelyeket a gazdálkodással összefüggő elszámolások tekintetében már jóval korábban hatályon kívül kellett volna helyezni.

A törvény a Ptk.-nak, valamint az ún. Csődtörvénynek a gazdálkodó szervezetek megjelölésére szóló rendelkezéseit kiegészíti a lakásszövetkezetek nevesítésével, mert a lakásszövetkezetek az új törvény hatályba lépése után az e törvényekben meghatározott „szövetkezetek” körén kívül esnek, így az eddig - továbbá az új törvény alapján is - gazdálkodó szervezeti tevékenységük jogbiztonságnak megfelelő folytatása érdekében a kiegészítés szükséges.

-----STARTING---POINT---RESZLETES---

Az 1-2. §-hoz

A lakásszövetkezeteknek a többi szövetkezettől eltérő jellege, rendeltetése és tevékenysége figyelembevételével, a törvény hatálya kifejezetten a lakásszövetkezetek alapítására, fenntartására, működésére, a gazdálkodásuk alapvető szabályaira, a lakásszövetkezet és tagjai közötti jogviszonyra, a lakásszövetkezet szervezeti átalakulásaira és megszűnésére, nem utolsó sorban a lakásszövetkezeti érdekképviselet sajátos szabályaira terjed ki.

A törvény, illetőleg annak alapján az alapszabály által nem rendezett kérdésekben - mint eddig, a jövőben is - mögöttes jogszabályként a Ptk rendelkezéseit kell alkalmazni.

A törvény meghatározza a lakásszövetkezetek - mint jogi személyek - fogalmi körét, ezen belül azt is, hogy törvény rendelkezéseit a nyugdíjasház, az üdülő, a személygépkocsi-tároló, illetőleg a műhely-, vagy üzlethelyiség építését és fenntartását végző szövetkezetekre, az ilyen épületekben lévő lakásokra és nem lakás céljára szolgáló helyiségekre megfelelően alkalmazni kell.

A törvény egyértelművé teszi, hogy a lakásszövetkezet a tevékenységét (amely a lakásszövetkezet fogalmának lényeges része) saját maga, a tagjai és a nem tag tulajdonosok részére végzi, amelynek során nyereségszerzésre nem törekszik. E mellett, a lakásszövetkezet a jövőben is végezhet vállalkozási tevékenységet, amely a fenntartási tevékenységének végzését segíti. A részletes szabályokat a törvény VII. fejezetének a lakásszövetkezetek gazdálkodásáról szóló rendelkezései, valamint a XI. fejezet értelmező rendelkezéseinek 5-6. pontja tartalmazza.

A lakásszövetkezeti tagok természetes és jogi személyek, jogi személyiséggel nem rendelkező gazdasági társaságok, továbbá külföldi személyek is lehetnek, ha az ehhez szükséges tulajdont, állandó vagy időleges használati jogot megszerezték.

A 3-9. §-hoz

A rendelkezések összhangban vannak azzal az alapelvvel, hogy új lakásszövetkezetek létesítése a törvényben nem zárható ki. Ennek érdekében az alapításhoz kapcsolódóan rendelkezni kell az alakuló közgyűlés összehívásáról, döntési jogköréről, eljárási szabályairól, továbbá a lakásszövetkezet létrejöttéhez elengedhetetlen cégbírósági nyilvántartásba vételről és a nyilvántartásba vételt megelőzően vállalt kötelezettségekkel kapcsolatos felelősség alapvető szabályairól is.

Az alapszabály elfogadásához - mivel ebben a legfontosabb szervezeti és működési szabályokat kell megállapítani - az alapító tagok szavazatainak kétharmados többsége szükséges.

A törvény a biztonságos fenntartás érdekében a korábbiaknál jóval részletesebben tartalmazza azokat a kérdéseket, amelyekről mindenképpen az alapszabályban kell dönteni. Ezek között olyan új kérdések is szerepelnek, mint például a lakásszövetkezet által rendszeresíteni kívánt tisztségviselők megjelölésére, a velük szemben felmerülő kizáró, vagy összeférhetetlenségi ok megszűnésének igazolására, a költségviselés felosztásának és viselésének módjára, a költségek megfizetésével hátralékba került tagok fizetési kötelezettségének rendezésére vonatkozó szabályok. A törvény 3. §-a (2) bekezdésének i) pontjában a hátralék megfizettetésének szabályai, és ezen belül a jelzálogjog bejegyzésének a lehetősége a társasházakról szóló új törvény rendelkezéseinek analógiájára került kialakításra, mivel azonos élethelyzetekről van szó. A jelzálogjogra vonatkozó részletes szabályokat a törvény 44. §-a tartalmazza. E szabályok együttesen eredményezik, hogy a hátralékok gyorsabban, rövidebb idő alatt behajthatóvá váljanak, és a lakásszövetkezetek működése, a lakóépületek fenntartása zökkenőmentes legyen.

A lakásszövetkezet törvényességi felügyeletét továbbra is a lakásszövetkezet székhelye szerinti cégbíróság látja el.

A törvény egyértelművé teszi, hogy bármely lakásszövetkezeti tag vagy nem tag tulajdonos mellett, az állandó vagy időleges használati jog jogosultjait is megilleti a jogsértő határozatok bírósági felülvizsgálatának kezdeményezési joga. A társasházakkal azonosan a lakásszövetkezeteknél is (30 nap helyett) 60 napos jogvesztő határidőt ad a törvény a bírói út igénybevételére, és a bíróság mérlegelési joga a határozat végrehajtásának felfüggesztése.

A 10-14. §-hoz

A lakásszövetkezetben a lakások a tagok, vagy a lakásszövetkezet tulajdonában állnak. A törvény értelmében nem működhet a lakásszövetkezet egyidejűleg „társasházi tulajdonként” is. Ezáltal megmarad az a tényleges lakásszövetkezeti tulajdonjogi helyzet, amely szerint az épület közös részei és a telek a lakásszövetkezet - mint jogi személy tulajdonában - vannak, a lakás pedig a lakásszövetkezeti tag használatában, vagy tulajdonában áll.

Ehhez fűződik a törvény 55. §-a (2) bekezdésének rendelkezése, amely szerint a meglévő lakásszövetkezet alapszabályában „tagi közös tulajdon”-ként nevesített épületrészeket lakásszövetkezeti tulajdonnak kell tekinteni, és a korrekciót az alapszabályban 2006. január 1-ig át kell vezetni. Olyan - a gyakorlatban legfeljebb elenyésző nagyságrendben előforduló - esetekről van szó, amikor a lakásszövetkezet az 1992. évi I. törvény említett rendelkezése után is ténylegesen lakásszövetkezetként működött (működik) és nem került sor a társasháztulajdon létrehozására, mégis átvezették az alapszabályon a „tagi közös tulajdon” megjelölést.

A törvény egyértelműen rögzíti, hogy a lakásra a nem tulajdonos tagot az állandó használat joga illeti meg, amely a jövőben is átruházható. A visszterhes átruházás esetén a lakásszövetkezetet - a korábbiaknak megfelelően - elővásárlási jog illeti meg, amellyel ha nem kíván élni, akkor a tag használati jogát olyan személyre ruházhatja át, aki a tagsági feltételeknek megfelel. Az ilyen személy tagfelvételi kérelme nem utasítható el.

A törvény értelmében, a nyugdíjasházban lévő lakásra a tagot minden esetben kizárólag az állandó használat joga, míg üdülőszövetkezetre vonatkozóan az időleges használat joga illeti meg. Ez a két olyan eltérés tehát az általános szabályoktól (a többi lakásszövetkezettől), amikor a lakás, illetőleg az üdülőegység is kizárólag a lakásszövetkezet tulajdonában van.

A lakásszövetkezet tulajdonában álló épület- és földrészletre a tagot megilleti a használat joga, amely azonban nem járhat a többiek jogának, jogos érdekének sérelmével.

Új szabályként került bevezetésre - a társasházi törvény analógiájára - a házirend szabályozása is, amely építési-szerelési munkákra, zajjal járó más tevékenységek végzésének szabályaira és az épület közös használatra szolgáló területei, és helyiségei használatára tartalmaz előírásokat a lakhatás nyugalma érdekében.

Ehhez fűződik az a további új rendelkezés, mely szerint a lakásszövetkezet tulajdonában álló valamennyi épületrész (közös használatú terület, helyiség, az önálló, nem lakás célú helyiség, a falfelület stb.) használata, hasznosítása módjának megváltoztatása kérdésében a közgyűlés döntését kell kérni. Cél, hogy - hasonlóképpen a társasházi közösségekhez, ahol a külön tulajdonban álló nem lakás célú helyiségekre speciális szabályozás van (lakásszövetkezeti lakóépületekben az üzlet, műhely stb. helyiségek nem kerülhetnek a tag tulajdonába), továbbá a társasházaknál is a közös területekről közgyűlésen határoznak -, a lakhatás nyugalma szintén biztosított legyen.

A 15-33. §-hoz

A törvény ismerteti a közgyűlés döntési jogkörének és működésének törvényi kereteit, és átveszi azt a hosszú évek óta meglévő szabályozást, miszerint a közgyűlésen lakásonként csak egy szavazat vehető figyelembe, mert a közös használatú épületrészek és területek nem a tagok, hanem a szövetkezet tulajdonában vannak. Ha egy lakásnak több tulajdonosa van (pl. házaspár), a köztük lévő ellentétes szavazatok figyelembe vételének módját az alapszabályban meghatározottak szerint kell figyelembe venni.

A törvény meghatározza, hogy mely határozatok nem hozhatók meg a jelenlévők számára tekintet nélkül határozatképes megismételt közgyűlésen (a lakásszövetkezet egyesülése, szétválása, megszűnése; illetőleg az adott lakásszövetkezet specialitásaihoz képest, az alapszabályban megjelölt más kérdés eldöntése).

A törvény részletesen felsorolja, hogy milyen tartalmi és formai kellékekkel kell rendelkeznie a közgyűlési jegyzőkönyvnek, amelyek a közgyűlés biztonságos megtartását és lefolytatását szolgálják.

A társasházakhoz hasonlóan a törvény azt is lehetővé teszi, hogy a tag a jegyzőkönyvbe betekinthessen és arról - a másolási költség megfizetésével - másolatot kérjen, továbbá a Ptk. rendelkezéseire utalva meghatározza a közgyűlésen történő meghatalmazás szabályait. Az alapszabály az írásbeli szavazást lehetővé teheti azzal, hogy a lakásszövetkezetek jelenlegi, jól bevált gyakorlata alapján a legfontosabb működési kérdésekben az írásbeli szavazásra nincs mód (az alapszabály megállapítása, módosítása, a tisztségviselők megválasztása és díjazásuk, a beszámoló és a költségvetés elfogadása, a szervezeti átalakulások, kiválás esetén a vagyonmegosztás).

Az alapszabály a részközgyűléseket a jövőben is a részközgyűlési körzet meghatározott belső ügyeiben önálló döntési jogkörrel ruházhatja fel, ha az így hozott határozat más részközgyűlési körzetet nem érint. Ezzel megtartja a törvény az összhangot a társasházi részközgyűlésekre irányadó - a társasházaknál 1998-ban bevezetett és ugyancsak fenntartott - rendelkezésekkel.

A küldöttgyűlésre vonatkozó szabályozás esetében változás, hogy a küldöttek minimális létszámát a módosítás ötven helyett harminc főben állapítja meg, továbbá a küldöttgyűlés működését a legalább 100 lakást (használati egységet) magában foglaló épület esetén teszi lehetővé, amely előírásokat a gyakorlati tapasztalatok tették szükségessé. Egyebekben a küldöttgyűlés - az alapszabály felhatalmazása alapján - a közgyűlés kizárólagos hatáskörébe tartozó ügyek kivételével minden ügyben dönthet, azonban - ellentétben a közgyűléssel - határozatképtelenség esetén a küldöttgyűlés funkciója és jellege alapján, a megismételt küldöttgyűlésnek nincs helye.

Új, részletes szabályokat állapít meg a törvény az igazgatóságra és tagjaira nézve. Az igazgatóság jogköre és kötelezettségei pontosan rögzítettek. Kiemelendő ezek közül, hogy - hasonlóképpen a társasházakhoz - az igazgatóság köteles írásbeli nyilatkozatot adni a költség-tartozásról a tag tulajdonában álló lakást érintő tulajdonosváltozás, valamint a használati jog átruházása esetén. Ha tartozás áll fenn, a nyilatkozatban a hátralék összegét is meg kell jelölni, továbbá az eladó tag szerződéses nyilatkozata egyúttal az ő felelősségét is jelenti.

A felügyelőbizottság feladatait a törvény részletesen tartalmazza, amely összességében a tagok érdekében történő folyamatos ellenőrző tevékenységet jelenti a lakásszövetkezet működése felett. Fontos, hogy a legalább 3 tagú bizottságot legalább ötévenként újra kell választani.

A törvény a tisztségviselők jogainak, kötelezettségeinek részletes szabályozása mellett - a kellő jogbiztonság érdekében, a társasházi közös képviselőkhöz és számvizsgáló bizottsági tagokhoz hasonlóan - a meghatározza a tevékenységgel összeférhetetlen körülményeket, és szabályozza ezek igazolásának törvényi kereteit.

Új rendelkezés, hogy a lakásszövetkezet folyamatos működésének biztosítása érdekében a megszűnt megbízatású tisztségviselő köteles az új tisztségviselő megválasztásáig - de legfeljebb 90 napig - ügyvivő tisztségviselőként közreműködni a lakásszövetkezet tevékenységének ellátásában. A jelzett határidőn belül az új tisztségviselőt meg kell választani, az ügyvivő tisztségviselő e munkára bizonytalan ideig nem vehető igénybe.

A 34-40. §-hoz

A tagsági viszony létesítésének alapvető feltétele a lakástulajdonosi minőség, vagy az állandó, illetve időleges használati jog fennállása. A tagsági kérelem nem utasítható el lakásfenntartó szövetkezet esetében, ha a tulajdonos, illetve a használó, a törvényben előírt általános tagsági feltételeknek megfelel. A törvény a tagok felvételénél, a tagok jogainak és kötelezettségeinek meghatározásánál kiemeli az egyenlő bánásmód követelményének megtartását is.

A törvény megtartja a nyugdíjasházakra vonatkozó eddigi speciális szabályokat, amelyek szerint az ilyen lakásokra kizárólag állandó használati jog szerezhető, továbbá az általános tagsági feltételek fennállásán kívül feltétel, hogy a bentlakó nyugdíjas, vagy nyugdíjszerű ellátásban részesülő, illetve az öregségi nyugdíjkorhatárt elérő személy legyen. A gyakorlati élet tapasztalatai, nem utolsó sorban az ilyen épületek rendeltetése tette szükségessé, hogy az új törvény hatályba lépése után a még csak öt éven belül nyugdíjassá váló személy ne költözhessen nyugdíjasházba; a már megszerzett ilyen jogot azonban a törvény nem érinti.

A tagfelvételi kérelem elutasítása esetén a kérelmező bírósághoz fordulhat.

A törvény e fejezete a továbbiakban a tagsági viszony megszűnésével, ennek egyes eseteivel, illetőleg a jogutódlással kapcsolatos - lényegében a korábbiaknak megfelelő, de részletes - szabályokat tartalmazza.

A 41-43. §-hoz

Fontos új eleme a törvénynek, hogy a tag a személyes és vagyoni hozzájárulása alapján részesedik a lakásszövetkezet gazdálkodásának eredményéből, igénybe veheti a lakásszövetkezetnek a tagok részére rendszeresített szolgáltatásait, tájékoztatási és betekintési joga van a vele kapcsolatban keletkezett iratokba.

Ennek megfelelően az új szabályozás - a régóta megalapozott igénynek eleget téve - a korábbiakhoz képest jóval részletesebben, önálló fejezetében szabályozza a tag, valamint a nem tag tulajdonos, és használó jogait, és kötelezettségeit.

A törvény egyértelművé teszi, hogy a nem tag tulajdonost megilletik mindazok a jogok és terhelik mindazok a kötelezettségek, amelyek a tag tulajdonost - a meghatalmazást kivéve, a közgyűlésen történő szavazás, továbbá a lakásszövetkezet által (kifejezetten és közvetlenül) a tagnak nyújtott szolgáltatások, továbbá a lakásszövetkezet vállalkozási bevételei, illetőleg az ezekkel kapcsolatos költségek kivételével - megilletik, illetőleg terhelik. Ehhez kapcsolódóan a törvény értelmező rendelkezése kimondja, hogy nem tag tulajdonos az, aki a lakásszövetkezetből kilépett, abból kizárták, illetőleg aki a lakásszövetkezetbe nem lépett be.

A törvény a társasházaknál meglévő hasonló élethelyzetek szabályozásának analógiájára, a tag részére olyan új - a lakhatás nyugalmát biztosító -kötelezettségeket nevesít, mint az igazgatóság értesítése a lakásban tervezett építkezésről, továbbá annak a lehetővé tétele, hogy lakásszövetkezet tisztségviselője vagy alkalmazottja a lakásszövetkezet tulajdonában álló épületrészekkel, berendezésekkel kapcsolatos ellenőrzés és a fenntartási munkák elvégzése céljából bejuthasson a lakásba.

A törvény igazodik a társasházi szabályokhoz abban is, hogy az alapszabály előírhatja: a tag köteles a tulajdonosváltozást, lakcímét, az ingatlan-nyilvántartásban bárki által megtekinthető személyes adatát, illetőleg a jogi személy nyilvános adatát, a lakásban lakó személyek számát az igazgatóságnak bejelenteni. Az adatok bejelentése a használati joggal rendelkező tag számára megfelelően előírható. Az igazgatóság az adatokról nyilvántartás vezetésére jogosult, amelyekről azonban csak korlátozottan, célhoz kötötten adhat a törvényben említett szervek részére tájékoztatást.

A fent említett adatszolgáltatási kötelezettség a bérlő (használó) részére is előírható, ha a közüzemi szolgáltatás, illetőleg a központi fűtés-és melegvíz szolgáltatás díja a bérlőt terheli. Ebben az esetben, ha a bérlő a fizetési kötelezettségének nem tesz eleget, a keletkezett hátralék összegének megfizetéséért az érintett tagnak helytállási kötelezettsége áll fenn. Az írásbeli felszólításra, illetőleg a hátralék megfizetésére vonatkozó részletes előírásokat az alapszabályban kell megállapítani. Garanciális szabály, hogy a díjtartozás kiegyenlítése után az igazgatóság a bejelentett, a tartozással összefüggő adatot haladéktalanul köteles törölni.

A 44-47. §-hoz

A törvény megtartja a lakásszövetkezet gazdálkodási forrásaira vonatkozó alapvető előírásokat, továbbá a 2. § (5) bekezdésében szabályozott tevékenységéből, továbbá a vállalkozási tevékenységéből eredő felelősségének szabályait.

A jogbiztonságot szolgáló új rendelkezés annak kimondása, hogy a nem tag tulajdonos a lakásszövetkezet vállalkozási tevékenységéből eredő tartozásaiért pótbefizetésre nem kötelezhető.

A törvény ugyanakkor tartalmazza, hogy a tagok akkor mentesülnek a pótbefizetés kötelezettsége alól, ha a vállalkozásból eredő kötelezettségek fedezésére a vállalkozással arányban álló vagyonrészt az alapszabályban elkülönítenek. Ebben az esetben ugyanis a vállalkozásból eredő kötelezettségekért a lakásszövetkezet az elkülönített vagyonával felel.

A lakásszövetkezet gazdálkodásának - a társasházi törvénnyel összhangban levő - fontos új eleme a fenntartási költség megfizetésével hátralékba került tag, illetve a nem tag lakástulajdonára a jelzálogjog bejegyzésének lehetősége. Az igazgatóság határozatát - a jogorvoslati lehetőség feltüntetésével - kell kézbesíteni, és a határozatot (összhangban az ingatlan-nyilvántartási jogszabályokkal) ügyvédnek szükséges ellenjegyezni. Ha a bejegyzés alapjául szolgáló hátralékot kiegyenlítették, az igazgatóság a kiegyenlítést követő 8 napon belül köteles a jelzálogjog törléséhez szükséges engedélyt kiadni.

A 48-54. §-hoz

A több lakásszövetkezet egyesülése, vagy a lakásszövetkezet több kisebb szövetkezetté történő szétválása a törvény szerint már az egyszerű szótöbbségnek megfelelő szavazat alapján lehetséges. Nem indokolt ugyanis e tekintetben az egészen más típusú szövetkezetekre (de a jelenlegi egységes szabályozás miatt a lakásszövetkezetekre is) irányadó kétharmados szavazatarány „átvétele”, mert ez nehezíti a tagok megalapozott szervezeti átalakulási igényeinek, a lakásszövetkezetek minél jobb működésének megvalósulását.

A törvény az egyesülés, és a szétválás tekintetében is rendelkezik az alapvető szabályokról, és a jogutódlásról. Lényeges, hogy a lakásszövetkezet csak területi vagy más egységnek megfelelő olyan lakásszövetkezetekre válhat szét, amelyek pontosan körülhatárolt önálló épületeket, vagy épülettömböket jelentenek. A szétválás előtti kötelezettségekért a jogutód lakásszövetkezetek az egymás közötti vagyonmegosztás arányában felelnek. Ha a kötelezettség a szétválást követően merül fel, a jogutód lakásszövetkezetek felelőssége egyetemleges.

A törvény tartalmazza az egyik legjelentősebb változást, azaz - mint arra a törvény általános indokolása rámutat - a lakásszövetkezetből való kiválás, és a kivált épület társasházzá alapításának új szabályait, amelyek (összhangban a társasházakra vonatkozó hasonló új törvényi előírásokkal) megteremtik a két tulajdoni forma közötti „átjárás” lehetőségét.

A megszűnési esetek és az alapvető törvényi előírások a korábbihoz képest lényegében nem változtak, így például a szervezeti átalakulások (a kiválás kivételével) az előző lakásszövetkezetek megszűnését és a jogutódok belépését eredményezik. A törvény továbbra is utal a megszűnés utáni végelszámolásra, illetve felszámolásra vonatkozó külön törvény megfelelő alkalmazásának kötelezettségére.

Az 55. §-hoz

A törvény a lakásszövetkezetekben lakó több százezer állampolgár jogérvényesítésének megkönnyítése érdekében, a jövő vonatkozásában is tartalmazza a területi vagy szakmai alapon szerveződő, továbbá az országos érdekképviseleti szövetségek létrehozásának lehetőségét. Új rendelkezés annak lehetővé tétele, hogy az érdekszövetségbe tagként belépő lakásszövetkezetek, a saját működésük és gazdasági tevékenységük elősegítése érdekében szakmai tanácsadó szervezetet hozhatnak létre. Az ilyen szerv működésének alapvető szabályairól azonban az érdekképviseleti szövetség köteles az alapszabályában rendelkezni.

-----STARTING---POINT---VEGE---

Az 56-61. §-hoz

A törvény az értelmező rendelkezésein belül a fenntartás (az üzemeltetés, a karbantartás, és a felújítás), valamint a lakóépület fogalmát a társasházakra irányadó fogalmi körrel azonosan állapítja meg. A lakásszövetkezetekre irányadó speciális fogalom az üdülő-, a garázs-, a műhely-, vagy az üzlethelyiségekből álló szövetkezetekben lévő - a törvényben gyűjtőfogalomként szereplő - használati egység, amely az ilyen épületekben lévő önálló nem lakás céljára szolgáló helyiségek fogalmának felel meg. A lakásszövetkezet tevékenysége, továbbá a vállalkozási tevékenysége - mint fogalmi kör - összhangban a törvény 2. §-a (5)-(6) bekezdésének, valamint VII. fejezetének rendelkezéseivel - summázott összefoglalása a kétféle lakásszövetkezeti tevékenység jellemzőinek.

A közvetítői eljárásról szóló 2002. évi LV. törvény alapján bevezetett közvetítők, szakképzett jogászok - és az általuk közreműködésre felkérhető szakértők - igénybevételére vonatkozó lehetőség megteremtése nem csak a társasházak, hanem a lakásszövetkezetek tekintetében is számtalan peres eljárás megelőzését szolgálhatja. Indokolt, hogy erre a törvény ugyanúgy hívja fel a lakásszövetkezetek és az abban élők figyelmét, mint ahogyan azt az új társasházi törvény már tartalmazza. A közvetítés olyan sajátos permegelőző, konfliktuskezelő, vitarendező eljárás, amelynek célja a vitában érdekelt felek kölcsönös megegyezése alapján a vitában nem érintett, harmadik személy (közvetítő) bevonása mellett a felek közötti vita rendezésének megoldását tartalmazó írásbeli megállapodás létrehozása. Ez a lehetőség mind az érintett felek, mind a bíróságok számára kedvező, mivel alkalmazása esetén elkerülhetők az idő- és költségigényes peres eljárások.

A törvény (a társasházakhoz hasonlóan) egy éves időtartamot biztosít a meglévő alapszabályoknak az új lakásszövetkezeti törvény szerinti megfelelő módosításához, továbbá hatályon kívül helyezi más jogszabályok olyan rendelkezéseit, amelyek hatályban tartása az új törvény hatályba lépése után már nem indokolható, illetőleg amelyeket a gazdálkodással összefüggő elszámolások tekintetében már jóval korábban hatályon kívül kellett volna helyezni.

A törvény a Ptk-nak, valamint az ún. Csődtörvénynek a gazdálkodó szervezetek megjelölésére szóló rendelkezéseit kiegészíti a lakásszövetkezetek nevesítésével, mert a lakásszövetkezetek az új törvény hatályba lépése után a jelenleg e törvényekben meghatározott „szövetkezetek” körén kívül esnek, ezért az eddig - és az új törvény alapján is - gazdálkodó szervezeti tevékenységük jogbiztonságnak megfelelő folytatása érdekében, a kiegészítés szükséges.