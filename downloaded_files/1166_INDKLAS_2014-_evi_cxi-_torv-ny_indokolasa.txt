2014. évi CXI. törvény indokolása

egyes egészségügyi és egészségbiztosítási tárgyú törvények módosításáról

-----STARTING---POINT---ALTALANOS--- 

A törvény az alábbi fő célkitűzéseket valósítja meg.

Az egészségügyi hatósági és igazgatási tevékenységről szóló 1991. évi XI. törvény (a továbbiakban: Ehi.) módosítása:

Az Ehi. a törvény által számos ponton kerül módosításra. Újabb szabályozási területek kerülnek nevesítésre abból a célból, hogy ezen területek estében is megteremtődjenek a hatósági ellenőrzés, illetve bírságolás törvényi alapjai.

Pontosításra kerülnek az ivó- és használati melegvíz-ellátásban, valamint a medencés közfürdőkben a vízzel közvetlenül érintkező anyagok, termékek és a víz kezelésére alkalmazni kívánt technológiák alkalmazására irányuló engedélyeket kezelő hatósági nyilvántartás szabályai, tekintettel arra, hogy engedélyezés helyett csak bejelentési kötelezettség áll fenn a jelzett technológiák vonatkozásában. Új elemként bevezetésre kerül a kijelölt természetes fürdőhely üzemeltetője által fizetendő éves felügyeleti díj; ennek alapján a jövőben a minőségellenőrzését szolgáló mintavételi ütemtervhez tartozó mintavételek és laboratóriumi vizsgálatok elvégzése nem a fürdőhely üzemeltetőjének, hanem az egészségügyi államigazgatási szervnek a feladata lesz. Az üzemeltető ezzel jelentős adminisztratív tehertől szabadul meg, a díj mértéke pedig az üzemeltető által eddig is évente kifizetett, piaci árhoz igazodik. A feladat áthelyezése a hatékonyabb és szakmailag megfelelő módon kivitelezett mintavétel és pontosabb adatgyűjtés-és szolgáltatás érdekében szükséges, ezzel az uniós irányelvi kötelezettség is jobban teljesül.

Az egészségügyi és a hozzájuk kapcsolt személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása:

Az Eüak. módosítása pontosítja az egészségügyi és a hozzájuk kapcsolódó személyazonosító adatok kezelésére jogosult adatkezelő fogalmát, összhangban az információs önrendelkezési jogról és az információszabadságról szóló törvénnyel. A módosítás tartalmazza a betegségregiszterekhez, a központi implantátumregiszterhez, valamint az egészségbiztosítási szerv adatmegőrzéséhez kapcsolódó egyes pontosításokat. Annak érdekében, hogy a védőnők is eleget tehessenek a lakossági célzott szűrővizsgálatok szervezésével kapcsolatos kötelezettségüknek, szükséges részükre adatkezelési jogosultság lehetővé tétele.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása:

A vállalkozói adminisztratív költségek csökkentésére irányuló, Egyszerű Állam című középtávú kormányzati programból eredő, az egészségbiztosítás pénzbeli ellátásait érintő egyes feladatok végrehajtásáról szóló 1056/2013. (II. 13.) Korm. határozat 2. pontjában meghatározott feladat végrehajtása érdekében 2013. július 15-én kihirdetésre kerültek azon jogszabály-módosítások, melyekkel megvalósul az a kormányzati szándék, mely szerint a pénzbeli ellátások számítási ideje úgy módosul, hogy a pénzbeli ellátás összege főszabály szerint az ellátásra való jogosultság kezdő napját megelőző harmadik hónap utolsó napjától visszafele számított 180 napi pénzbeli egészségbiztosítási járulékalapot képező jövedelem alapján kerüljön megállapításra, valamint az ellátás megállapításakor a rendszeres és nem rendszeres jövedelem különbségtétel nélkül képezzen ellátási alapot.

2014. január 1-jétől hatályba lépett az ún. „GYED-extra” intézkedés csomag, mely jelentős változást jelentett a korábbi szabályozáshoz képest, valamint az elmúlt másfél évben több jogszabály is módosult, melyek befolyással voltak a pénzbeli ellátások rendelkezéseire.

Ahhoz, hogy 2015. január 1-jétől a vállalkozók adminisztratív költségeinek csökkentésére irányuló jogszabályok összhangban legyenek a már hatályos „GYED-extra” bevezetéséhez, valamint az egyéb kapcsolódó jogszabályokkal, komplexitásában kellett a már kihirdetett, de hatályba még nem lépő jogszabályokat felülvizsgálni, melynek eredményként kerül sor jelen törvénnyel a korábban kihirdetett rendelkezések újrakodifikálására, azzal, hogy az új szabályok a 2013-ban kihirdetett jogszabály által meghatározott koncepcióban változást nem jelentenek.

A pénzbeli ellátásokra vonatkozó része a törvénynek a fentieken túl arról is rendelkezik, hogy a terhességi-gyermekágyi segély neve a jövőben csecsemőgondozási díj legyen.

Az egészségügyről szóló 1997. évi CLIV. törvény (a továbbiakban: Eütv.) módosítása:

A törvény megteremti a jogi lehetőségét - a fertőző betegek esetéhez hasonlóan - a sugárszennyezett személyekkel kapcsolatban a karantén, illetve egyéb alapjog-korlátozó előírások elrendelésének és végrehajtásának. A sugárszennyezés mint olyan nem számít fertőző betegségnek, ezért a hatályos szabályozás alapján eddig a sugárszennyezett személyek elkülönítésére nem volt lehetőség, holott ez szakmai és közegészségügyi szempontból indokolt.

Az egészségügyi dolgozók alap- és működési nyilvántartásával és az egészségügyi ágazati humánerőforrás-monitoring rendszerrel kapcsolatban jogtechnikai, illetve pontosító, az értelmezést és az egységes jogalkalmazást segítő módosítások bevezetése mellett a törvényben foglalt módosítás elősegíti, hogy a szakorvos képzéshez kapcsolódó támogatások kevesebb idő alatt és kevesebb adminisztratív teherrel jussanak el a címzettekhez biztosítva ezzel a havi szintű utólagos támogatási rendszer gördülékeny működését.

Az emberi felhasználásra kerülő gyógyszerekről szóló 1998. évi XXV. törvény (a továbbiakban: Gyógyszer Tv.) módosítása:

Jelenleg új pszichoaktív anyagoknak minősített szerek felvétele a pszichotróp anyagokat tartalmazó ún. A) jegyzékére, amellyel biztosítható a közegészségügyi és szociális problémát jelentő anyagok szigorúbb kontrol alá vonása.

Az önálló orvosi tevékenységről szóló 2000. évi II. törvény (a továbbiakban: Öotv.) módosítása:

A praxiskezelő által vezetett nyilvántartásokra, a praxisjog igazolására, a praxisjog átruházásával kapcsolatban az önkormányzatokra előírt határidőkre, a feladat-ellátási szerződésekkel kapcsolatos vitás kérdések eldöntésében történő segítségnyújtásra vonatkozó szabályozás pontosítása.

Az egészségügyi tevékenység végzésének egyes kérdéseiről szóló 2003. évi LXXXIV. törvény (a továbbiakban: Eütev.) módosítása:

Az államilag támogatott szakorvos képzésben 2015. július 1-jétől bevezetésre kerülő módosításokhoz kapcsolódó, a szakorvos jelöltek foglalkoztatásával kapcsolatos rendelkezéseket tartalmazó szabályozás, amelyhez meghatározza, hogy az államilag támogatott szakorvos képzés keretében milyen foglalkoztatási jogviszonyok keretében kerülhet sor a rezidensek munkavégzésére, illetve a háziorvostan képzés keretében egy központi foglalkoztató szerv kijelölésére ad felhatalmazást.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosítása:

A hamis és illegális gyógyszerekkel szembeni hatósági fellépés eszköztárának bővítése az elektronikus adatokhoz történő ideiglenes hozzáférhetetlenné tétele által.

Új díjtételek bevezetése a gyógyszerek hatóanyag gyártási tevékenységhez és a gyógyszerközvetítői tevékenységhez és a gyógyszer importhoz kapcsolódóan.

A kockázatértékelési időszak időtartamának meghosszabbítása az új pszichoaktív szerek tekintetében.

Az egészségügyben működő szakmai kamarákról szóló 2006. évi XCVII. törvény (a továbbiakban: Ekt.) módosítása:

A törvény az Ekt. módosításával az egészségügyben működő szakmai kamarák jogi személyiséggel rendelkező területi szervezetei és országos szervei bírósági nyilvántartásával összefüggő kérdéseket rendezi. Emellett a törvény a kamarai szervek működőképességének biztosítása érdekében a kamarai választási szabályok részletszabályait új érvényességi feltételek mellett szabályozza újra.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása:

A fekvőbeteg-ellátásban is alkalmazott gyógyszerek tekintetében pontosításra kerül a kedvezményezetti státusz megszerezhetőségének feltétele.

A törvény számos - a jogalkalmazás által szükségessé tett - módosítást tartalmaz a közforgalmú gyógyszertárak létesítésével és működésével kapcsolatban.

A kiemelten súlyos szakmai szabálysértést ismételten elkövető személyi jogos gyógyszerész számára szankció lehetőségének megteremtése, amelynek értelmében nem szerezhet személyi jogot más közforgalmú gyógyszertár vezetésére, továbbá szintén szankció lehetősége arra az esetre, amikor a közforgalmú gyógyszertár létesítésére kiírt pályázat nyertese többletszolgáltatást vállalt, és azt neki felróható okból nem teljesíti.

Az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) módosítása:

Az Eftv. módosítása egyrészt a szakellátási kapacitás fogalma alá tartozó kapacitás fajták és azok mértékegységeinek meghatározására, másrészt a tartósan kihasználatlan kapacitásokkal kapcsolatos eljárási szabályok pontosítására irányul. Továbbá az egészségügyi intézményrendszer átalakítása miatt szükséges módosítások is megjelennek a törvény ezen címében.

A humángenetikai adatok védelméről, a humángenetikai vizsgálatok és kutatások, valamint a biobankok működésének szabályairól szóló 2008. évi XXI. törvény (a továbbiakban: Gtv.) módosítása:

A Gtv. egyes értelmező rendelkezéseinek pontosítását a gyakorlatbeli értelmezési kérdése indokolják. A Gtv. jelenleg hatályos genetikai teszt fogalmát felhasználva, azt magába építve, a humángenetikai vizsgálat fogalma, mint új gyűjtőfogalom került újraalkotásra.

Egyéb, az egészségügyet érintő törvények módosítása:

A létfontosságú rendszerek és létesítmények azonosításáról, kijelöléséről és védelméről szóló 2012. évi CLXVI. törvény ágazatokra lebontva, nevesítve tartalmazza a létfontosságú rendszerelemek kijelölése szempontjából érintett alágazatokat. Az egészségügyi ágazaton belül jelenleg is meglévő alágazatok (aktív fekvőbeteg-ellátás, mentésirányítás stb.) kiegészítése szükséges a gyógyszer-nagykereskedelemmel, amely alágazaton belül létfontosságú rendszerelem azonosításának és kijelölésének szükségessége merült fel és ennek kormányrendeleti szinten történő végrehajtásához a létfontosságú rendszerek és létesítmények azonosításáról, kijelöléséről és védelméről szóló 2012. évi CLXVI. törvényben is nevesíteni kell az újabb alágazatot.

Az egészségügyi intézményrendszer átalakításával érintett GYEMSZI helyébe, annak jogutódjaként az állami egészségügyi szolgáltatók és az egészségügyi ellátáshoz használt állami vagyon vonatkozásában a fenntartói, illetve tulajdonosi joggyakorlói feladatok tekintetében az Állami Egészségügyi Ellátó Központ lép, ezért szükséges módosítani

- a Nemzeti Földalapról szóló 2010. évi LXXXVII. törvényt

- a fekvőbeteg-szakellátó és egyes fekvőbeteg-szakellátóhoz kapcsolódó egészségügyi háttérszolgáltatást nyújtó, 100%-os állami tulajdonban lévő, valamint azok 100%-os tulajdonában lévő gazdasági társaságok által ellátott feladatok központi költségvetési szervek általi átvételéről, valamint az ezzel kapcsolatos eljárási kérdések rendezéséről szóló 2013. évi XXV. törvényt;

- a települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvényt

A szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény, valamint a harmadik országbeli állampolgárok beutazásáról és tartózkodásáról szóló 2007. évi II. törvény módosítása a harmadik országbeli állampolgárok, EGT-állampolgár és családtagja a Bevándorlási és Állampolgársági Hivatal által fenntartott menekültügyi őrzött befogadó központokban, befogadó állomásokon és közösségi szállásokon, valamint a Rendőrség őrzött szállásain való elhelyezéskor érvényesülő közegészségügyi követelmények, előírások egy jogszabályban való meghatározásához szükséges felhatalmazásra irányul.

-----STARTING---POINT---RESZLETES---

Az 1. §-hoz

A klímaváltozás következtében az egészségre potenciálisan káros közvetlen és közvetett hatásokkal kell számolni rövid, közép- és hosszú távon egyaránt. Ezért szükség van a rövid (pl. hőségriasztás - hőségtervek elkészítése, stb.), közép- és hosszú távú megelőző intézkedések tervezésének, meghozatalának és ellenőrzésének jogi szabályozására az eredményes védekezés érdekében. Az egészségügyről szóló törvény módosításához kapcsolódóan a törvény kiegészíti az egészségügyi államigazgatási szerv feladatait a fentiek szerint determinált klíma-egészségügyi feladatokkal.

Az Ehi. nem rendelkezik az egészségügyi államigazgatási szerv hatáskörének részeként az építmények tervezésének, létesítésének és üzemeltetésének közegészségügyi és egészségvédelmi követelményeiről szóló előírások betartatására vonatkozó hatósági intézkedési lehetőségekről, ezért jelen módosítás szükséges annak érdekében, hogy a jövőben az egészségügyi államigazgatási szerv a jogszabályi előírások betartásának érvényt tudjon szerezni.

A Nemzeti Munkaügyi Hivatal (NMH) megszűnésével a munkaegészségügyi feladatok - a hatósági feladatok kivételével - az Országos Tisztifőorvosi Hivatalhoz kerülnek, megjelenítésük az Ehi-ben az egészségügyi államigazgatási szerv feladatai között szükségszerű.

A kozmetikai termékekről szóló kormányrendelet rendelkezik arról, hogy az Országos Élelmezés- és Táplálkozástudományi Intézet nemzeti kompetens hatósági feladatait folyamatosan végzi, azonban ezek törvényi szintű rögzítése szükséges.

A 2. §-hoz

A gyógyszertári ügyeleti, készenléti rendszere eltér a többi egészségügyi szolgáltatóétól, ezért indokolt külön pontban megjeleníteni a gyógyszertárak által végzett ügyelettel és készenléttel kapcsolatos hatósági feladatokat.

A 3., 7. és 8. §-hoz

Tekintettel arra, hogy 2013. december 1. napjától az ivó és használati melegvíz-ellátásban vízzel közvetlenül érintkező anyagok, termékek forgalmazóit már csak bejelentési kötelezettség terheli, szükséges az Ehi. módosítása. Mivel az ivóvíz kezelésére alkalmazni kívánt technológiák engedélyének elnevezése ivóvízbiztonsági engedélyre módosult, ennek átvezetése szükséges az Ehi. szövegében.

A 4. §-hoz

A hatóság hatékony és akadálymentes ellenőrzésének megvalósulása érdekében szükséges annak rögzítése, hogy az egészségügyi államigazgatási szerv ingyenesen jogosult a minták vételére. A törvény az élelmiszerláncról és hatósági felügyeletéről szóló 2008. évi XLVI. törvényben foglaltakkal analóg módon, törvényi szinten rögzíti az ellenőrzéshez szükséges vizsgálatokhoz szükséges mintavételek térítésmentességét.

Az 5. §-hoz

Az Ehi. rendelkezései között nem szerepel az egészségügyi államigazgatási szerv hatásköreként az építmények tervezésének, létesítésének és üzemeltetésének közegészségügyi és egészségvédelmi követelményeiről szóló előírások betartatására vonatkozó hatósági intézkedés lehetősége, ezért az Ehi. módosítása szükséges annak érdekében, hogy az egészségügyi államigazgatási szerv a jogszabályi előírások betartásának érvényt tudjon szerezni.

Az építmények tervezésének, létesítésének és üzemeltetésének közegészségügyi és egészségvédelmi követelményeivel kapcsolatos szabályozás megteremti a törvényi feltételeit a végrehajtási szabályok érvényesítésének.

A törvény megteremti az Ehi. szankciórendszerének (egészségügyi bírság) összhangját a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatósági ellenőrzésre vonatkozó szabályaival. Ennek megfelelően az Ehi. 13/A. § (7)-(9) bekezdése szerinti, a fokozatosságot biztosító rendelkezések hatályon kívül helyezésre kerülnek, helyettük a Ket. 94. §-a szerinti fokozatossági szabályok alkalmazására kerülhet sor.

A 6. §-hoz

Az eljáró szervek jelzései alapján szükséges egyes eljárásokban (természetes ásványvíz elnevezése, gyógyhellyé nyilvánítás engedélyezése, stb.) a Ket.-ben szereplő általános ügyintézési határidőt meghosszabbítani.

Mivel a természetes fürdőhelyek kijelöléséhez kapcsolódó mintavétellel és laboratóriumi vizsgálatokkal összefüggő hatáskörökkel a járási népegészségügyi intézetek rendelkeznek, továbbá az üzemeltetett fürdőhelyek esetében az eddig az üzemeltető által megbízott laboratórium által elvégzett méréseket is a járási népegészségügyi intézetek végzik a jövőben felügyeleti díj ellenében, szükséges a felügyeleti díj törvényi szinten történő megállapítása.

A 9. §-hoz

A hulladékokról szóló 2012. évi CLXXXV. törvénnyel bevezetésre került fogalom-meghatározások módosítása szükségessé teszi az Ehi. 4. § (1) bekezdés c) pontja szövegének módosítását annak érdekében, hogy az összhangban legyen a jelenleg hatályos jogszabályokban használatos fogalmakkal.

A vegyi anyagok regisztrálásáról, értékeléséről, engedélyezéséről és korlátozásáról (REACH), az Európai Vegyianyag-ügynökség létrehozásáról, az 1999/45/EK irányelv módosításáról, valamint a 793/93/EGK tanácsi rendelet, az 1488/94/EK bizottsági rendelet, a 76/769/EGK tanácsi irányelv, a 91/155/EGK, a 93/67/EGK, a 93/105/EK és a 2000/21/EK bizottsági irányelv hatályon kívül helyezéséről szóló 2006. december 18-i, 1907/2006/EK európai parlamenti és tanácsi rendelet bevezette a veszélyes anyag és veszélyes keverék fogalmát. A nemzeti szabályozást a tanácsi rendelet előírásainak, rendelkezéseinek megfelelően kell alakítani, ennek következtében szükséges az Ehi. módosítása.

A Ket. szerint az általános ügyintézési határidő 21 nap. Amennyiben az ügyfél az eddigi szabályozás szerinti 15 napot kihasználva adja meg nyilatkozatát a jegyzőkönyvről, a hatóságnak nagyon kevés ideje marad az érdemi ügyintézésre. Ezért szükséges a tizenöt nap nyolc napra történő módosítása.

Az egészségügyről szóló 1997. évi CLIV. törvény 242/A. § (1) bekezdése szerint „Természetes fürdővizek minőségellenőrzéséhez szükséges mintavételi és laboratóriumi vizsgálati tevékenység végzéséhez a minőségellenőrzésért felelős egészségügyi államigazgatási szerv engedélye szükséges”, ehhez szükséges igazítani az Ehi. 14. §-át.

A 10. §-hoz

A 2. §-hoz kapcsolódó technikai módosítást tartalmaz.

A 11. §-hoz

Az Eüak. jelenleg hatályos adatkezelő fogalma felsorolásként tartalmazza az egészségügyi és a hozzájuk kapcsolódó személyazonosító adatok kezelésére jogosultakat. A módosítás célja, hogy az információs önrendelkezési jogról és az információszabadságról szóló 2011. évi CXII. törvénnyel összhangban általános tartalommal határozza meg az adatkezelő fogalmát, így elkerülve azt, hogy a felsorolás szerinti definíció gyakori módosítására kerüljön sor.

A 12. §-hoz

Normatív tartalmat nem érintő pontosítás az egészségbiztosítási szerv adatszolgáltatásának.

A 13. §-hoz

A lakossági célzott szűrővizsgálatok és a népegészségügyi szűrővizsgálatok adatainak kezelésére az Eüak. 16/A. §-a vonatkozik, amely jelenleg a már elvégzett szűrővizsgálatok eredményeinek értékelése és monitorozása kapcsán tartalmaz adatkezelési felhatalmazást. Gyakorlatban felmerült igény, hogy a szűrési tevékenység előkészítése érdekében is sor kerülhessen a szükséges adatok kezelésére. A szűrővizsgálatokat jogszabály szerint szervező ÁNTSZ-nek, valamint a védőnőnek a szűrővizsgálat megszervezése érdekében el kell érnie az adott szűrővizsgálati célcsoportba tartozó személyeket és ehhez szükséges a meghatározott egészségügyi és személyazonosító adatok kezelése is.

A 14. §-hoz

Az egyes szövegpontosító módosítások célja az alábbi:

Az egészségbiztosítási szerv által a kötelező egészségbiztosítás terhére igénybe vehető szolgáltatások rendelésével és nyújtásával, valamint az ellátások finanszírozásával kapcsolatban megismert adatokra vonatkozó adatkezelési időtartam 15 évről 30 évre történő meghosszabbítása egyrészt igazodik az Eüak. általános adatmegőrzési előírásához, másrészt költséghatékonyabbá teszi az OEP adatgyűjtéseit. A kiterjesztett időtartam eredményesebbé tenné továbbá az adatokon végzett hosszú távú kutatások eredményeinek felhasználását is.

Az egészségügyi ellátóhálózaton kívüli adatszolgáltatások szabályait az Eüak. 23. §-a szabályozza. Az ellátóhálózaton kívüli szervek írásbeli megkeresésére történő adatszolgáltatás a kezelést végző orvos feladata, ugyanakkor - jellemzően - közigazgatási hatósági ügyekben indokolt lenne annak megteremtése, hogy külső szervek megkeresésére az OEP-nek is legyen lehetősége adattovábbításra. Jelenleg - figyelemmel az információs önrendelkezési jogról és az információszabadságról szóló 2011. évi CXII. törvény 5. § (2) bekezdésében foglaltakra - jogszabályi felhatalmazás hiányában ezek a megkeresések nem teljesíthetőek, a jogszabály-módosítás megteremtené ezen adatkérések teljesíthetőségének jogszabályi alapját.

Az Eüak. 22/B. §-ának módosítása azt a célt szolgálja, hogy a betegbiztonság érdekében a Központi Implantátumregiszterben feltüntetett kapcsolati kód a betegnek átadott zárójelentési példányon is kerüljön feltüntetésre, annak érdekében, hogy a beteg tudomással bírjon saját kapcsolati kódjáról a további esetleges kezelések céljából.

A 15. §-hoz

Az utazási költségekhez nyújtott támogatás elbírálásához szükséges a helyi utazás fogalmának meghatározása.

A 16. §-hoz

Az Ebtv. további módosításaihoz igazodóan szükséges annak meghatározása, hogy mit értünk jövedelem, kereset és a szerződés szerinti havi jövedelem alatt.

A 17. §-hoz

A közfinanszírozott és a magánszolgáltatások egymástól elválasztása érdekében szükséges rögzíteni az Ebtv.-ben, hogy finanszírozási szerződéssel rendelkező egészségügyi szolgáltató a kötelező egészségbiztosítás keretében az Egészségbiztosítási Alap terhére igénybe vehető egészségügyi szolgáltatásért - ide nem értve az Ebtv. 23. § szerinti részleges térítési díjat és az Ebtv. 23/A. § szerinti kiegészítő térítési díjat - a biztosítottól nem kérhet térítési díjat.

A 18. §-hoz

Szükséges az összhang megteremtése az egészségügyről szóló 1997. évi CLIV. törvény 2013-ban hatályba lépett módosítása és az Ebtv. kapcsolódó szabályai között arra vonatkozóan, hogy a rehabilitáció területén a közfinanszírozott ellátást rehabilitációs ellátási programok alapján kell végezni.

A 19. §-hoz

Az elmúlt időszak ellenőrzési tapasztalatai alapján szükséges egyértelművé tenni, hogy a gyógyszerek, gyógyászati segédeszközök támogatással történő forgalmazásával kapcsolatos ellenőrzések során a leltáridőszakon belüli beszerzéseket, készletváltozásokat és értékesítéseket a számvitelről szóló 2000. évi C. törvény szerinti okmányokkal támasztandóak alá.

A 20. §-hoz

A törvény az ellátások összegének kiszámítására vonatkozóan egyszerűsítést tartalmaz, mivel a nemzeti adóhatóságtól érkező havi bevallási adatokból kell a továbbiakban az ellátások összegét kiszámolni.

A 21. §-hoz

A törvény pontosítja az Ebtv. azon rendelkezését, mely szerint abban az esetben, ha a pénzbeli ellátás összege az általános ügyintézési határidőn belül nem állapítható meg, az igénylő részére végzésben előleget kell megállapítani. A módosítás egyrészt meghatározza azt, hogy abban az esetben kerülhet sor ezen rendelkezés alkalmazására, ha azért nem állapítható meg az ellátás összege, mert nem került sor a biztosított jövedelméről bevallás benyújtására az adóelőleg megállapításához, másrészt pedig azt, hogy az előleg megállapításánál mely szabályok alkalmazandóak. A pénzbeli ellátásról szóló érdemi döntést azonban legkésőbb az előlegről szóló végzés meghozatalát követő egy éven belül a rendelkezésre álló adatok alapján meg kell hozni.

Jelenleg nincs szabályozva, hogy ha a táppénz előleg folyósításának ideje alatt, olyan körülmény (pl. biztosítási jogviszony megszűnése) következik be, amely miatt már nem áll fenn a táppénzre való jogosultság, úgy a táppénz előleg folyósítása megszüntetésre kerüljön, ezért rendelkezik úgy a törvény, hogy a táppénz-előleg folyósítását a keresőképtelenség fennállása alatt végzéssel meg kell szüntetni, ha a biztosított táppénzre már nem jogosult.

A 22. §-hoz

Tekintettel arra, hogy a táppénz összegének megállapítása - a törvény értelmében a - jövedelemadó-előleg megállapítása érdekében a nemzeti adóhatósághoz benyújtott bevalláson fog alapulni, és a korábban bevallott adatok önrevízió keretében változhatnak, meg kell határozni azt az időszakot, ameddig az adatmódosítások miatt az ellátások összegét újra el kell bírálni. Az ellátás összegének ismételt elbírálása során - a módosulásról történő tudomásszerzésétől számított 30 napon belül, de legfeljebb az ellátásra való jogosultság lejártát követő naptól számított 18 hónapon belül - a folyósító szerv a korábbi döntését módosíthatja vagy visszavonhatja.

A 23. §-hoz

A törvény pontosítást tartalmaz, arra vonatkozóan, hogy a terhességi-gyermekágyi segélyre való jogosultság mely nappal nyílik meg, biztosítva a koraszülött gyermeket világra hozó anya számára, hogy ne kerüljenek hátrányosabb helyzetbe azon biztosítottakhoz képest, akik a tervezett időpontban szülnek.

Szükséges annak meghatározása, hogy a szülő nőn kívüli azon személyek esetében, akik jogosultságot szerezhetnek terhességi-gyermekágyi segélyre, mely napon kell teljesülnie a jogosultsági feltételeknek.

A törvény a gyermekek védelméről és a gyámügyi igazgatásról szóló 1997. évi XXXI. törvény szabályaival összhangban rendelkezik arról, hogy a terhességi-gyermekágyi segélyt a csecsemőt gondozó családbafogadó gyám jogosult igénybe venni.

A 24. §-hoz

Mivel az új számítási szabályok nem tesznek különbséget a nemzeti adóhatósághoz bevallott jövedelmek tekintetében a rendszeres és nem rendszeres jövedelmek között, a keresetveszteség vizsgálatára nem lesz lehetőség.

Szükséges rendelkezni arról, hogy nem minősül keresőtevékenységnek az ellátásra való jogosultság kezdőnapját megelőzően végzett tevékenységből származó jövedelem - ideértve a szerzői jog védelme alatt álló alkotásért járó díjazást és a személyi jövedelemadó mentes tiszteletdíjat is -, ha az az ellátás folyósításának ideje alatt kerül kifizetésre. Az ilyen típusú jövedelem tehát nem zárja ki a csecsemőgondozási díjra jogosultságot.

A 25. §-hoz

A vállalkozói adminisztratív költségek csökkentésére irányuló, Egyszerű Állam című középtávú kormányzati programból eredő, az egészségbiztosítás pénzbeli ellátásait érintő egyes feladatok végrehajtásáról szóló 1056/2013. (II. 13.) Korm. határozatban megfogalmazottak végrehajtásával 2015. január 1-jétől második lépcsőben változnak az egészségbiztosítás pénzbeli ellátásai összegének megállapítására vonatkozó szabályok. Szükséges a terhességi-gyermekágyi segély számításának pontosítása abban az esetben, ha a biztosítottnak nincs tényleges jövedelme.

A 26. §-hoz

A törvény arra irányul, hogy a jövőben ne legyenek kizárva a gyermekgondozási díjra való jogosultságból azok a kismamák, akik részére a terhességi-gyermekágyi segélyt megállapították, azonban a biztosítási jogviszony megszűnésekor a jogszabály szerint járó terhességi-gyermekágyi segély nem kerül folyósításra (pl. akkor, ha a kismama szabadságmegváltás jogcímen bérben részesül).

A törvény a gyermekek védelméről és a gyámügyi igazgatásról szóló 1997. évi XXXI. törvény szabályaival összhangban rendelkezik arról, hogy a gyermekgondozási díjra való jogosultság szempontjából nem tekinthető szülőnek a helyettes szülő, a gyermekvédelmi gyám és a nevelőszülő. Ebből következik, hogy gyermekgondozási díjat a nála elhelyezett gyermek után csak a családbafogadó gyám lesz jogosult igénybe venni.

A 27. §-hoz

Szükséges annak pontosítása, hogy mely gyermekre tekintettel megállapított ellátások folyósítási idejét lehet figyelembe venni a gyermekgondozási díjra való jogosultsági napok megállapításánál.

A 28. §-hoz

A törvény részben arra irányul, hogy a rehabilitációs ellátás, rokkantsági ellátás mellett biztosítási jogviszonyban álló kismamák, akik pénzbeli egészségbiztosítási járulék fizetésére kötelezettek gyermekgondozási díjra is jogosultságot szerezhessenek. A hatályos szabályok szerint ugyanis ők táppénzre és terhességi-gyermekágyi segélyre jogosulttá válhatnak, gyermekgondozási díjra viszont nem.

Szükséges a jogszabály pontosítása tekintettel arra, hogy a terhességi-gyermekágyi segély, illetve a gyermek 1 éves koráig a gyermekgondozási díj igénybevétele mellett nem lehet kereső tevékenységet folytatni, szükséges pontosítani az Ebtv. 41. § és 42/C. §-ában, hogy a nevelőszülői tevékenységet leszámítva minden más kereső tevékenység végzése összeférhetetlen az ellátással.

Szükséges rendelkezni arról, hogy nem minősül keresőtevékenységnek az ellátásra való jogosultság kezdőnapját megelőzően végzett tevékenységből származó jövedelem - ideértve a szerzői jog védelme alatt álló alkotásért járó díjazást és a személyi jövedelemadó mentes tiszteletdíjat is -, ha az az ellátás folyósításának ideje alatt kerül kifizetésre. Az ilyen típusú jövedelem tehát nem zárja ki a gyermekgondozási díjra való jogosultságot.

Külön szabályozást igényel, hogy mely időponttól nem jár már a gyermekgondozási díj tovább, ha elhalálozik az a gyermek, akire tekintettel az ellátást megállapították.

A 29. §-hoz

A vállalkozói adminisztratív költségek csökkentésére irányuló, Egyszerű Állam című középtávú kormányzati programból eredő, az egészségbiztosítás pénzbeli ellátásait érintő egyes feladatok végrehajtásáról szóló 1056/2013. (II. 13.) Korm. határozatban megfogalmazottak végrehajtásával 2015. január 1-jétől második lépcsőben változnak az egészségbiztosítás pénzbeli ellátásai összegének megállapítására vonatkozó szabályok. Tekintettel arra, hogy a 2014. január 1-jétől hatályba lépett ún. „GYED-extra” intézkedéscsomag jelentős változást jelentett a korábbi szabályozáshoz képest, valamint az elmúlt másfél évben több jogszabály is módosult - melyek befolyással voltak a pénzbeli ellátások rendelkezéseire (pl. Munka Törvénykönyve) -, a gyermekgondozási díj számítási szabályainak pontosítása szükséges a táppénz számításának új szabályaival összhangban.

A 30. §-hoz

A keresőképtelenség jogszerű igazolása problémát jelent több egymást követő pihenőnap, vagy a kórházból távozó, de még keresőképtelen biztosított esetén, a törvény biztosítja az ellenőrző orvos számára, hogy 30 napra visszamenőleg igazolja a keresőképtelenséget, ha az indokolt.

A 31. §-hoz

A táppénz-igénybevétel megalapozottsága ellenőrzésének hatékonyságát hivatott fokozni az a módosítás, amely értelmében az ellenőrző orvos - a kezelő orvos jelenlétében - a keresőképtelenség fennállását a biztosított tartózkodási helyén is ellenőrizheti.

A 32. §-hoz

A vállalkozói adminisztratív költségek csökkentésére irányuló, Egyszerű Állam című középtávú kormányzati programból eredő, az egészségbiztosítás pénzbeli ellátásait érintő egyes feladatok végrehajtásáról szóló 1056/2013. (II. 13.) Korm. határozatban megfogalmazottak végrehajtásával 2015. január 1-jétől második lépcsőben változnak az egészségbiztosítás pénzbeli ellátásai összegének megállapítására vonatkozó szabályok. Az új rendelkezések zökkenőmentes bevezetéséhez szükséges a táppénz megállapításra vonatkozó szabályok pontosítása.

A 33. §-hoz

A folyamatos biztosításban töltött idő megállapításához, kiszámításához kapcsolódó pontosítások átvezetése szükséges.

A 34. §-hoz

A méltányosságból megállapítható pénzbeli ellátásokra vonatkozó szabályokat szükséges összehangolni az új a táppénz-számítási szabályokkal.

A 35. §-hoz

Tekintettel arra, hogy táppénz-előleg a törvény korábbi szakaszai alapján abban az esetben állapítható meg, ha a jövedelemadatok hiányoznak, szükséges a baleseti táppénz előlegére vonatkozó szabályok pontosítása. Abban az esetben ugyanis, ha a baleseti táppénz azért nem állapítható meg, mert a baleset üzemisége még nem került elbírálásra, és a jövedelemadatok egyébként rendelkezésre állnak, indokolt lehet a táppénzt - mintegy a baleseti táppénz előlegeként - megállapítani, feltéve, hogy a táppénzre jogosultság egyébként megállapítható.

A 36. §-hoz

A baleseti táppénz alapjának meghatározásával kapcsolatos szabályok módosítása szükséges a pénzbeli ellátásokat érintő változtatásokkal összhangban.

A 37. §-hoz

Ha a baleseti táppénz összege huszonegy napon belül azért nem állapítható meg, mert nem került sor a biztosított jövedelméről bevallás benyújtására az adóelőleg megállapításához, a rendelkezésre álló adatok alapján a biztosított részére előleget kell megállapítani. A baleseti táppénzről szóló érdemi döntést legkésőbb az előlegről szóló végzés meghozatalát követő egy éven belül kell a rendelkezésre álló adatok alapján meghozni, azzal, hogy a baleseti táppénz határozattal történő megállapításakor a baleseti táppénz összegébe a folyósított előleg összegét be kell számítani.

A 38. §-hoz

A baleseti járadékkal kapcsolatos igénybevételi szabályok pontosítása és kiegészítése szükséges, tekintettel arra, hogy a megváltozott munkaképességűek ellátórendszerének átalakítását követően a folyósítás jogcíme rokkantsági ellátásról öregségi nyugdíjra változott. A módosítás nélkül a jogosult egy üzemi balesetben elszenvedett egészségkárosodásért kétszeresen kaphatna kedvezményt (egyrészt egy emelt szintű ellátást, másrészt a baleseti járadékot), a módosítás ezt szünteti meg.

Szükséges a 38. § kiegészítése annak érdekében, hogy azok, akiknek a korábbi baleseti rokkantsági nyugdíjuk öregségi nyugdíjjá változott és amellett munkát végeznek, kaphassanak baleseti járadékot, ha üzemi balesetet szenvednek.

A 39. §-hoz

Ha a korábban bevallott jövedelemadatok az állami adóhatóságnál módosításra kerültek, és ezért az egészségbiztosítás pénzbeli ellátásai vagy a baleseti táppénz összege magasabb összegben kerül megállapításra, a különbözet kiutalására - igazodva az Ebtv. által szabályozott visszatérítési és kamatfizetési szabályokhoz - akkor kerülhet sor, ha az meghaladja az ezer forintot.

A 40. §-hoz

A módosítás pontosítást tartalmaz arra vonatkozóan, hogy melyik egészségbiztosítási szakigazgatási szerv illetékes abban az esetben, ha a biztosított több biztosítási jogviszonnyal rendelkezik, és egyik munkáltatónál sem működik társadalombiztosítási kifizetőhely.

A 41. §-hoz

A baleseti járadékkal kapcsolatos igénybevételi szabályok pontosítása és kiegészítése szükséges annak érdekében, hogy a baleseti rokkantsági nyugdíjban, illetve a megváltozott munkaképességűek ellátásában részesült személyek ezen ellátásra való jogosultságuk elvesztését követően 3 éven belül tudjanak baleseti járadékot igényelni.

A 42. §-hoz

Tekintettel arra, hogy a pénzbeli ellátások és a baleseti táppénz megállapítása - a törvény értelmében a jövedelemadó-előleg bevallásokon alapul, szükséges kiegészíteni a jogalap nélküli ellátás-igénybevételre vonatkozó eljárási szabályokat. A törvény szerint az, aki az egészségbiztosítás pénzbeli ellátását vagy baleseti táppénzt azért vett fel jogalap nélkül, mert az ellátásban részesülő biztosítottra vonatkozóan a korábban bevallott jövedelemadatok az állami adóhatóságnál módosításra kerültek, felróhatóságra való tekintet nélkül köteles azt visszafizetni.

A 43. §-hoz

A GYED extrával kapcsolatos adatszolgáltatás miatt felhatalmazás szükséges az OEP részére, annak érdekében, hogy a gyermekgondozási segélyre vonatkozó adatokat - kizárólag statisztikai céllal - kezelhesse.

A 44. §-hoz

A vállalkozói adminisztratív költségek csökkentésére irányuló, Egyszerű Állam című középtávú kormányzati programból eredő, az egészségbiztosítás pénzbeli ellátásait érintő egyes feladatok végrehajtásáról szóló 1056/2013. (II. 13.) Korm. határozatban foglaltak értelmében az egészségbiztosítás pénzbeli ellátásainak összegét a nemzeti adóhatósághoz bevallott jövedelemadatokból kell megállapítani. A törvény szerinti felhatalmazás szükséges ahhoz, hogy amennyiben a foglalkoztatók ellenőrzése során megállapításra kerül, hogy a foglalkoztató nem teljesítette a bevallási kötelezettségét, az ellenőrzést végző egészségbiztosítási szerv hiánypótlásra szólíthassa fel a foglalkoztatót.

A 45. §-hoz

A biztosítottak érdekében szükséges rendelkezni arról, hogy a 2015. január 1-jét megelőzően született gyermekekre tekintettel 2014. december 31-ét követően megállapított terhességi-gyermekágyi segély vagy gyermekgondozási díj összege nem lehet alacsonyabb, mint ami a 2013. július 14-én hatályos szabályok alapján járt volna.

Átmeneti rendelkezéseket állapít meg a terhességi-gyermekágyi segély csecsemőgondozási díjra történő átnevezéséhez kapcsolódóan, tekintettel arra, hogy a 2015. január 1. előtt született gyermekek után továbbra is terhességi-gyermekágyi segélyt lehet igénybe venni.

A 46. §-hoz

A módosítás pontosítást tartalmaz arra vonatkozóan, hogy egyrészt a 2013. december 31-e után született gyermekek esetén több gyermek jogán járó gyermekgondozási díjakat lehet egyidejűleg folyósítani, másrészt a gyermekgondozási díj mellett munkát vállaló biztosítottak keresőképtelenségük esetén a gyermekgondozási díj mellett egyidejűleg táppénzre is jogosulttá válhatnak.

A 47. §-hoz

A pénzbeli ellátásokat és a baleseti táppénzt érintő módosításokat a 2014. december 31-ét követően kezdődő ellátásra való jogosultság esetében kell alkalmazni. A 2015. január 1-jét megelőzően megállapított terhességi-gyermekágyi segély és gyermekgondozási díj esetében az ellátás összegét a megállapításkor hatályos jogszabály alapján megállapított összegben kell továbbfolyósítani. A 2014. december 31-ig igényelt és megállapított ellátások összegét tehát az új számítási szabály nem változtatja meg.

Átmeneti rendelkezéseket állapít meg a terhességi-gyermekágyi segély csecsemőgondozási díjra történő átnevezéséhez kapcsolódóan, tekintettel arra, hogy a 2015. január 1. előtt született gyermekek után továbbra is terhességi-gyermekágyi segélyt lehet igénybe venni.

A 48. §-hoz

A szakasz a törvény 18. §-ához, a pénzbeli ellátásokat módosító §-okhoz és a törvény 49. §-ához kapcsolódó szövegcserés módosításokat tartalmaz, továbbá átnevezi a terhességi-gyermekágyi segélyt csecsemőgondozási díjra.

A 49. §-hoz

Hatályukat vesztő rendelkezések.

Az Ebtv. 23. §-ának b), d) és e) pontjának, valamint a 23/A. § a) pontjának és az ezekhez kapcsolódó rendelkezéseknek a hatályon kívül helyezése azt eredményezi, hogy fekvőbeteg-szakellátások igénybevétele során a jövőben nem lehet eltérni a beutalóban foglaltaktól és nem lehet beutaló nélkül igénybe venni a fekvőbeteg-szakellátást. A módosítás azt is eredményezi továbbá, hogy az intézményen belüli orvosválasztásért a szolgáltató nem kérhet részleges térítési díjat, illetve a biztosított kérésére nem lehet eltérni a szakmai protokolltól és a finanszírozási eljárási rendekben foglaltakról kiegészítő térítési díj ellenében.

Az 50. §-hoz

Az Európai Bizottság az emberi szövetek és sejtek adományozására, gyűjtésére, vizsgálatára, feldolgozására, megőrzésére, tárolására és elosztására vonatkozó minőségi és biztonsági előírások megállapításáról szóló 2004/23/EK irányelv átültetésével kapcsolatban fogalmazott meg kérdéseket, mely alapján felmerült az Eütv. 202. § a) és b) pontjában szereplő sejt, szövet és szerv fogalmaknak az áttekintése, valamint azok elhelyezése az Eütv.-ben az általános, a törvény egészének tekintetében alkalmazandó fogalom-meghatározások között. A hatályos, kizárólag az Eütv. XI., a szerv- és szövetátültetésről szóló fejezete tekintetében alkalmazandó definíciók ugyanis a Bizottság megállapításai alapján problémát okoznak az Eütv. egyéb fejezetei alkalmazásában történő fogalom-értelmezéskor.

A törvény szerint a szövet fogalmából az embrió és a magzat, valamint a vér és a véralkotórész kivételre kerül, tekintettel arra, hogy sem a sejt, sem a szövet fogalmába nem tartozik bele az embrió, illetve a magzat.

Az 51. §-hoz

A hő- vagy hideghullámok egészségügyi következménye, halálozást növelő hatása vitathatatlan. Szükséges meghatározni azt a kormányzati (tájékoztatási, illetve riasztási) mechanizmust, illetve klíma-egészségügyi intézkedéseket, amely révén ezek a negatív hatások csökkenthetők.

Az 52. §-hoz

A gyakorlati tapasztalatok, valamint a szakmai megfontolások alapján indokolt a radioaktív anyagokkal szennyezett személyek elkülöníthetőségének szabályozása.

Az 53. §-hoz

A törvény - a korábbi egészségügyi törvény végrehajtási rendelete helyett - törvényi szinten rendelkezik a szabad háziorvos választás alapvető szabályairól, mely jogot a cselekvőképes személy személyesen, a korlátozottan cselekvőképes vagy cselekvőképtelen kiskorú, valamint a cselekvőképességében az egészségügyi ellátással összefüggő jogok gyakorlása tekintetében részlegesen vagy teljesen korlátozott nagykorú személy pedig törvényes képviselője útján gyakorolhat.

Az 54-57. §-hoz

A betegellátás érdekében az állami mentőszolgálat feladatkörének újraszabályozása szükséges a mentés, a betegszállítás és az ügyeleti ellátás területén, melynek eszköze a koordináció és ellenőrzés hatékonyságának növelése.

Ennek részeként az állami mentőszolgálat feladatként határozza meg a törvény a fekvőbeteg-gyógyintézeti sürgősségi ügyeleti rend megszervezéséről való gondoskodást, a fekvőbeteg-ellátáson kívüli sürgősségi, orvosi ügyeleti ellátásban való részvételt, a sürgősségi ügyeleti rend végrehajtásának irányítását és felügyeletét, valamint a fekvőbeteg-ellátáson kívül szervezett ügyeleti ellátás irányítását. A törvény szerint az állami mentőszolgálat az ország egész területére kiterjedően koordinálja és felügyeli a mentést, dönt a mentés szükségességéről, továbbá a mentést végzők szakmai felkészültségével és technikai felszereltségével kapcsolatosan dönt az ellátáshoz szükséges kompetenciáról.

Az ország egész területére kiterjedő, más, mentésre feljogosított szervezetek által végzett mentési tevékenységet, - a működési engedély kiadásához szükséges feltételek teljesülése mellett - az állami mentőszolgálattal kötött együttműködési megállapodásban szükséges szabályozni. Az állami mentőszolgálat kiemelt felelőséggel bír a mentéssel kapcsolatos szakmai kritérium rendszer megalkotásában, koordinálásában, és más, mentésre feljogosított szervezetek által nyújtott ellátás szakszerűségével, vagy a működésének szabályszerűségével kapcsolatos szabályok felülvizsgálatában. Együttműködési megállapodás alapján, az állami mentőszolgálatnak szükséges kialakítani a betegszállítás koordinálását, illetve szakmai irányításuk mellett felülvizsgálni az ellátás szakszerűségével, vagy a működés szabálytalanságával kapcsolatban felmerülő szabálytalanságokat.

A koordináció és a felügyelet során észlelt, az ellátás szakszerűségével vagy a működés szabályszerűségével kapcsolatos szabálytalanságokról haladéktalanul értesíti az egészségügyi államigazgatási szervet.

Az 58-59. §-hoz

Az Országos Tisztifőorvosi Hivatal által vezetett, az egészségügyi szolgáltatatók működési engedélyéről, illetve az ahhoz kapcsolódó adatokról szóló nyilvántartás tartalmaz az egészségügyi szolgáltatók által foglalkoztatott dolgozók egészségügyi tevékenységvégzésére vonatkozó adatokat is. Az alapnyilvántartás az egészségügyi szakképesítést szerzett egészségügyi dolgozók nyilvántartása, míg a működési nyilvántartás meghatározza mely egészségügyi dolgozó jogosult a szakképesítése szerinti szakmában egészségügyi tevékenység végzésére. Ezen nyilvántartások között a rendszeres adatáramlás az ellenőrzés, valamint az egészségügyi dolgozókra vonatkozó valid adatok rendelkezésre állása érdekében szükséges.

A 60. §-hoz

A humánerőforrás-monitoringrendszer adattartalmának biztosítása tekintetében szükséges technikai pontosítások. Az módosítások célja a párhuzamos adatszolgáltatás kiküszöbölése, a szakvizsgát tett személyek adataira vonatkozóan az adatszolgáltató megjelölése, az adatátadásra vonatkozó normaszöveg pontosítása.

A 61-64. §-hoz

A szakorvosképzés minőségének javítása, valamint a szakorvosi utánpótláshiány hatékony kezelhetősége érdekében a központi szervezésben megvalósuló szakorvosképzéshez kapcsolódóan az egészségügyről szóló törvényben szükséges technikai, megfogalmazásbeli módosításokat tartalmazza.

Az egészségügyi szolgáltatók egészségügyi standardok szerinti működésének minősítési folyamata a standardok elkészítésétől, az akkreditációra való jelentkezésen, a felülvizsgálaton át az akkreditációs igazolás kiadásáig tart. E folyamat teljes szabályozása hiányzik, ennek pontosítása történik jelen módosítással.

A szakorvosképzés minőségbiztosításának garanciájaként rögzítésre kerül, hogy a szakorvosjelöltek által létrehozható területi, illetve országos érdekképviseleti szervek is részt vesznek ezen feladatok ellátásában.

E rendelkezések 2015. július 1-jén lépnek hatályba.

A 65. §-hoz

A hatályos jogszabályok az alapellátók együttműködési kötelezettségét írják elő. Szükséges azonban a felkészülés során is az együttműködés: pl. szélsőséges téli időjárás esetén a harmadik trimeszterben lévő várandós kismamák létszámadatainak összegyűjtése, az esetleges elszállításuk előkészítése érdekében, ezért a törvény általános kötelezettségként határozza meg, hogy az egészségügyi válsághelyzetek megelőzése érdekében együttműködési kötelezettség terheli az egészségügyi szolgáltatókat.

A 66. §-hoz

Azon gyermekek után, akik 2015. január 1-jét megelőzően születtek, az ellátásra jogosult 2015-ben is terhességi-gyermekágyi segélyt vehet igénybe, szükséges valamennyi érintett törvényben szabályozni, hogy azon jogszabályhelyek alkalmazása során, ahol 2015. január 1-jétől csecsemőgondozási díj szerepel, terhességi-gyermekágyi segélyt kell érteni.

A 67. §-hoz

A szakorvos képzésre vonatkozó felhatalmazó rendelkezéseket szükséges kiegészíteni a szakorvos képzéshez kapcsolódó támogatások mértékének meghatározására vonatkozó felhatalmazó rendelkezéssel. Az egyes támogatások mértéke a hatályos jogszabályban jelenleg is szerepel, azonban a felhatalmazó rendelkezés erre mindezidáig nem terjedt ki.

A törvény felhatalmazást ad az egészségügyi miniszter részére, hogy rendeletben határozza meg a Központi Implantátumregiszter működésére vonatkozó részletes szabályokat és a bejelentés alól kivett implantátumok körét. A rendelkezés alapján csökkenthetők az egészségügyi szolgáltatók adminisztrációs terhei azáltal, hogy az alacsonyabb kockázatú és nagy tömegben használt implantátumok esetében el lehessen tekinteni az implantátum és a beteg adatainak az implantátum regiszterbe történő felvételétől.

Az Eütv. 101/C. §-a szerint nyilvántartott adatok automatikusan kerülnek át a központi implantátum regiszterbe. Így az egészségügyi szolgáltatók adminisztratív terheinek csökkentése érdekében nem az implantátum regiszter részére történő bejelentés alól kell kivenni egyes beültethető eszközöket, hanem a nyilvántartási kötelezettség alól. A mentesítés lehet teljes, de részleges is olyan esetekben, amikor az adott eszköz valamennyi adata nem vagy csak jelentős nehézséggel állapítható meg.

Az Országos Mentőszolgálat által végzett rendezvénybiztosítási tevékenység után térítési díj csak eseti, szerződéses alapon kérhető. Az egységes szabályozás megteremtéséhez - amely régóta fennálló szakmai igény - szükséges felhatalmazást adja meg a törvény oly módon, hogy felhatalmazza az egészségügyért felelős minisztert a rendezvénybiztosítás és a helyszínbiztosítás részletes szakmai szabályainak, valamint az ezen szolgáltatásokért fizetendő térítés díj mértékének és a megfizetésre vonatkozó rendelkezéseknek a meghatározására.

Szintén felhatalmazást ad a törvény az egyes, környezeti eredetű kórokozók által a lakosságra nézve fertőzési kockázatot jelentő közegek és létesítmények vonatkozásában a fertőzés kockázatának csökkentésére és megelőzésére irányuló közegészségügyi előírások, valamint a kockázatbecslés, kockázatelemzés szabályait megállapítására.

Szükséges megteremteni a sugárszennyezett, és az arra gyanús személyek ellátására vonatkozó részletszabályokat. A felhatalmazó rendelkezés megalkotása ezt teszi lehetővé.

Felhatalmazást ad továbbá a törvény az akkreditációra történő jelentkezéssel kapcsolatos szolgáltatási díjakra vonatkozó részletszabályok megállapítására.

A 68. §-hoz

A törvény ezen szakasza az Eütv. szövegcserés módosításait tartalmazza, többek között az implantátumregiszterre vonatkozó szabályozáshoz, valamint az egészségügyi felsőfokú szakirányú szakképzés szabályozásához kapcsolódva.

A 69. §-hoz

Jelen szakasz az 50. és az 55. §-hoz kapcsolódó hatályon kívül helyező rendelkezéseket tartalmazza.

A 70. §-hoz

A közegészségügyi kockázatok minimalizálhatók azzal, hogy a bizonyítottan egészségügyi és szociális problémát jelentő új pszichoaktív anyagok szigorú kontrol alá kerülnek. A designer drogok a lehető legszigorúbb megítélés alá kell, hogy tartozzanak az általuk képviselt kiemelt társadalmi kockázat miatt. Ennek érdekében 39 eddig új pszichoaktív anyag kerül fel a Gyógyszer Tv. szerinti pszichotróp anyagok listájára.

A 71. §-hoz

Jelenleg nem köti az önkormányzatot semmilyen határidő a tekintetben, hogy nyilatkoznia kell arról, amennyiben nem kíván a praxisjogot megszerezni kívánó orvossal feladat-ellátási szerződést kötni. A módosítás ezért határidőt ír elő ezen nyilatkozat megtételére, előírva egyben azt, hogy az önkormányzat hallgatása a szerződés megkötéséhez való hozzájárulásként értelmezendő, valamint a szerződés megkötésére is határidőt ír elő.

Az önkormányzatnak a praxisjogot megszerezni kívánó orvossal történő szerződéskötést megelőzően ki kell kérnie a praxisjogot engedélyező egészségügyi államigazgatási szerv véleményét.

A 72. §-hoz

A módosítás lehetővé kívánja tenni, hogy a feladat-ellátási szerződés megkötésekor felmerülő vitás kérdések rendezésében a praxisjog engedélyezésére jogosult egészségügyi államigazgatási szerv - a felek által meghatározott kérdések eldöntésében - segítséget nyújtson.

A 73-74. §-hoz

A módosítás a praxiskezelő által vezetett közhiteles nyilvántartások közhiteles adataira vonatkozó pontosító rendelkezéseket tartalmaz.

A 75. §-hoz

A gyakorlatban az az orvos, aki a törvény erejénél fogva szerezte meg praxisjogát, nem feltétlenül rendelkezik a praxisjogra vonatkozó engedéllyel, hanem az engedélyt kiadó hatóság azt hatósági bizonyítvánnyal igazolja. A szabályozás következik a Ket.-ből, azonban a koherens és egyértelmű szabályozás érdekében ezt a szabályt az Öotv.-ben is rögzíteni szükséges.

A 76. §-hoz

Jogszabályi koherencia megteremtését célozza, illetve a közhiteles nyilvántartás közhitelességének garantálása érdekében előírja, hogy az alapul szolgáló ügyféli nyilatkozatnak írásban kell megtörténnie.

A 77-82. §-hoz

A szakorvosképzés minőségének javítása, valamint a szakorvosi utánpótláshiány hatékony kezelhetősége érdekében a központi szervezésben megvalósuló szakorvosképzés törvényi alapjait tartalmazza. Ennek keretében rendelkezik a rezidenseket foglalkoztató - a szakorvosképzésért felelős - egészségügyi államigazgatási szerv kijelöléséről, amely 2015 július 1-jétől felmenő rendszerben az államilag támogatott egészségügyi felsőfokú szakirányú szakképzésben (rezidens képzésben) részt vevő rezidensek foglalkoztatásával kapcsolatos feladatokat ellátja. Rögzíti a foglalkoztatás feltételeit, valamint az egészségügyi dolgozók foglalkoztatására vonatkozó szabályozástól eltérő rendelkezéseket a rezidensek érdekeinek védelme és a szakképzés központi szervezése és irányítása érdekében, egyúttal biztosítja a lehetőségét, hogy a rezidensek foglalkoztatójaként kijelölt egészségügyi államigazgatási szerv is jogosult legyen az egészségügyi ágazati béremeléshez kapcsolódó támogatások igénylésére ily módon azok biztosítására is az általa foglalkoztatott rezidensek részére. A fenti céllal összhangban a megfelelő jogszabályi terminológia átvezetése érdekében a módosítás több technikai jellegű pontosítást tartalmaz.

A 83-84. §-hoz

Szövegcserés pontosításokat és hatályon kívül helyező rendelkezéseket tartalmaz.

A 85., a 91. és a 94. §-hoz

Az 1979. évi 25. törvényerejű rendelettel kihirdetett, a pszichotróp anyagokról szóló, Bécsben az 1971. évi február hó 21. napján aláírt egyezmény 2. cikk (9) bekezdése felhívja a részes államokat, hogy, amennyire módjukban áll, tegyenek meg mindent annak érdekében, hogy kiterjesszék a felügyeletet azokra az anyagokra, amelyeket az Egyezmény nem érint, de amelyek felhasználhatók pszichotróp anyagok tiltott gyártására. Az új pszichoaktív anyagok olyan vegyületek, amelyek sok esetben felhasználhatók pszichotróp anyagok gyártására. Nagyon fontos ezen anyagok esetében minél hamarabb megkezdeni a törvény 86. §-ában is módosítással érintett kockázatértékelést. Egy vegyület a miniszteri rendelet módosítással hamarabb felkerülhet az új pszichoaktív anyagok jegyzékére, ily módon hatékonyabban megvalósulhat az egyezmény 2. cikk (9) bekezdése végrehajtása.

Az új pszichoaktív anyagokkal végezhető tevékenységekről, valamint ezen anyagok jegyzékre vételéről és jegyzékeinek módosításáról szóló 66/2012. (IV. 2.) Korm. rendelet (a továbbiakban: kormányrendelet) új pszichoaktív anyagokat tartalmazó C) jegyzékét az folyamatosan megjelenő új vegyületek miatt gyakran módosítani szükséges. Annak érdekében, hogy a jogalkotás gyorsabban tudjon reagálni változásokra, indokolt, hogy az új pszichoaktív anyagokat a jövőben miniszteri rendelet sorolja fel 2015. január 1-jétől.

A 86. §-hoz

Az új pszichoaktív anyagokkal kapcsolatban végzett kockázatértékelések sok esetben azért nem alapozták meg az anyagok szigorúbb vagy enyhébb besorolását, mert a kockázatértékelő számára nem állt rendelkezésre elegendő számú és minőségű adat. Az adatok hiányában az anyagok kockázatosságára vonatkozóan nem lehet megalapozott következtetéseket levonni és bármilyen kísérlet megfelelő mennyiségű információ hiányában közegészségügyi szempontból rendkívül kockázatos. Éppen ezért úgy kell módosítani a Gytv. 15/C. §-át, hogy a kockázatértékelés az első év után meghosszabbítható legyen egészen addig, amíg az új pszichoaktív anyagok kockázatosságára nézve elegendő adat áll rendelkezésre.

A 87. §-hoz

A Gytv. 16. §-ának módosítására az ellátásbiztonság magasabb szintjének biztosítása érdekében van szükség. Fontos időben tudni a hatóságoknak és a gyógyszerellátás érintett szereplőinek, ha egy adott gyógyszer forgalmazása szünetel vagy megszűnik.

A 88. §-hoz

Az elektronikus adat ideiglenes hozzáférhetetlenné tétele hatékonyabban foganatosítható, ha az nem igényli a hatóságok közötti megkeresést. A törvény az intézkedés elrendelésére a gyógyszerészeti államigazgatási szervet jelöli ki, hiszen ide érkezik be az illegális gyógyszerek forgalmazásával kapcsolatos legtöbb információ. Az engedély nélkül forgalmazott „csodaszerek” elleni hatósági fellépésnek is fontos eszköze a rendelkezés, és a közegészség védelme érdekében fontos, hogy a szolgáltatók gyorsan teljesítsék a hatóság felhívását, ezért a kötelezettség elmulasztása esetén szankciókkal kell szembe nézniük.

Amennyiben az ideiglenes elrendelést követően az illegális terméket kínáló tartalom újra megjelenik, az intézkedés ismételten foganatosítható.

A 89. §-hoz

A módosítás egyértelművé teszi, hogy a hatóanyagok Magyarországon székhellyel vagy telephellyel rendelkező importőrei, gyártói és forgalmazói esetében az engedélyezést követő módosítások engedélyezési eljárása a normál engedélyezési eljárás rendje szerint alakul.

A 90. §-hoz

Lehetővé kell tenni a kedvezményezetti státuszt megszerző gyógyszerek esetében az igazgatási szolgáltatási díjmentességet azáltal, hogy a gyógyszerészeti államigazgatási szerv a forgalombahozatali engedély jogosultja számára a kedvezményezetti státusz megszerzését megelőzően beszedett díjat utólag visszatéríti.

A 92. §-hoz

A módosítás új díjtételeket vezet be. A díjtételek módosításának célja, hogy az igazgatási szolgáltatási díjak a hatóanyagok importja, gyártása és forgalmazása elsősorban az engedélyezett tevékenység terjedelméhez igazodjon, így az alapdíj a korábbi engedélyezési díjhoz képest jelentősen lecsökken, ugyanakkor újabb hatóanyagonként további díjtételek kerülnek megállapításra.

A 93. §-hoz

A módosítás a koherencia megteremtésére irányul, hiszen a Gytv. rendelkezéseinek betartását a gyógyszerészeti államigazgatási szerv mellett az egészségügyi államigazgatási szerv is végzi.

A 95. §-hoz

A módosítás célja az egészségügyben működő szakmai kamarák jogi személyiséggel rendelkező területi szervezetei és országos szervei bírósági nyilvántartásával összefüggő kérdések rendezése. A civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény (a továbbiakban: Cnytv.)

- 4. §-a alapján a bíróság abban az esetben tartja nyilván a törvénnyel létrehozott köztestületet, ha a törvény eltérően nem rendelkezik,

- 69. §-a alapján a köztestület esetében a Cnytv. rendelkezéseit akkor kell alkalmazni, ha a szervezetre irányadó törvény eltérően nem rendelkezik,

- 70. §-a arról is rendelkezik, hogy a köztestületet a bíróságnak nem kell nyilvántartania akkor, ha a létrehozását rendelő törvény így rendelkezik.

A Cnytv. elfogadásakor, valamint azt követően is több köztestület esetében döntött arról a jogalkotó, hogy a köztestületet a bíróságnak nem kell nyilvántartania. Ilyen tartalmú szabályozás van hatályban például az országos és a területi közjegyzői kamara, az ügyvédi kamara, a Magyar Bírósági Végrehajtói Kamara, valamint a Magyar Igazságügyi Szakértői Kamara vonatkozásában is. A törvény arról rendelkezik, hogy a törvényszék nem veszi nyilvántartásba az egészségügyben működő szakmai kamarák (egyébként jogi személyiséggel rendelkező) területi szervezeteit és országos szerveit.

Mivel ilyen rendelkezést a törvény az egészségügyben működő szakmai kamarák egésze tekintetében nem tartalmaz, ebből következően a három egészségügyi kamarát - mint egységes köztestületet - továbbra is szükséges bírósági nyilvántartásban tartani. A törvény ugyanakkor egyértelműen rendezi azt a jogbizonytalanságot okozó helyzetet, miszerint a jogi személyiséggel rendelkező területi szervezeteket, valamint az országos szerveket (pl. országos küldöttközgyűlés, országos elnökség, országos felügyelőbizottság, országos etikai tanács, stb.) nem szükséges a Cnytv. szerint külön-külön is nyilvántartani.

A Cnytv. 103. §-a alapján azokra a köztestületekre vonatkozó adatokat, melyeket a Cnytv. hatálybalépését követően - külön törvény alapján - a bíróság nem tart nyilván, törölni kell a nyilvántartásból, a köztestület nyilvántartásból való törléséről nem kell végzést hozni. E rendelkezésre tekintettel a szabályozás további átmeneti rendelkezés elfogadását nem teszi szükségessé.

A 96. §-hoz

A három egészségügyben működő szakmai kamaránál 2015. évben esedékesek az általános kamarai választások. A hatályos szabályozás magas érvényességi küszöböt ír elő a kamarai választások minden fordulójában (a szavazásra jogosultak legalább 25%-a). Ha a területi szervek felállítása nem lenne eredményes, veszélybe kerülhetne a kamarák egészének működése. Más ágazati kamarák esetében a választások második fordulójának érvényességét a résztvevők számára tekintet nélkül vagy törvény biztosítja, vagy a szabályozás az alapszabályra bízza e kérdés rendezését. A módosítás célja a kamarai küldöttek választására vonatkozóan a kamarák működéshez fűződő közérdek érvényesítése. Eszerint a választás első körében a tagok több mint negyedének részvétele szükséges az érvényességhez, míg a második körben nincs részvételi küszöb, tehát bármekkora létszámnál érvényes a választás. A két választás közt legalább 15 napnak kell eltelnie. Emellett a törvény tartalmazza, hogy a második kör érvényességére vonatkozóan a kamara az alapszabálya a fentieknél szigorúbb szabályt is előírhat.

A 97. §-hoz

A törvény az egészségügyben működő szakmai kamarákról szóló 2006. évi XCVII. törvény azon rendelkezéseinek jogtechnikai deregulációját tartalmazza, amelyek

a) a jogalkotásról szóló 2010. évi CXXX. törvény (a továbbiakban: Jat.) hatálybalépését megelőzően más törvények módosítását végezték el, azaz a Jat. 12. §-a alapján végrehajtottá váltnak tekintendők, azonban a Jat. későbbi elfogadására tekintettel formálisan még nem veszítették hatályukat, vagy

b) korábbi szabályozásokhoz kapcsolódó olyan átmeneti rendelkezéseket tartalmaznak, amelyek hatályban tartása már okafogyott.

A 98. §-hoz

A gyógyászati segédeszköz ismertetés felügyeletével kapcsolatban szükséges a jogszabályi helyek közötti koherenciát megteremteni a feladatok és jogosultságok összehangolásával.

A gyógyszer- és gyógyászati segédeszköz ismertetés felügyeleti eljárások ügyintézési határidejét a Gyftv. nem szabályozza, így arra jelenleg a Ket. általános - alapvetően a kérelemre indult eljárások terjedelméhez és jellegéhez mért - 21 napos határideje irányadó. Ezen határidő az ismertetés felügyeleti eljárások széles körű terjedelméhez, bonyolultsági fokához nem igazodik, a gyakorlat azt mutatja, hogy az eljárásokban a tényállás részletes feltárása időigényes, ezért a hatékony és eredményes eljárás lefolytatásához szükséges az eljárási határidő módosítása.

A 99. §-hoz

A rendelkezés bevezetésével biztosítható, hogy amennyiben a gyógyszer kedvezményezetti státuszt kapott, akkor az egészségbiztosító a befizetett igazgatási szolgáltatási díjat a forgalomba hozatali engedély jogosultjának visszatérítse.

A 100. §-hoz

Szükséges az egészségbiztosító számára lehetővé tenni, hogy azokban az esetekben, amikor a gyógyszerek alkalmazásának költséghatékonyságát alapvetően meghatározza az alkalmazott dózis, az adagolás és más gyógyszerekkel történő együttadás, az adott gyógyszer forgalombahozatali engedélyének jogosultjával, illetve a forgalmazójával kötendő támogatásvolumen-szerződésben rögzítésre kerüljenek - a gyógyszer alkalmazási előírásának megfelelően - azok a feltételek, amelyek alapján a befizetési kötelezettség keletkezik.

A 101. §-hoz

Szükségessé vált pontosítani a fekvőbeteg-ellátásban is alkalmazható (támogatási érték nélküli támogatási kategóriába tartozó) gyógyszer esetében a kedvezményezetti státusz kérelmezéséhez szükséges feltételeket.

A 102. §-hoz

Az egészségbiztosítási szerv köteles kezdeményezni új gyógyászati segédeszköz csoport nyitását a beérkezett egyedi méltányossági kérelmek alapján. Szükséges azt pontosítani, hogy az intézkedés alapjául szolgáló kérelmek értékelésénél célszerű a beérkezett kérelmek száma helyett a benyújtók számát figyelembe venni, valamint csak azokat a kérelmeket, amelyek esetében az elbírálás során pozitív döntés született.

A 103. §-hoz

A közgyógyellátás jogcímén történő gyógyászati segédeszköz-javítás szabályait jelenleg a szociális igazgatásról és szociális ellátásokról szóló 1993. évi III. törvény (a továbbiakban: Szoctv.), a Gyftv., valamint a gyógyászati segédeszközök társadalombiztosítási támogatásba történő befogadásáról, támogatással történő rendeléséről, forgalmazásáról, javításáról és kölcsönzéséről szóló miniszteri rendelet tartalmazza. Mivel a közgyógyellátás jogcímének a Szoctv.-ben meghatározott érvényesíthetősége alapjául csak a Gyftv.-ben meghatározott feltételek szolgálnak, a jogszabályi koherencia megteremtése céljából törvényi szinten szükséges szabályozni, hogy a közgyógyellátásra jogosultak részére közgyógyellátás jogcímén rendelt gyógyászati segédeszközök javítása térítésmentes, ha az eszköz támogatással javítható.

A 104. §-hoz

Értelmezési problémát okozott az elbírálás során, hogy az új közforgalmú gyógyszertár létesítésére vonatkozó pályázati kiírás tartalmi követelményei között eddig nem szerepelt a pályázat benyújtásának határnapja, ezért szükséges ennek rögzítése.

A 105. §-hoz

A fiókgyógyszertár áthelyezésekor határidő megjelölése nélkül lehetőség van a létesítés és az áthelyezés időbeli elhúzódására, határidő előírásával jobban érvényt lehet szerezni a folyamatos lakossági gyógyszerellátás biztosításának.

A 106. §-hoz

A módosítás célja - összefüggésben az áthelyezés és létesítés 6 hónapos határidejének előírásával - a kistelepülések gyógyszerellátásának javítása azáltal, hogy ha a legközelebbi közforgalmú gyógyszertár működtetője a rendelkezésre álló határidőn belül nem nyitotta meg a fiókgyógyszertárat, és ez nem először fordult elő, akkor három évig más közforgalmú gyógyszertár működtetője teheti ezt meg a földrajzi távolság figyelembe vétele mellett.

A 107. §-hoz

Intézeti gyógyszertár esetében nem szerepel az intézeti vezető főgyógyszerész neve a működési engedélyben, ezért - alapul véve a közforgalmú gyógyszertárak működési engedélyét - az intézeti gyógyszertár működési engedélyezésekor is szükséges rögzíteni a vezetésért felelős személy nevét.

A 108. §-hoz

A felmerülő, indokolatlan terhet jelentő költségek elkerülése érdekében célszerű, hogy a közforgalmú gyógyszertár adatainak (neve vagy pontos címe) megváltozásakor az ellátott fiók és kézigyógyszertárak működési engedélye hivatalból módosuljon.

A 109. §-hoz

A fiókgyógyszertár létesítésére határidő megjelölése nélkül lehetőség van a létesítés és az áthelyezés időbeli elhúzódására, határidő előírásával jobban érvényt lehet szerezni a folyamatos lakossági gyógyszerellátás biztosításának.

Számos esetben előfordult, hogy a közforgalmú gyógyszertár létesítésére kiírt pályázat nyertese a pályázatban vállalt többletszolgáltatást neki felróható okból nem teljesítette, ezért indokolt a szankcionálás lehetőségének megteremtése az egészségügyi államigazgatási szerv számára.

A 110. §-hoz

A kiemelten súlyos szakmai szabálysértést ismételten elkövető személyi jogos gyógyszerészre vonatkozóan indokolt azon szankció lehetőségének megteremtése, amelynek értelmében nem szerezhet személyi jogot más közforgalmú gyógyszertár vezetésére.

A 111. §-hoz

A gyógyszertár vezetőjét helyettesítő felelős vezető személyére is indokolt a személyi joggal rendelkező gyógyszertárvezetőre vonatkozó feltételek előírása, ezért az ő esetükben is szükséges a vezetésre való alkalmasság rögzítése.

A 112. §-hoz

A 103. §-hoz kapcsolódó átmeneti rendelkezést tartalmaz.

A 113. §-hoz

Azon gyermekek után, akik 2015. január 1-jét megelőzően születtek, az ellátásra jogosult 2015-ben is terhességi-gyermekágyi segélyt vehet igénybe, szükséges valamennyi érintett törvényben szabályozni, hogy azon jogszabályhelyek alkalmazása során, ahol 2015. január 1-jétől csecsemőgondozási díj szerepel, terhességi-gyermekágyi segélyt kell érteni.

A 114. §-hoz

A szakasz több szövegcserés, technikai jellegű, koherenciát teremtő pontosítást tartalmaz, továbbá az alábbi kérdéseket rendezi:

- a lakosság szempontjából fontos, hogy a leghosszabb időtartamú nyitva tartást vállaló pályázónak legyen elsősorban lehetősége gyógyszertár létesítésére, ezért több érvényes, a pályázati kiírásban előírt feltételeket teljesítő pályázat esetére indokolt kiegészíteni az elbírálás során figyelembe vehető szempontok körét;

- amennyiben a közforgalmú gyógyszertár létesítésére kiírt pályázat nyertese a pályázat keretén belül többletszolgáltatásként fiókgyógyszertár létesítését vállalta, indokolt a létesítendő fiókgyógyszertár településéhez közelebb működő gyógyszertárral szemben előnyben részesíteni a nyertes pályázót a fiókgyógyszertár létesítésének engedélyezése során;

- a gyógyszertár vezetőjét helyettesítő felelős vezető személyére is indokolt a személyi joggal rendelkező gyógyszertárvezetőre vonatkozó feltételek biztosítása, ezért az ő esetükben is szükséges a vezetésre való alkalmasság rögzítése;

- a gyógyszertár vezetőjét helyettesítő hatósági vezető személyére is indokolt a személyi joggal rendelkező gyógyszertárvezetőre vonatkozó feltételek biztosítása, ezért az ő esetükben is szükséges a vezetésre való alkalmasság rögzítése.

A 115. §-hoz

A szakasz technikai jellegű pontosításokat tartalmaz.

A 116. §-hoz

Az Eftv. a szakellátási kapacitás fogalmának meghatározásakor eddig csak a szakorvosi és nem szakorvosi órák számát, valamint az aktív és krónikus ellátási ágyak számát nevesítette. Az ezen kapacitások alá nem tartozó kapacitásokról pedig akként rendelkezett az Eftv., hogy azok mértékegységét az Eftv. végrehajtási rendeletében szabályozott eljárásban kell megállapítani. A transzparencia érdekében azonban indokolt, hogy a már megállapított mértékegységek törvényi fogalom részévé váljanak, ennek érdekében szükséges a szakellátási kapacitás fogalmának módosítása.

A 117. §-hoz

Az egészségügyi intézményrendszer átalakításával érintett GYEMSZI jogutódjaként az Állami Egészségügyi Ellátó Központ (a továbbiakban: ÁEEK) gyakorolja majd az államot megillető tulajdonosi jogokat az egészségügyi szakellátásokhoz használt állami vagyon tekintetében.

A 118. §-hoz

Szükséges annak egyértelművé tétele, hogy az egészségügyi ellátási szerződés és a feladat-ellátási megállapodás megkötésére vonatkozó szabályokat azok módosítása során is alkalmazni kell.

A 119-120. §-hoz

Az egészségügyi intézményrendszer átalakításával érintett GYEMSZI jogutódjaként az Állami Egészségügyi Ellátó Központ (a továbbiakban: ÁEEK) gyakorolja majd az államot megillető tulajdonosi jogokat az egészségügyi szakellátásokhoz használt állami vagyon tekintetében, ehhez szükséges ez a rendelkezés.

Másrészt a járóbeteg-szakellátási kapacitásokhoz kapcsolódó ellátási területekkel kapcsolatos átmeneti szabály hatályát terjeszti ki a következő évre.

A 121. §-hoz

A genetikai kutatási lehetőségek és módszerek folyamatos fejlődésével, alkalmazásuk egyre kiterjedtebbé válásával szükségszerűvé vált a Gtv. által használt fogalmak pontosítása. A Gtv. jelenleg hatályos genetikai teszt fogalmát felhasználva, azt magába építve, a humángenetikai vizsgálat fogalma, mint új gyűjtőfogalom került újraalkotásra. A fogalom újraalkotása megkönnyíti annak gyakorlatbeli alkalmazását és értelmezését a további felhasználás célja szerinti kategorizálások (klinikai genetikai vizsgálat, genetikai szűrővizsgálat, kutatás célú genetikai vizsgálat) megkülönböztetésével. A fogalmak pontosítása a genetikai mintát szolgáltató személytől és a veszélyeztettek beazonosításától indul ki.

A 122. §-hoz

A Gtv. hatálybalépéséhez kapcsolódó, már teljesült átmeneti rendelkezések hatályon kívül helyezését és a fogalom-módosításhoz kapcsolódó pontosítást tartalmazza.

A 123. §-hoz

Egyrészt az Önkéntes Kölcsönös Biztosító Pénztárakról szóló 1993. évi XCVI. törvény több olyan egészségügyi intézményt nevesít, amelyek feladatit már most is más szervezet látja el, valamint a jövőben átkerülhetnek más intézményekhez, ezért indokolt, hogy az intézmények neve helyett azok a feladatkörük szerint legyenek megjelölve. Másrészt a terhességi-gyermekágyi segély csecsemőgondozási díjra történő átnevezéséhez kapcsolódó technikai módosításokat tartalmazza ez a szakasz.

A 124. §-hoz

Azon gyermekek után, akik 2015. január 1-jét megelőzően születtek, az ellátásra jogosult 2015-ben is terhességi-gyermekágyi segélyt vehet igénybe, szükséges valamennyi érintett törvényben szabályozni, hogy azon jogszabályhelyek alkalmazása során, ahol 2015. január 1-jétől csecsemőgondozási díj szerepel, terhességi-gyermekágyi segélyt kell érteni.

A 125-126. §-hoz

Tekintettel arra, hogy az Ehi. 15. § (7) bekezdésének hatálybalépése óta eltelt hosszú időszak alatt megváltozott a migránsok elhelyezésére szolgáló létesítmények struktúrája, fenntartója szükséges a rendelkezés megváltozott viszonyokhoz, új létesítménytípusokhoz való igazítása.

A koherencia érdekében szükséges, hogy a harmadik országbeli állampolgárok, EGT-állampolgár és családtagja a Bevándorlási és Állampolgársági Hivatal által fenntartott menekültügyi őrzött befogadó központokban, befogadó állomásokon és közösségi szállásokon, valamint a Rendőrség őrzött szállásain való elhelyezéskor érvényesülő közegészségügyi követelmények, előírások egy jogszabályban való meghatározása.

A 127-129. §-hoz

Az egészségügyi intézményrendszer átalakításával érintett GYEMSZI helyébe, annak jogutódjaként az állami egészségügyi szolgáltatók és az egészségügyi ellátáshoz használt állami vagyon vonatkozásában a fenntartói, illetve tulajdonosi joggyakorlói feladatok tekintetében az Állami Egészségügyi Ellátó Központ lép, ezért szükséges

- a Nemzeti Földalapról szóló 2010. évi LXXXVII. törvény, valamint

- a települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény módosítása.

A 130. §-hoz

A létfontosságú rendszerek és létesítmények azonosításáról, kijelöléséről és védelméről szóló 2012. évi CLXVI. törvény ágazatokra lebontva, nevesítve tartalmazza a létfontosságú rendszerelemek kijelölése szempontjából érintett alágazatokat. Az egészségügyi ágazaton belül jelenleg is meglévő alágazatok (aktív fekvőbeteg-ellátás, mentésirányítás stb.) kiegészítése szükséges a gyógyszer-nagykereskedelemmel, amely alágazaton belül létfontosságú rendszerelem azonosításának és kijelölésének szükségessége merült fel és ennek kormányrendeleti szinten történő végrehajtásához a törvényben is nevesíteni kell az újabb alágazatot.

A 131-133. §-hoz

Az egészségügyi intézményrendszer átalakításával érintett GYEMSZI helyébe, annak jogutódjaként az állami egészségügyi szolgáltatók és az egészségügyi ellátáshoz használt állami vagyon vonatkozásában a fenntartói, illetve tulajdonosi joggyakorlói feladatok tekintetében az Állami Egészségügyi Ellátó Központ lép, ezért szükséges a fekvőbeteg-szakellátó és egyes fekvőbeteg-szakellátóhoz kapcsolódó egészségügyi háttérszolgáltatást nyújtó, 100%-os állami tulajdonban lévő, valamint azok 100%-os tulajdonában lévő gazdasági társaságok által ellátott feladatok központi költségvetési szervek általi átvételéről, valamint az ezzel kapcsolatos eljárási kérdések rendezéséről szóló 2013. évi XXV. törvény módosítása.

A 134-135. §-hoz

A törvény ezen szakasza a terhességi-gyermekágyi segély csecsemőgondozási díjra történő átnevezéséhez kapcsolódó technikai módosításokat tartalmazza.

A 136-137. §-hoz

Tekintettel arra, hogy a vállalkozói adminisztratív költségek csökkentésére irányuló, Egyszerű Állam című középtávú kormányzati programból eredő, az egészségbiztosítás pénzbeli ellátásait érintő egyes feladatok végrehajtásáról szóló 1056/2013. (II. 13.) Korm. határozat 2. pontjában meghatározott feladat végrehajtása érdekében 2013. július 15-én kihirdetésre került rendelkezések - a kihirdetést követően bekövetkezett jogszabályváltozások miatt - jelen törvény 20-49. §-ában újra szabályozásra kerültek, a kihirdetett, de még hatályba nem lépett jogszabályhelyek hatályba nem lépéséről kell rendelkezni.

-----STARTING---POINT---VEGE---

A 138-139. §-hoz

Ezen szakaszok hatályba léptető rendelkezéseket és jogharmonizációs záradékot tartalmaznak.