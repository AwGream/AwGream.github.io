2012. évi LXXVIII. törvény indokolása

a Nemzetközi Valutaalap Alapokmánya módosításának kihirdetéséről és Magyarország kvótájának megemeléséről

Általános indokolás

A Tizennegyedik Általános Kvóta-felülvizsgálat elvégzésére a Nemzetközi Monetáris és Pénzügyi Bizottság (a továbbiakban: NMPB) irányadó állásfoglalása alapján került sor.

2009. októberi ülésén az NMPB megállapította, hogy a kvótareform kulcsfontosságú a Valutaalap legitimációjának és hatékonyságának növelése céljából. Külön rámutatott arra, hogy a Valutaalap kvótalapú intézmény, és az is kell, hogy maradjon. A Valutaalap felismerte, hogy a kvótarészesedések megoszlásának tükröznie kell a tagországok jelenlegi világgazdasági súlyát és arányait. E tekintetben az elmúlt időszak során jelentős változások történtek, a dinamikus, feltörekvő piacok gyors növekedésének hatására.

Ennek megfelelően, az NMPB támogatta a kvótarészesedések módosítását, amely összességében a felülreprezentált országok súlyának csökkentését, az alulreprezentált országok súlyának növekedését eredményezi. Az NMPB ezen kívül elkötelezett a legszegényebb tagországok szavazati részesedésének megtartása mellett.

A Tizennegyedik Általános Kvóta-felülvizsgálatról szóló javaslatok kidolgozása során az Ügyvezető igazgatóság fontolóra vette - többek között - az átfogó kvótaemelés mértékét, a kvótarészesedések célul kitűzött megváltoztatásának nagyságát és definícióját, a jelenlegi formula szerepét a kvótaemelések allokációjában, valamint alternatív mérőszámok alkalmazási körét és a legszegényebb tagországok érdekei megvédésének lehetőségeit.

A Valutaalap középtávú forrásigényének felméréséhez kapcsolódóan az Ügyvezető igazgatóság hangsúlyozta azt is, hogy az Alap kvótaalapú intézmény kell, hogy maradjon, függetlenül a kölcsönforrások értékének nemrégiben bekövetkezett jelentős növekedésétől. Az Ügyvezető igazgatóság rámutatott továbbá arra is, hogy számos mutató szerint a Valutaalap relatív mérete jelentősen csökkent az utolsó, tizenkét évvel ezelőtti általános kvóta-felülvizsgálat óta.

Az elmúlt időszak eseményei rávilágítottak arra, hogy a pénzügyi válságok a globális pénzügyi rendszer révén a tagországok széles körét érinthetik, és ezáltal a Valutaalap hiteleire és programjaira a tagországok nagyobb köre támaszthat igényt.

Magyarország részvételi kvótája a jelenlegi 1038,4 millió SDR-ről 1940 millió SDR-re emelkedik. A Valutaalap tagsághoz kötődő minden pénzügyi művelet - beleértve a kvótaemelést is - a Valutaalap és a tagállam monetáris hatósága (jegybank) között folyik, és nem érinti közvetlenül a kormányzati szektort, azaz a Valutaalap sajátos szerepkörének megfelelően ebben a vonatkozásban is eltér a többi nemzetközi pénzügyi intézménytől.

A kvótaemelés következtében Magyarországnak 901,6 millió SDR-t kell befizetnie a Valutaalapnak; ezen összeg 25%-át (mintegy 225,4 millió SDR-t) SDR-ben vagy szabadon felhasználható valutában, a fennmaradó 75%-át (mintegy 676,2 millió SDR) pedig forintban. A kvótaemeléshez kapcsolódóan SDR-ben, illetve szabadon felhasználható valutában teljesítendő összeg a kvóta ún. tartalékhányadának a része, amely azt jelenti, hogy Magyarország nemzetközi tartalékainak továbbra is részét képezi, a Valutaalap kamatot fizet rá és minden különösebb indoklás nélkül visszahívható. A forint hányad teljesítése a Magyar Nemzeti Bankról szóló 2011. évi CCVIII. törvény 38. § (1) bekezdése alapján a Valutaalap MNB-nél vezetett, nem kamatozó számláján jóváírás, vagy az MNB által kiállított, át nem ruházható, nem kamatozó fizetési kötelezvény formájában történik. Az MNB törvény felhatalmazza az MNB-t, hogy a Nemzetközi Valutaalap tagsággal kapcsolatban mindezeket a műveleteket a Magyar Állam nevében végrehajtsa.

Az MNB-t illetően egyrészt a nemzetközi tartalékok szerkezetében történik változás - nő az SDR aránya a nemzetközi tartalékokban -, másrészt a befizetett forint kvóta hányad következtében az MNB mérleg mindkét oldala azonos összeggel megemelkedik.

Az Alapokmány jelenleg az ügyvezető igazgatók két kategóriáját különbözteti meg: vannak kinevezett és választott ügyvezető igazgatók. Az Alapokmány módosítása értelmében megszűnik a kinevezett ügyvezető igazgatók kategóriája és minden ügyvezető igazgatói tisztséget választás útján kell betölteni, kivéve az átmeneti időszakra vonatkozó, lentebb tárgyalt eseteket. A választott ügyvezető igazgatók megválasztási folyamata, hivatali ideje és jogállása változatlan marad.

Az Alapokmány jelenleg úgy rendelkezik, hogy az Ügyvezető igazgatóság összesen 20 ügyvezető igazgatóból áll (5 kinevezett és 15 választott), de felhatalmazza a Kormányzótanácsot a választott ügyvezető igazgatók számának növelésére vagy csökkentésére minden egyes rendes ügyvezető igazgató-választás alkalmával. Tekintettel arra, hogy a jövőben minden ügyvezető igazgató választás útján nyeri el pozícióját, a módosítás fenntartja az általános szabályt az Ügyvezető igazgatóság összméretét illetően, valamint a méretmódosítás mechanizmusát is.

A módosítás hatálybalépésével megszűnik az Alapokmány szerint kinevezett ügyvezető igazgatói kategória. Ugyanakkor, a módosítás hatálybalépésekor lesznek hivatalban lévő ügyvezető igazgatók, akiket a jelenlegi Alapokmány idevágó rendelkezéseinek megfelelően neveztek ki. Az átmenet kezelésére az Ügyvezető igazgatóság javasolja, hogy ebben az időszakban minden egyes hivatalban lévő ügyvezető igazgatót, akit a jelenlegi Alapokmány XII. cikk, 3(b)(i) vagy 3(c) szakasza alapján neveztek ki, tekintsenek úgy, mintha az őt kinevező tagország választotta volna ügyvezető igazgatóvá. Olyan ügyvezető igazgatók esetében pedig, akiket a XII. cikk, 3(c) szakasza alapján neveztek ki, úgy kellene tekinteni, mintha más tagországok választották volna meg őket, ha azok hozzájárultak ahhoz, hogy az ügyvezető igazgató megkaphassa a hozzájuk rendelt szavazatokat. Azoknak az ügyvezető igazgatóknak a jogállása, akik a szóban forgó átmeneti szabályok értelmében megválasztottnak tekinthetők, azonos a többi megválasztott ügyvezető igazgató jogállásával.

A XII. cikk, 3 (f) szakasza szerint minden, a módosítás hatályba lépésekor hivatalban lévő ügyvezető igazgató továbbra is hivatalban marad, amíg utódját meg nem választják.

Az Alapokmányban számos egyéb rendelkezés is található, melyek hivatkoznak a kinevezett ügyvezető igazgatókra. Ezeket törölni, illetve módosítani kellett a módosítások figyelembe vételével. A következő rendelkezésekről van szó: XII. cikk, 3(f), 3(i)(i)-(v), 3(j) és 8. szakaszok; XXI. cikk, (a)(ii)); XXIX. cikk, (a); „D” Függelék, I(a), 5(f) szakasz; „E” Függelék és „L” Függelék, 1(b) és 3(c) szakaszok.

Részletes indokolás

Az 1. §-hoz

Az Országgyűlés e §-sal felhatalmazást ad a Nemzetközi Valutaalap Alapokmánya a Nemzetközi Valutaalap Kormányzótanácsa 66-2. számú határozatával történő módosítása kötelező hatályának elismerésére.

A 2. §-hoz

Az Országgyűlés e §-sal a Nemzetközi Valutaalap Kormányzótanácsa 66-2. számú határozata alapján elfogadja Magyarország kvótájának 1940 millió SDR-re történő megemelését.

A 3. §-hoz

Az Alapokmány módosításait a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 4. §-hoz

A § a Nemzetközi Valutaalap Alapokmánya módosításának hiteles angol nyelvű szövegét és hivatalos magyar nyelvű fordítását tartalmazza.

Az 5. §-hoz

Az 5. §-nak megfelelően a törvény a kihirdetését követő napon lép hatályba.

Az Alapokmány XXVIII. Cikk a) pontja szerint „a jelen alapokmány módosítását célzó bármilyen javaslatot, származzék az tagtól, kormányzótól vagy az Ügyvezető igazgatóságtól, a Kormányzótanács elnökéhez kell eljuttatni, aki a javaslatot a Kormányzótanács elé terjeszti. Ha a javasolt módosítást a Kormányzótanács jóváhagyja, az Alap körlevél vagy távirat útján valamennyi tagot nyilatkozattételre kéri, hogy elfogadják-e a javasolt módosítást. Ha a tagok háromötöde, amely az összes szavazat nyolcvanöt százalékával rendelkezik, elfogadta a javasolt módosítást, e tényt az Alap valamennyi taghoz intézett formális közleménnyel igazolja.”

A Valutaalap 2010. december 22-én kelt közleményében értesítette a tagokat a határozat Kormányzótanács általi jóváhagyásáról (2012. december 15.) és egyben nyilatkozattételre kérte fel őket. A tagok háromötödének és a kvóták nyolcvanöt százalékával rendelkező tagállamoknak jóváhagyó nyilatkozata után kerül sor a Valutaalap valamennyi taghoz intézett formális közleményének megküldésére, majd - összhangban a XXVIII. cikk c) pontjával - ezt követő három hónappal a határozat nemzetközi jogi hatálybalépésére.

A nemzetközi szervezetekkel kapcsolatos eljárásról szóló 2005. évi L. törvény 10. § (4) bekezdése alapján, ha a szerződés hatálybalépésének naptári napja a szerződés kihirdetésekor nem ismert, a kihirdető jogszabály a szerződés szövegét tartalmazó rendelkezés hatálybalépése vonatkozásában csak a szerződés hatálybalépésének feltételeire utal. Ennek megfelelően a módosítás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben haladéktalanul közzétett közleményével állapítja meg.

A § rögzíti, hogy a törvény végrehajtásához szükséges intézkedésekről - a Magyar Nemzeti Bank feladatain kívül - a nemzetközi pénzügyi kapcsolatokért felelős miniszter gondoskodik.