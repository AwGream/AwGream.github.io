2000. évi CIX. törvény indokolása

az Észak-Atlanti Szerződés Szervezetével aláírt „Békepartnerség” program Keretdokumentumának törvénybe iktatásáról, és annak a Magyar Köztársaság által történő végrehajtásáról szóló 1995. évi LXVII. törvény módosításáról

-----STARTING---POINT---ALTALANOS---

ÁLTALÁNOS INDOKOLÁS

Hazánk NATO csatlakozása sikeres előkészítésének egyik fő fóruma a békepartnerségi együttműködés volt. A feladat jelentőségének megfelelően, figyelembe véve a NATO tagságra történő felkészülés operatív feladatait és anyagi erőforrás igényeit, a korábbi jogi szabályozás kiemelt szerepet adott az Országgyűlésnek, valamint a Kormánynak. Ez kiterjedt a békepartnerséggel kapcsolatos éves tervek - az Egyéni Partnerségi Program (EPP) - politikai elbírálására, a benne szereplő valamennyi tevékenység szakmai és pénzügyi jóváhagyására, valamint az éves beszámolók jóváhagyására.

A NATO jogharmonizációs folyamat keretében hatályba lépett a Magyar Köztársaság Alkotmányáról szóló 1949. évi XX. törvény módosításáról rendelkező 2000. évi XCI., valamint az Észak-atlanti Szerződés tagállamai közötti, fegyveres erőik jogállásáról szóló Megállapodáshoz történő csatlakozásról, a Megállapodás kihirdetéséről, valamint a Megállapodáshoz kapcsolódó egyes jogszabályok módosításáról szóló 1999. évi CXVII. törvény. NATO tagkénti működésünk, illetve a békepartnerségben megváltozott szerepünk miatt szükségessé vált a korábbi kötött szabályozás oldása és a tervezési eljárás egyszerűsítése. A törvény ezt a célt szolgálja.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

A hatályos szabályozáshoz hasonlóan a Keretdokumentum végrehajtásával kapcsolatos tervező és koordinációs feladatokat az ügykör szerint érintett miniszterekkel és országos hatáskörű szervek vezetőivel együttműködve a honvédelmi miniszter, a külügyminiszter és a belügyminiszter végzi. A “Békepartnerség” programban vállalt kötelezettségeik anyagi fedezetét az érintett tárcák költségvetésükben tervezik.

A 2. §-hoz

Ez a törvény a kihirdetését követő 15. napon lép hatályba. Ezzel egyidejűleg a Keretdokumentum végrehajtását szabályozó 1995. évi LXVII. törvény időközben meghaladottá vált rendelkezései, valamint az 1997. évi XCI. törvény hatályon kívül helyezésre kerülnek.