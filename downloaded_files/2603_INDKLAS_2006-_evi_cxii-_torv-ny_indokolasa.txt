2006. évi CXII. törvény indokolása

a jelzálog-hitelintézetről és a jelzáloglevélről szóló 1997. évi XXX. törvény módosításáról

-----STARTING---POINT---ALTALANOS--- 

A jelzálog-hitelintézetről és a jelzáloglevélről szóló 1997. évi XXX. törvény (a továbbiakban: Jht.) módosításának célja a jelzáloghitelezés szabályainak továbbfejlesztése, valamint egyes rendelkezések pontosítása.

A módosítás bővíti a jelzálog-hitelintézetek finanszírozási lehetőségeit. Ennek érdekében lehetővé teszi, hogy a jelzálog-hitelintézetek a pénzügyi vállalkozásoktól is vásárolhassanak jelzáloghiteleket, így forrást biztosítanak e szervezetek hitelezési tevékenységéhez. A módosítás szerint a jelzáloghitel, illetve önálló zálogjog vásárlásánál az egyes hiteleknek nem kell minden esetben megfelelni a törvény egyes korlátozásainak, hanem a teljes hitelállományt vizsgálva kell eleget tenni az előírásoknak. Ezáltal egyes hitelek meghaladhatják a fedezetül szolgáló ingatlan hitelbiztosítéki értékének 70%-át, illetve futamidejük rövidebb lehet 5 évnél.

A törvény lehetővé teszi, hogy a jelzálog-hitelintézet az Európai Gazdasági Térségről szóló megállapodásban részes más állam (a továbbiakban: EGT-állam) területén lévő ingatlan fedezete mellett nyújtson jelzáloghitelt, illetve ilyen hitelt megvásároljon abban az esetben, ha e fedezetekre bejegyzett jelzálogjog a magyar szabályozás szerinti jelzálogjoggal azonos biztonságot nyújt.

A törvény a hatályos rendelkezést kiegészítve lehetőséget ad arra, hogy a kötelezettek egyoldalú kötelezettségvállalásának közjegyzői okiratba foglalása esetén a jelzáloghitel szerződés közjegyzői okiratba foglalásától a jelzálog-hitelintézet eltekintsen.

A módosítás kiegészíti a jelzáloglevelek fedezetére vonatkozó szabályokat a derivatív ügyletek fedezetbe vonása érdekében.

A törvény jelentősen módosítja a jelzálog-hitelintézet felszámolására vonatkozó szabályokat a jelzáloglevél tulajdonosok, valamint a fedezetbe vont származtatott ügyletek partnereinek érdekében. A módosítás szerint a fedezetet biztosító vagyontárgyak nem válnak a felszámolási vagyon részévé, hanem a fedezeti gondnok kezelésébe kerülnek, aki ebből biztosítja a jelzáloglevél tulajdonosok, valamint a fedezetbe vont származtatott ügyletek szerződött partnerei követeléseinek kielégítését.

-----STARTING---POINT---RESZLETES---

Az 1. §-hoz

A hatályos Jht. szerint jelzálog-hitelintézet csak Magyarország területén lévő ingatlanon alapított jelzálogjog fedezete mellett nyújthat pénzkölcsönt. A Jht. 3. § (1) és (2) bekezdésének módosítása szerint a jelzálog-hitelintézetek EGT-állam területén lévő ingatlanon alapított jelzálogjog fedezete mellett is nyújthatnak kölcsönt.

A jelzálog-hitelintézetek az eddig hatályos Jht. alapján hitelbiztosítéki értéket üzletszerűen kizárólag hitelintézetek és biztosító részvénytársaságok részére határozhatnak meg. A törvény lehetővé teszi forgalmi érték megállapítását is, valamint megszünteti a megrendelő személyére vonatkozó korlátozást. A jelzálog-hitelintézetek így bármely személynek, vagy szervezetnek végezhetnek értékbecslést, illetve adhatnak adatokat.

A 2. §-hoz

A törvény meghatározza az EGT-állam területén lévő ingatlanfedezet mellett történő kölcsönnyújtás, röviden EGT jelzáloghitel nyújtásának és vásárlásának feltételeit. A jelzálog-hitelintézet csak akkor nyújthat, illetve vásárolhat meg EGT jelzáloghitelt, ha az ingatlanon alapított jelzálogjog a magyar jog szerinti jelzálogjoggal azonos biztonságot nyújt. Ennek két fontos feltételét emeli ki a törvény: a jelzálogjog közhiteles nyilvántartásba történő bejegyzését és a jelzálog-hitelintézet kielégítési elsőbbségét bírósági végrehajtás, valamint felszámolási vagy egyéb fizetésképtelenségi eljárás esetén.

A jelzálog-hitelintézetnek írásos elemzést kell készítenie az adott EGT-állam jelzálogjoggal, illetve annak érvényesítésével kapcsolatos szabályozásáról, valamint módszertani és leíró szabályzatot kell készítenie az érintett EGT-államban történő hitelnyújtás feltételeiről a hitelezési folyamat részletes bemutatásával. A vagyonellenőrnek állásfoglalást kell kiadnia arról, hogy e szabályzat megfelel-e az EGT jelzáloghitelezéssel szemben támasztott feltételeknek. Az említett dokumentumokat a jelzálog-hitelintézetnek be kell nyújtania a Felügyelet részére. Amennyiben a Felügyelet 30 napon belül nem emel kifogást, a jelzálog-hitelintézet megkezdheti az EGT jelzáloghitel nyújtását, illetve vásárlását az adott államban.

A jelzálog-hitelintézetnek az EGT jelzáloghitelezés megkezdését követően is figyelemmel kell kísérnie az adott EGT-állam jogrendjét. Ha az EGT-állam jogrendjében olyan változás történik, amely érinti a hitelezés feltételeit tartalmazó szabályzatot is, akkor módosítani kell a szabályzatot.

A törvény korlátot szab az EGT jelzáloghitelek teljes hitelállományban képviselt arányára.

A 3. §-hoz

A törvény egyértelművé teszi, hogy a jelzálog-hitelintézet által nyújtott egyes hitelek túlléphetik a fedezetül szolgáló ingatlan, illetve ingatlanok hitelbiztosítéki értékének 70%-át, nem haladhatják meg ugyanakkor az ingatlan(ok) hitelbiztosítéki értékének 100%-át.

A 4. §-hoz

A hatályos előírás szerint a teljes hitelállományban a kölcsönszerződések megkötésekor a legalább ötéves lejáratú hitelek aránya nem lehet kevesebb 80%-nál. Emellett a hatályos Jht. 8. § (2) bekezdésének b) pontja a jelzálog-hitelintézet által megvásárolt jelzáloghitelekre egyedileg is előírja, hogy a hátralévő futamidejük a vásárláskor legalább öt év legyen. Ezt a rendelkezést az önálló zálogjog vásárlásánál is alkalmazni kell a hatályos Jht. 8. § (4) bekezdése a) pontjának visszautaló szabálya szerint. A törvény módosítása szerint a jelzáloghitel, illetve önálló zálogjog vásárlásánál az egyes hiteleknek nem kell minden esetben megfelelni a futamidőre vonatkozó korlátozásnak, hanem a teljes hitelállományt vizsgálva kell eleget tenni az előírásnak. Ezért a Jht. 8. § (2) bekezdésének módosítása már nem tartalmazza a futamidővel kapcsolatos szabályt, ezzel összefüggésben ugyanakkor a módosítás kiegészíti a Jht. 5. §-ának (1) bekezdését. A kiegészítés alapján a teljes hitelállományra vonatkozó korlátozásnak a kölcsönszerződések megkötésének időpontja mellett a jelzáloghitel, illetve az önálló zálogjog vásárlásakor is meg kell felelni.

A törvény kiegészíti azt a szabályt, amely szerint a tőkekövetelések állományának mértéke nem haladhatja meg a fedezetek együttes hitelbiztosítéki értékének 70%-át. A kiegészítés szerint a jelzálog-hitelintézet által közvetlenül folyósított jelzáloghiteleket, a megvásárolt hiteleket és az önálló zálogjog visszavásárlásából eredő követeléseket is figyelembe kell venni a portfolióra vonatkozó korlát vizsgálatánál. Ez a módosítás kapcsolódik a Jht. 8. §-a (2) és (4) bekezdésének módosításához, amely lehetővé teszi a jelzáloghitelek, illetve önálló zálogjog vásárlásánál is, hogy a hitelek egyedileg meghaladják a fedezetül szolgáló ingatlan hitelbiztosítéki értékének 70%-át.

Az 5. §-hoz

A hatályos szabályozás előírja, hogy a jelzáloghitel szerződést közjegyzői okiratba kell foglalni. A kölcsönszerződés és a zálogszerződés azonban elválhat egymástól, például akkor, ha a személyes és a dologi adós személye különbözik. Ezért a törvény pontosítja ezt a rendelkezést azzal, hogy a kölcsönszerződés és a zálogszerződés külön okiratba foglalása esetén mindkettőt közjegyzői okiratba kell foglalni.

A módosítás továbbá lehetőséget ad arra, hogy a kötelezettek egyoldalú kötelezettségvállalásának közokiratba foglalása esetén a jelzáloghitel szerződés közokiratba foglalásától a jelzálog-hitelintézet eltekintsen. Ebben az esetben a szerződést elegendő teljes bizonyító erejű magánokiratba foglalni. Az egyoldalú kötelezettségvállalás közokiratba foglalása is biztosítani tudja a végrehajtás gyorsabbá tételét. E rendelkezés ugyanakkor egyszerűsítheti a hitelszerződés megkötését.

A törvény szerint a keretbiztosítéki jelzálogjogot alapító szerződést sem kell közjegyzői okiratba foglalni, mert ez az okirat nem alkalmas a végrehajtásra.

A 6. §-hoz

A törvény bővíti a jelzálog-hitelintézetek finanszírozási lehetőségeit. A módosítás szerint a jelzálog-hitelintézetek hitelintézetek vagy biztosító részvénytársaságok mellett pénzügyi vállalkozásoktól is vásárolhatnak jelzáloghiteleket, tekintettel a pénzügyi vállalkozások lakáshitelezésben játszott szerepének folyamatos emelkedésére.

A módosítás alapján - kapcsolódva a Jht. 5. § (1) és (3) bekezdésének módosításához -a hitel és a fedezetül szolgáló ingatlan hitelbiztosítéki értékének arányára vonatkozó 70%-os korlátnak, valamint az 5 éves futamidővel kapcsolatos előírásnak nem minden egyes hitelnél, hanem portfolió szinten, a teljes hitelállományt vizsgálva kell megfelelni.

A 7. §-hoz

A törvény módosítja a jelzálog-hitelintézetek befektetési lehetőségeit meghatározó rendelkezést. A módosítás egyrészt feloldja a közvetett tulajdonosi részesedésre vonatkozó korlátozást a hitelintézetekre vonatkozó szabályozással összhangban. Másfelől lehetővé teszi, hogy a jelzálog-hitelintézetek közvetlen tulajdonába kerüljenek befektetési alapkezelők is, amelyek tevékenysége kapcsolódhat a jelzálog-hitelintézet alaptevékenységéhez.

A 8. §-hoz

A módosítás törli a Jht. 11. §-a (2) bekezdésének a a tőkepiacról szóló 2001. évi CXX. törvényre (a továbbiakban: Tpt.) utaló mondatrészét. A jelzáloglevél, mint sorozatban kibocsátott értékpapír Magyar Köztársaság területén történő forgalomba hozatalára ettől függetlenül változatlanul a Tpt. rendelkezéseit kell alkalmazni. A módosítás - kapcsolódva a Tpt. 1. § a) pontjának 2007. január 1-jén hatályba lépő módosításához - lehetővé teszi, hogy magyar kibocsátó külföldön történő forgalomba hozatalánál a forgalomba hozatal helyének joga szerint járjanak el.

A törvény pontosítja továbbá a Jht. 11. § (3) bekezdésének d) pontját tekintettel arra, hogy a Jht. 11. §-ának (1) bekezdése szerint a jelzáloglevél kizárólag névre szóló értékpapír lehet.

A 9. §-hoz

A Jht. eddig hatályos rendelkezése szerint az azonos sorozathoz tartozó jelzálogleveleket folyamatos sorszámozással kell ellátni és azonos formátumban kell kibocsátani. Ez a rendelkezés a dematerializált formában kibocsátott jelzáloglevelek esetén alkalmazhatatlan, ezért a módosítás szerint a dematerializált jelzáloglevelekre az előírás nem vonatkozik.

A 10. §-hoz

A kibocsátási tájékoztatóra vonatkozó 2003/71/EK irányelv, valamint az irányelv végrehajtását szolgáló 809/2004/EK rendelet meghatározza a tájékoztató tartalmi elemeit, amelyeken túl a tagállamok nem írhatnak elő többlet tartalmi elemeket. Ezért a törvény a tájékoztató helyett csak az ismertetőre határoz meg többlet tartalmi elemeket, amennyiben a kibocsátó a Tpt. 45. §-ának (2) bekezdése alapján ismertetőt tesz közzé.

A 11. §-hoz

A törvény kiegészíti a jelzáloglevelek rendes fedezetére vonatkozó rendelkezést. Eszerint a jelzáloglevelek fedezetét érintő származtatott (derivatív) ügyletet a jelzáloglevelek rendes fedezeteként lehet figyelembe venni. A törvény rögzíti továbbá, hogy a derivatív partner a rendes fedezetbe vont ügyletet a jelzálog-hitelintézet fizetésképtelensége esetén sem mondhatja fel.

A törvény előírja, hogy a rendes fedezetbe vont származtatott ügyletek egyenlege nem haladhatja meg a jelzáloglevelekből származó kötelezettségek jelenértékének 12%-át.

A hatályos Jht. szerint a jelzáloghitelből eredő tőkekövetelés, illetve visszavásárlási vételár összege az ingatlanfedezet hitelbiztosítéki értékének 60%-áig vehető figyelembe rendes fedezetként. A Jht. 14. §-ának (7) bekezdését módosító rendelkezés szerint, ha a fedezet lakóingatlan, akkor a hitelbiztosítéki érték 70%-áig vehető figyelembe rendes fedezetként, tekintettel a lakáshitelek alacsonyabb kockázatára.

A törvény pontosítja, illetve kiegészíti a pótfedezetként figyelembe vehető eszközök körét meghatározó rendelkezést.

A 12. §-hoz

A törvény meghatározza, hogy az EGT-állam területén lévő ingatlan fedezete mellett nyújtott jelzáloghitel milyen esetekben vonható rendes fedezetbe. EGT jelzáloghitel fedezetbe vonásának feltétele, hogy a jelzálog-hitelintézet már legalább két éves tapasztalattal rendelkezzen az adott EGT tagállamban lévő ingatlanok hitelezésében, meggyőződjön a fedezethez kapcsolódó kockázatokról és módosítsa a fedezet-nyilvántartási szabályzatát is. A fedezet-nyilvántartási szabályzat módosítását a Felügyelet akkor hagyja jóvá, ha a felsorolt feltételek teljesüléséről meggyőződött.

A 13. §-hoz

A törvény kiegészítve a hatályos szabályozást biztosítja annak lehetőségét, hogy a jelzálog-hitelintézet - átalakítása vagy felszámolása esetén - jelzáloglevélből és a fedezetbe vont származtatott ügyletből eredő kötelezettségét csak részben ruházza át másik jelzálog-hitelintézetre. A módosítás rögzíti azt is, hogy részleges átruházás esetén az átruházással nem érintett jelzáloglevelek tulajdonosai nem kerülhetnek hátrányosabb helyzetbe.

A 14. §-hoz

A törvény pontosítja a módosítások következtében megváltozott hivatkozás számozását.

A 15-16. §-hoz

A törvény átdolgozza a jelzálog-hitelintézet felszámolására vonatkozó szabályokat. Az új szabályozás alapvető célja a fedezetbe vont eszközökkel való gazdálkodás elkülönítése a felszámolási eljárás során.

A módosítás szerint a jelzálog-hitelintézet elleni felszámolás megindulásakor a jelzáloglevelekből eredő követelések, valamint a fedezetbe vont származtatott ügyeletek szerződött partnereinek követelései nem válnak lejárttá. A fedezeti gondnok gondoskodik a követelések kifizetéséről a jelzáloglevélben, illetve a szerződésben foglalt törlesztési időpontoknak megfelelően. A fedezeti gondnok kezeli a fedezetül szolgáló elkülönült vagyontömeget, amíg nem kerül átruházásra egy másik jelzálog-hitelintézetre, vagy valamennyi követelést ki nem elégítettek, illetve a teljes vagyont fel nem használták. A fedezeti gondnok nem lehet azonos a jelzálog-hitelintézet felszámolóbiztosával és a jelzáloglevelek tulajdonosainak kielégítését szolgáló vagyon nem képezi a felszámolási vagyon részét. A jelzáloglevél tulajdonosok követeléseinek kielégítését követően esetlegesen fennmaradó vagyontárgyak a felszámolási vagyonba kerülnek.

A törvény kimondja, hogy a fedezetbe vont származtatott (derivatív) ügyletek szerződött partnereinek a jelzáloglevél tulajdonosokkal azonos jogokat kell biztosítani a jelzálog-hitelintézet elleni felszámolási eljárásban.

A 17. §-hoz

A törvény biztosítja, hogy a fedezetbe vont származtatott (derivatív) ügyletek szerződött partnerei a jelzáloglevél tulajdonosokkal azonos jogokat élvezzenek a jelzálog-hitelintézet elleni végrehajtási eljárásban is.

A 18. §-hoz

Az eddig hatályos szabályozás szerint a Felügyelet a jelzálog-hitelintézetnél legalább évenként átfogó helyszíni ellenőrzést végez. A törvény meghagyja a jelzálog-hitelintézetek különleges, évenként történő ellenőrzésének kötelezettségét, megszünteti ugyanakkor ennek átfogó jellegét meghatározó előírást. A jelzálog-hitelintézetek különleges felügyeletének fenntartása a jelzáloghitelezés kiemelt biztonsága és a jelzáloglevelek alacsony kockázatának biztosítása érdekében változatlanul fontos alapelv. A helyszínen kívüli, valamint a korábbi ellenőrzések tapasztalatait figyelembe véve azonban elegendő, ha a Felügyelet a kockázatosnak, problémásnak ítélt folyamatokat ellenőrzi éves rendszerességgel.

A 19. §-hoz

A törvény pontosítja a módosítások következtében megváltozott hivatkozások számozását.

A 20. §-hoz

A törvény módosítja a jogharmonizációs záradékot, a hatályos szöveg ugyanis még az Európai Unióhoz történő csatlakozást megelőzően alkalmazott jogszabályi hivatkozást tartalmaz. A törvény emellett rögzíti, hogy a Jht. a hatályos 85/611/EGK irányelv egy rendelkezésének - a 22. cikk 4. bekezdésének - való megfelelést szolgálja, amit a 85/611/EGK irányelvet módosító 88/220/EGK irányelv fogadott el.

A 21. §-hoz

A Jht. 3. § (5) bekezdésének kiegészítésével összefüggésben felhatalmazást kap a pénzügyminiszter, hogy az ingatlanértékelőkre vonatkozó személyi feltételeket rendeletben állapítsa meg.

-----STARTING---POINT---VEGE---

A 22. §-hoz

A törvény hatályba léptetésével kapcsolatos rendelkezéseket tartalmazza.