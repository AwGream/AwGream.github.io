2015. évi CCXXIX. törvény indokolása

Horvátország Európai Unióhoz történő csatlakozásának figyelembevétele céljából az egyrészről az Európai Unió és tagállamai, másrészről a Koreai Köztársaság között létrejött szabadkereskedelmi megállapodáshoz csatolt Kiegészítő Jegyzőkönyv kihirdetéséről

Általános indokolás

A több évig tartó tárgyalássorozatot követően az Európai Unió és tagállamai, másrészről a Koreai Köztársaság között létrejött szabadkereskedelmi megállapodást 2010. október 6-án írták alá, és 2011. július 1-je óta ideiglenesen alkalmazzák. Ez a megállapodást Magyarországon a 2011. évi XCVII. törvénnyel lett kihirdetve.

A Horvát Köztársaságnak az Európai Unióhoz történő csatlakozásáról szóló szerződését 2011. december 9-én Brüsszelben írták alá és 2013. július 1-jén lépett hatályba. Horvátország Európai Uniós tagságának megfelelően szükséges volt csatlakozása az EU-Korea Szabadkereskedelmi Megállapodáshoz is. 2012. szeptember 24-én az Európai Unió és tagállamai, valamint Horvátország nevében a tárgyalások megkezdődtek a Koreai Köztársasággal a Horvátország Európai Unióhoz történő csatlakozásának figyelembevételével az egyrészről az Európai Unió és tagállamai, másrészről a Koreai Köztársaság között létrejött szabadkereskedelmi megállapodáshoz csatolt Kiegészítő Jegyzőkönyv megkötéséről. E tárgyalások a Kiegészítő Jegyzőkönyv 2013. november 8-i parafálásával sikeresen lezárultak.

A Kiegészítő Jegyzőkönyv célja a Horvátország uniós csatlakozásáról szóló okmánynak megfelelően annak biztosítása, hogy ez a tagállam maradéktalanul részt vehessen a hatályban maradó EU-Korea szabadkereskedelmi megállapodásban.

Ennek megfelelően a Kiegészítő Jegyzőkönyv alapján Horvátország a Szabadkereskedelmi Megállapodás szerződő felévé válik, így a Megállapodás szerződő feleinek jegyzéke kiegészül Horvátországgal. A Kiegészítő Jegyzőkönyv alapján a Szabadkereskedelmi Megállapodás rendelkezései alkalmazandók azon Koreából Horvátországba, illetve Horvátországból Koreába exportált árukra és szolgáltatásokra, amelyek megfelelnek a Megállapodás rendelkezéseinek.

A nemzetközi megállapodásokhoz csatolt jegyzőkönyveket a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel kell kihirdetni.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjára, (3) bekezdésére, valamint a 9. §-ra figyelemmel, a Kiegészítő Jegyzőkönyvet törvénnyel szükséges kihirdetni. Figyelemmel arra, hogy a Jegyzőkönyv hatálybalépéséhez kizárólag az Európai Unió és a Koreai Köztársaság megerősítése szükséges, a törvény nem tartalmazza a Jegyzőkönyv kötelező hatály elismerésére adott felhatalmazást, csupán annak kihirdetéséről rendelkezik. Ezt az indokolja, hogy a 2012. évi III. törvénnyel kihirdetett, az Európai Unió tagállamai és a Horvát Köztársaság között, a Horvát Köztársaságnak az Európai Unióhoz történő csatlakozásáról szóló szerződés 6. cikk (2) bekezdés második francia bekezdése szerint Magyarország a köztelező hatály elismerésére vonatkozó jogát átruházta az Európai Unió Tanácsára.

E szerint a tagállamok és az Unió által egy vagy több harmadik országgal kötött szerződéseihez történő Horvátország csatlakozása miatt megkötendő kiegészítő szerződésekben a Tanács - és bizonyos fázisokban a Bizottság - a tagállamok helyett eljárhat. Így az Nsztv. vonatkozó rendelkezéseit az Alaptörvény E) cikk (2) bekezdése szerinti hatáskör-átruházás miatt nem kell alkalmazni.

A 2. §-hoz

A Kiegészítő Jegyzőkönyv hiteles magyar nyelvű szövege az 1. mellékletben található. A Kiegészítő Jegyzőkönyv alapján a Szabadkereskedelmi Megállapodás rendelkezései alkalmazandók azon Koreából Horvátországba, vagy Horvátországból Koreába exportált árukra és szolgáltatásokra, amelyek megfelelnek a Megállapodás rendelkezéseinek.

A 3. §-hoz

Az Európai Unió Tanácsa 2014/257/EU határozatával 2014. március 14-én elrendelte a Jegyzőkönyv ideiglenes alkalmazását 2013. január 1-jével történő visszamenőleges időponttól. Mivel a kötelező hatály elismerésére vonatkozó jogot a 2012. évi III. törvénnyel kihirdetett, az Európai Unió tagállamai és a Horvát Köztársaság között, a Horvát Köztársaságnak az Európai Unióhoz történő csatlakozásáról szóló szerződés szerint Magyarország átruházta az Európai Unió Tanácsára, így a Jegyzőkönyvet Magyarországnak is alkalmazni kell ettől az időponttól kezdve. Ennek megfelelően a törvény a kihirdetését követő napon lép hatályba.

A Kiegészítő Jegyzőkönyv azt a napot követő hónap első napján lép hatályba, amelyen az azt kötő Felek egymás írásbeli értesítése útján megerősítik, hogy az alkalmazandó jogi követelményeiknek és eljárásaiknak eleget tettek. A Kiegészítő Jegyzőkönyv hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben közleménnyel teszi közzé. A törvény végrehajtásához szükséges intézkedésekről a külpolitikáért felelős miniszter gondoskodik.