1998. évi XX. törvény indokolása

a Magyar Köztársaság és a Török Köztársaság közötti szabadkereskedelmi megállapodás kihirdetéséről

Indokolás

A Magyar Köztársaság és a Török Köztársaság közötti Szabadkereskedelmi Megállapodás 1997. január 8-án került aláírásra Budapesten. A Megállapodást az Országgyűlés a 26/1997. (III. 28.) OGY határozatával megerősítette, ezért azt törvénnyel kell kihirdetni.

A Megállapodás hatálybalépésre vonatkozó 37. Cikke kimondja, hogy a hatálybalépés időpontja, a Megállapodásnak a két fél által a ratifikáláshoz szükséges eljárás befejezéséről adott értesítés időpontját követő második hónap első napja. Az értesítés másodikként a török fél részéről is 1998. február 19-én megtörtént, így a Megállapodás 1998. április 1-jén lép hatályba.

A Megállapodás előírásai megfelelnek a hasonló tárgyban megkötött magyar megállapodások szokásos tartalmának és az e körben követett nemzetközi gyakorlatnak. Megfelelően szolgálja a Magyar Köztársaság mindenoldalú nemzetközi kapcsolatainak ápolásához és elmélyítéséhez fűződő érdekeket.

A Megállapodás számos olyan területet szabályoz, ami nem érint törvényhozási tárgyat. Kereskedelmi kedvezményeket érintő, technikai kérdésekben - úgymint vámtételek, nem vámjellegű korlátozások, származási szabályok, a Megállapodás által érintett termékkör módosítása -, melyek a Kormány feladat- és hatáskörébe tartoznak célszerű, hogy a Kormány a nemzetközi szerződésben való szükség szerinti változtatásra felhatalmazást kapjon.