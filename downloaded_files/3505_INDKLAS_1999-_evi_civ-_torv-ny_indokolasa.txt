1999. évi CIV. törvény indokolása

a büntetések és az intézkedések végrehajtásáról szóló 1979. évi 11. tvr. módosításáról

-----STARTING---POINT---ALTALANOS--- 

A büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bv. tvr.) lényeges módosítását jelentette az 1993. évi XXXII. törvény. A novella az európai normáknak és a nemzetközi kötelezettség-vállalásoknak megfelelően módosította a Bv. tvr.-t. A módosítás során hasznosították a magyar büntetés-végrehajtás gyakorlati tapasztalatait. Ezen keretek között a novella új jogintézményeket honosított meg.

Az eltelt idő igazolta a módosításokat, azonban az is bebizonyosodott, hogy a büntetések és az intézkedések végrehajtásának átfogó szabályozása indokolt. Ezt a büntető anyagi jogban és az eljárásjogban bekövetkezett jogszabályváltozások is igénylik. Ezt megelőzően is szükség van azonban arra, hogy a jogalkotó kisebb korrekciókat hajtson végre.

Az 1993. évi XXXII. törvény a progresszív végrehajtás jegyében bevezette az ún. „félnyitott rezsimet”, a börtön és a fogház általános szabályainál enyhébb végrehajtási szabályokat. A jogintézmény rendeltetése alapvetően a börtönártalmak csökkentése és a társadalomba való beilleszkedés elősegítése a kapcsolattartás könnyebbé tételével, valamint a büntetés-végrehajtási intézeten kívüli - felügyelet nélküli - munkavégzés lehetőségének megteremtésével. Az enyhébb végrehajtási szabályok alkalmazásáról - a büntetés-végrehajtási intézet előterjesztésére, illetve az elítélt vagy a védő indítványára - a büntetés-végrehajtási bíró dönt. A törvény az elrendelésnek csak az időbeli feltételét és a végrehajtás kereteit határozta meg, a jogalkalmazóra bízva tartalommal való kitöltését.

Az enyhébb végrehajtási szabályok alkalmazására börtön, illetve fogház fokozatban büntetésüket töltők esetében kerülhet sor, amely az általános rezsimszabályokhoz képest könnyítést jelent. Ez többek között abban nyilvánul meg, hogy az elítélt büntetése egy részét büntetés-végrehajtási intézeten kívül töltheti. Indokolt ezért az elrendelés során annak alapos vizsgálata, hogy egyes elítéltek esetében szolgálja-e a szabadságvesztés célját a börtön, illetve fogház fokozat általános szabályainak jelentős enyhítése.

Azzal azonban, hogy a jogalkotó az elrendelés részletes feltételeit nem határozta meg, a jelzett rendelkezés olyan bűnelkövetők esetében is alkalmazhatóvá vált, akik - a társadalomra való veszélyességükre, a szervezett bűnelkövetői körhöz való tartozásukra, az elkövetett bűncselekmény jellegére tekintettel - nem méltók a kedvezményekre.

Annak érdekében, hogy a jogintézmény alkalmazása megfeleljen a rendeltetésének, indokolt a kezdeményezők körének szűkítése, illetve az elrendelés feltételeinek pontosabb meghatározása.

-----STARTING---POINT---RESZLETES---

Az 1. §-hoz

A hatályos Bv. tvr. 7. §-ának (1) bekezdése szerint a szabadságvesztés enyhébb fokozatának kijelölése iránt a büntetés-végrehajtási intézet tesz előterjesztést a büntetés-végrehajtási bírónak. Az elítélt átmeneti csoportba (Bv. tvr. 29. §) való kerüléséről kizárólag a büntetés-végrehajtási intézet dönt. Annak ellenére, hogy ezek jelentős kedvezménnyel járnak, egyik esetben sem tehet indítványt az elítélt, vagy a védője. Ehhez az eljárási rendhez igazodik a törvény, amikor hatályon kívül helyezi azt a rendelkezést, amely szerint az elítélt, vagy a védője indítványozhatja az enyhébb végrehajtási szabályok alkalmazását. Önmagában már ez is jelentős garanciát jelent arra vonatkozóan, hogy csak olyan elítéltek esetében kerülhessen sor az eljárás megindítására, akik a feltételeknek mindenben megfelelnek.

A 2. §-hoz

A törvény meghatározza, hogy a szabadságvesztés célját szem előtt tartva, mely körülményeket kell figyelembe venni az enyhébb végrehajtási szabályok elrendelése során. Ezek a körülmények taxatíve nem sorolhatók fel, de iránymutatásul szolgálnak.

A törvény kizáró okokat is meghatároz. A hatályos Bv. tvr. három, illetve hat hónapban határozza meg azt a tartamot, amelynek letöltése után az enyhébb végrehajtási szabályok alkalmazhatók. Ez a rendelkezés azt idézte elő, hogy hosszú tartamú szabadságvesztés csekély részének letöltése után is lehetőség nyílt a végrehajtási szabályok jelentős enyhítésére. Ezt kívánja a törvény kiküszöbölni azzal, hogy a minimálisan letöltendő időt a feltételes szabadságra bocsátásig terjedő idő felében, de fogházban legalább három hónapban, börtönben legalább hat hónapban határozza meg.

A törvény szerint a feltételes szabadságra bocsátásig terjedő időbe csak azt az időt lehet beszámítani, amelyet az elítélt a szabadságvesztés foganatbavételét közvetlenül megelőzően töltött előzetes fogvatartásban. Ezzel kiküszöbölhető, hogy a szabadlábon történő védekezés előtti előzetes letartóztatás időtartama is beszámítható legyen. Ugyanis a gyakorlatban számtalanszor előfordul, hogy az elrendelt előzetes letartóztatás megszüntetése után a vádlott szabadlábon védekezhet. A jogerős ítélet meghozataláig olykor hónapok, évek is eltelhetnek és ezen időtartam alatt a vádlott kikerül a büntetés-végrehajtási intézet hatóköréből. Erre figyelemmel a büntetés-végrehajtási intézet nem rendelkezik olyan adatokkal, amelyek alapján felelősséggel nyilatkozhatna arról, hogy az elítélt esetében a szabadságvesztés céljai az enyhébb végrehajtási szabályok alkalmazása mellett is megvalósulhatnak.

A törvény azokat az elítélteket is kizárja az enyhébb végrehajtási szabályok alkalmazása alól, akiket a bíróság jogerős ítéletében fegyházbüntetésre elitélt, de a szabadságvesztés fokozatának enyhítésével (Btk. 46. §) töltik börtönbüntetésüket, továbbá akik nem bocsáthatók feltételes szabadságra. Ezek egy részét a Btk. 47. § (4) bekezdése a törvény erejénél fogva zárja ki, például a többszörös visszaesőket, a bűnszervezetek tagjait. Ezen kívül azok az elítéltek is kizártak ebből a kedvezményből, akiket a bíróság rendelkezése folytán nem lehet feltételes szabadságra bocsátani.

További kizáró ok, ha az elítélt ellen újabb büntetőeljárás van folyamatban, illetőleg az elítélttel szemben újabb szabadságvesztés végrehajtására érkezik - összbüntetésbe nem foglalt - értesítés. A bíróság a több, határozott ideig tartó szabadságvesztést kiszabó jogerős ítéletét - a feltételek fennállása esetén - összbüntetésbe foglalja (Btk. 92. §). Ilyen esetben a korábbi ítéleteket egy összbüntetési ítélet váltja fel. Amennyiben az elítélttel szemben több szabadságvesztést kiszabó ítéletet kell végrehajtani, akkor indokolatlan, hogy az elítélt az enyhébb végrehajtási szabályok alkalmazásával járó kedvezményekben részesüljön.

Az enyhébb végrehajtási szabályok alkalmazásának tartalma megegyezik a hatályos Bv. tvr.-ben írtakkal.

Ha a kizáró okok utóbb merülnek fel, akkor a törvény lehetővé teszi, hogy a büntetés-végrehajtási intézet parancsnoka az enyhébb végrehajtási szabályok alkalmazását felfüggessze és előterjesztést tegyen a büntetés-végrehajtási bírónak azok megszüntetése iránt.

-----STARTING---POINT---VEGE---

A 3. §-hoz

Az enyhébb végrehajtási szabályokra vonatkozó előírások a törvény hatályba lépésekor folyamatban lévő ügyeket is érintik, mert csak így biztosítható, hogy az intézmény elrendelése és alkalmazása mielőbb a törvény szerint történjék.