2012. évi CCXII. törvény indokolása

az egyes egészségügyi tárgyú törvények módosításáról

-----STARTING---POINT---ALTALANOS--- 

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) kiegészítésének célja a Gyógyszerészeti Egészségügyi Minőség- és Szervezetfejlesztési Intézet (a továbbiakban: GYEMSZI) hatásköreinek ellátásához szükséges adatkezelési szabályoknak az új struktúrához való igazítása. A GYEMSZI szakmai minőségértékelési, minőségfejlesztési és betegbiztonsági feladatainak megfelelő ellátásához, a helyszíni felülvizsgálatok lebonyolításához, illetve az ellátásszervezési feladatokkal való kapcsolódási pontjainak megteremtéséhez szükséges a TAJ, mint egyedi azonosító kezelésének feltételét megteremteni az Eüak. módosításával.

Az Eüak. másik módosítása a beteg- és gyógyszerbiztonság erősödését szolgálja azzal, hogy ha a beteg nem tiltja meg, a gyógyszerész bizonyos korlátozásokkal megismerheti a beteg megelőző gyógyszerkiváltásait.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása a méltányossági ellátások körét érintő kiegészítések és pontosítások érvényesítését teszi lehetővé.

Az egészségügyről szóló 1997. évi CLIV. törvény (a továbbiakban: Eütv.) módosításának egyik célja az Országos Vérellátó Szolgálat és az Eurotransplant International Foundation szervezete közötti, a teljes jogú tagságot biztosító szerződés megkötéséhez, illetve a szerveknek a szerződésszerű kiviteléhez szükséges hazai jogszabályi háttér megteremtése.

Az Eütv. másik módosításával megteremtődik az orvostechnikai eszközökkel végzett beavatkozással nem járó vizsgálatok új engedélyezési rendjének törvényi alapja.

Az Eütv. módosításával nevesítésre kerülnek a fenntartó általános feladatai között az ún. szakmai fenntartói jogok. Ezen feladatok a szolgáltató működésével, szakmai feladatellátásával szoros összefüggésben jelennek meg, ugyanakkor a fenntartó ellenőrzési-felügyeleti joga ezekkel kapcsolatosan bővítésre került. Ezzel összefüggésben a módosítás meghatározza az egészségügyi felsőoktatási intézmény által fenntartott egészségügyi szolgáltató esetében, hogy a szakmai felügyeletet és az ún. szakmai fenntartói jogokat az egészségügyért felelős miniszter látja el, azonban a felsőoktatási intézmény javaslatára és véleményének figyelembevételével gyakorolja ezen jogkörét.

Az egészségügyi tevékenység végzésének egyes kérdéseiről szóló 2003. évi LXXXIV. törvény módosításával a törvény az egészségügyi ágazati előmeneteli rendszer keretében a visszamenőleges és folyamatos illetmény- vagy bérnövelés, valamint az ahhoz kapcsolódó munkáltatói támogatási rendszer fenntartását tartalmazza, továbbá egyes ágazati munkajogi rendelkezések módosításával elősegíti a jogalkalmazást. E körben pl. a munkavállalók és közalkalmazottak számára kedvezőbbé teszi a szabadság kiadásának szabályait, és szigorítja a vezetők, valamint a pénzügyi kötelezettségvállalásra jogosult közalkalmazottak összeférhetetlenségére vonatkozó szabályokat.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosítása túlnyomórészt a hamisított gyógyszerek legális kereskedelmi láncba történő bekerülésének megelőzéséről szóló 2011/62/EU irányelv átültetését szolgálja. Ugyanakkor fontos rendelkezés az indikáción túli gyógyszerrendelés esetkörének bővítése a betegellátás biztonságának növelése érdekében.

2012. március 1-jén léptek hatályba a Gytv. új pszichoaktív anyagokra vonatkozó rendelkezései. Akkor új fejezetcím és új cikkek beiktatására került sor annak ellenére, hogy az új pszichoaktív anyagokkal végezhető tevékenységre vonatkozó rendelkezések nem térnek el a kábítószerekre vonatkozó szabályoktól. A jelen módosítással (15/D., 15/E. és 15/F. §-ok törlésével és új fejezetcím beiktatásával) a törvényben megszűnnek a szükségtelen átfedések és egységes, áttekinthetőbb szerkezetben kerülnek feltüntetésre az új pszichoaktív anyagokra vonatkozó rendelkezések a kábítószerekre vonatkozó szabályokkal együtt.

Az ún. C) listás, új pszichoaktív anyagok kockázatértékeléséhez rendelkezésre álló idő 3 évről 1 évre módosul azzal, hogy a kockázatértékelés lezárásához szükséges adatok hiányában egy éves hosszabbításra lesz lehetőség.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosításával változnak a gyógyszertárak működtetésének szabályai, a gyógyászati segédeszközök támogatásának lehetőségei. Egyértelművé válik, hogy a gyógyszertárak nem kereskedelmi gyakorlatot, hanem egészségügyi szolgáltató tevékenységet végeznek. A módosítás részletes szabályokat fogalmaz meg a fiókgyógyszertár áthelyezésére vonatkozóan, illetve pontosításra kerülnek a közforgalmú gyógyszertár áthelyezésével kapcsolatos szabályok.

A gyógyászati segédeszközöket érintő módosítások az Ebtv., valamint a Gyftv. módosításával pontosítják az egyedi méltányossági támogatások törvényi szabályozását, az eszközök támogatással történő igénybe vételének feltételeit, az ártámogatási szerződéssel rendelkező szolgáltatók kötelezettségeit, a javítási- és reklámszabályokat, valamint deregulációs jellegű rendelkezésekkel a támogatási szabályokat.

A törvény több törvény - köztük az egészségügyi hatósági és igazgatási tevékenységről szóló 1991. évi XI. törvény, a kémiai biztonságról szóló 2000. évi XXV. törvény, az Ebtv. és a Gytv. - módosításával jogharmonizációs kötelezettségeknek is eleget tesz.

-----STARTING---POINT---RESZLETES---

Az 1-2. §-hoz

Jelen módosításban foglaltak célja, hogy a jogszabály elejét vegye a jövőben az egyes egészségügyi szolgáltatók által eddig folytatott azon nem kívánt gyakorlatnak, miszerint az egészségügyi ellátást nem az Egészségbiztosítási Alap terhére igénybevevő - azaz az ellátás költségét saját forrásból álló - betegeket a közfinanszírozott szolgáltatók úgy fogadják soron kívül, hogy emiatt a várólistán várakozó biztosítottak tervezett műtétjének időpontját módosítják és emiatt a várakozási idő megnő.

Ehhez kapcsolódik az a garanciális szabály, hogy az egészségügyi államigazgatási szerv felhatalmazásra kerül az egészségügyi szolgáltatók térítés díjszabályzatainak és díjszabási gyakorlatuk ellenőrzésére.

A 3. §-hoz

A magyar lakosságot érintő betegségteher túlnyomó részét a krónikus, nem fertőző betegségek adják, amelyek előfordulása hazánkban többszöröse a fejlett államokban tapasztalható értéknek, és melyek prevenciója hatékony intézkedéseket igényel. A megelőzésben kulcsfontosságú a kiemelt táplálkozási kockázati tényezők, köztük a mesterséges, részlegesen hidrolizált transzzsírsavak bevitelének csökkentése.

Az ipari eredetű, mesterséges transz-zsírsavak egészségre gyakorolt hatását tekintve a tudományos vizsgálatok adatai azt mutatják, hogy azok rendkívüli veszélyt jelentenek, hiszen az összenergiabevitel 2%-ának megfelelő, azaz már 5 g/nap transzzsírsav-bevitel 25%-kal növeli a szív- és érrendszeri megbetegedések kockázatát. A mesterséges transzzsírsavak bevitelének korlátozásával egyes becslések szerint évente 2-6 ezer ember életét lehetne megmenteni a koszorúér eredetű halálozás csökkentésével.

A lakosság transzzsírsav-bevitelének csökkentése érdekében a világon már 17 országban (pl. Dánia, Ausztria, Izland, Svájc, USA, Kanada, Argentína) jogszabályi előírásokat vagy más korlátozó intézkedéseket alkalmaznak. A nemzetközi példák alapján megállapítható, hogy az élelmiszerek transzzsírsav tartalmára vonatkozó jogszabályi korlátozás hatékonyabbnak bizonyuló intézkedés a lakossági bevitel korlátozása érdekében, mint önmagában az élelmiszerek jelölésének szabályozása illetve a fogyasztói oktatás.

Az Európai Unióban a kozmetikai termékekre vonatkozó irányelvi szabályozást (a többször módosított 76/768/EGK irányelvet) rendeleti szintű szabályozás váltotta fel. A kozmetikai termékekről szóló 2009. november 30-i 1223/2009/EK európai parlamenti és tanácsi rendelet (a továbbiakban: EK rendelet) 2013. július 11-től teljes egészében közvetlenül alkalmazandó és hatályos lesz valamennyi tagállamban. Az EK rendelet végrehajtásához nemzeti szabályozás megalkotására is szükség van, többek között a piacfelügyeleti hatóságok és az illetékes nemzeti hatóság kijelölése tárgyában, a szankciók megállapítása érdekében, továbbá az uniós rendeletben nemzeti szabályozási tárgykörben meghagyott egyes további kérdésekre vonatkozóan. Ennek érdekében a törvény a Kormány rendeletalkotásához szükséges felhatalmazó rendelkezést tartalmazza. A korábbi irányelvi szabályozást a hazai jogrendszerbe átültető miniszteri rendeletet, a kozmetikai termékek biztonságosságáról, gyártási, forgalmazási feltételeiről és közegészségügyi ellenőrzéséről szóló 40/2001. (XI. 23.) EüM rendeletet a 33/2011. (VI. 21.) NEFMI rendelet már hatályon kívül helyezte 2013. július 11. napjával, ettől az időponttól szükséges a törvény szerinti új felhatalmazás alapján kiadandó kormányrendelet hatálybaléptetése.

A serdülők és fiatal felnőttek körében egyre gyakoribbá válik a magas koffein tartalmú energiaitalok szomjoltási célból, nagyobb mennyiségben történő fogyasztása. A veszélyeztetett korcsoportokban 2-2,5 dl mennyiség elfogyasztása ezekből a termékekből már egészségügyi kockázatokkal jár. A módosítás erre tekintettel az energiaitalok forgalmazásának és kiszerelésének szabályozásához szükséges felhatalmazó rendelkezés beiktatására irányul.

A 4. §-hoz

Az Országgyűlésről szóló 2012. évi XXXVI. törvénnyel (a továbbiakban: Ogytv.) létrehozott Országgyűlési Őrségre vonatkozó szabályozással elsősorban az Ogytv. 2013. január 1-jén hatálybalépő, az Országgyűlési Örség feladatait, szervezetét, irányítását és működését szabályozó XIII. fejezetével - való összhangot teremti meg az Ehi. tv. módosítása keretében. Ennek alapján Magyar Honvédséghez, a rendvédelmi szervekhez és további, az Ehi. tv.-ben említett speciális szervekhez hasonlóan az Országgyűlési Őrség tekintetében is külön. a Kormány rendeletében kijelölt szerv látja el a közegészségügyi járványügyi feladatokat, együttműködve az egészségügyi államigazgatási szervvel.

Az 5. és 7-8. §-hoz

A módosítás lehetőséget teremt az egészségügyi adatok, valamint a TAJ szám kezelésére az egészségügyi szolgáltatások minőségének értékelése és fejlesztése, az egészségügyi szolgáltatások értékelési szempontjainak rendszeres felülvizsgálata és fejlesztése, továbbá az egészségügyi rendszer teljesítményének ellenőrzése, mérése és értékelése céljából.

A törvény 2. §-ában rögzített, az Eüak. 4. § (2) bekezdése szerinti új adatkezelési célokhoz kapcsolódó adatkezelés megvalósítása érdekében az adatokat egészségügyi ellátó hálózat, illetve az egészségbiztosítási szerv a szakmai minőségértékelésért felelős szerv rendelkezésére bocsátja.

Garanciális rendelkezés, hogy a szakmai minőségértékelésért felelős szerv az azonos TAJ számhoz kapcsolódóan átadott egészségügyi adatok tekintetében az átadást követően haladéktalanul kapcsolati kódot képez, majd a TAJ számot törli, így biztosítva a betegre és az egyes ellátási eseményekre, beteg utakra vonatkozó adatok személyazonosításra alkalmatlan összefűzését.

A szakmai minőségértékelésért felelős szerv köteles ebben az esetben is kapcsolati kódot képezni és ezt követően az adatokat haladéktalanul törölni.

A módosítás szerint egyedi ügy kivizsgálása érdekében a minőségértékelésért felelős szerv az ügy kivizsgálásának lezárását követő 5 évig kezelheti az érintett egészségügyi adatait, valamint az érintett TAJ számát más személyazonosító adatokkal történő összekapcsolás nélkül.

A teljesítményértékelésért felelős szerv a fentiekhez hasonló módon kap lehetőséget egészségügyi adatok, valamint TAJ szám kezelésére.

A 6. §-hoz

A generikus program gyakorlati végrehajtásához (olcsóbb gyógyszer ajánlása) a hatásos és biztonságos gyógyszerelés elősegítése, valamint a költséghatékony gyógyszeres terápia kialakítása érdekében nyújt nagy segítséget a gyógyszerészek számára, amennyiben megismerhetik a beteg előzetesen alkalmazott gyógyszereit. A mentális és viselkedészavarok kezelésére (BNO F00-99), valamint a szexuális úton terjedő betegségek kezelésére (BNO A50-64) szolgáló gyógyszerekre vonatkozóan a gyógyszerész nem lesz jogosult az adatok megtekintésére. A módosítás - a korlátozással együtt is - előremutatóan segíti a gyógyszerészi gondozáson belül a gyógyszeres terápia hatékonyságának növelésére irányuló gyógyszerészi közreműködést. Amennyiben a beteg nem járul hozzá az adatokba való betekintéshez, a gyógyszerész köteles a tiltó nyilatkozatot továbbítani az egészségbiztosítási szerv részére. Ha a gyógyszerész a beteg előzetes gyógyszerelésére vonatkozó adatokba betekintett, a gyógyszert kiváltó személy aláírásával igazolja, hogy az adatokba való betekintés a tudtával és az egyetértésével történt. A gyógyszerész az ilyen módon megismert adatokat nem rögzíti.

Az egészségügyi adatkezelés tisztaságának megőrzése érdekében fontos annak tisztázása, hogy az érintett gyógyszereléssel kapcsolatos egy éven belüli adatainak megismerésére csak abban az esetben kerülhet sor, ha az érintett a gyógyszerkiváltás során a maga részére vált ki gyógyszert, azaz személyesen jár el.

A 9. §-hoz

A társadalombiztosítási igazgatási szervek által lefolytatott ellenőrzés során nem minden megyében áll rendelkezésre megfelelő létszámban orvos és gyógyszerész végzettségű alkalmazott, így az ellenőrzési feladatokat nem tudják a jelenlegi törvényi előírásnak megfelelően elvégezni. A módosítás azt tartalmazza, hogy orvoson és gyógyszerészen kívül más egészségügyi felsőfokú szakképesítéssel rendelkező alkalmazott is kezelhesse az ellenőrzés során az egészségügyi és személyazonosító adatokat, ezzel a társadalombiztosítási igazgatási szervek munkájának hatékonyságát növelve, de megtartva a törvényi garanciákat.

A 10. §-hoz

A számvitelre és az adózásra vonatkozó szabályok szerint a bizonylatok megőrzésének ideje 5 év, ezzel összhangban szükséges a vények megőrzésének idejét is 5 évben rögzíteni.

A 11. §-hoz

Szükséges annak részletszabályokban történő meghatározása, hogy az adatgyűjtés pontosan mely adatkörre terjedhet ki, illetve hogyan történik a kapcsolati kód képzése és az adatok továbbítása. Ennek érdekében indokolt az Eüak. kiegészítése a részletszabályok megalkotására vonatkozó felhatalmazó rendelkezéssel.

A rendelkezés az Országos Betegjogi, Ellátottjogi, Gyermekjogi és Dokumentációs Központ adatkezeléséhez, a megszűnt egészségügyi intézmények dokumentációjának nyilvántartásához szükséges adatfeldolgozói és adatkezelői kijelölés felhatalmazását tartalmazza.

A 12. §-hoz

Az Eüak. 1. számú mellékletének módosítása kettős célt szolgál. Egyrészt a járványügyi felügyelet érdekében szükséges az egészségügyi államigazgatási szerv részére - a személyi adatokkal, valamint a személyi adatok nélkül jelentendő betegségeken túl - a betegből kimutatható kórokozók kimutatására szolgáló mikrobiológiai vizsgálati eredmények jelentésének törvényi szinten való előírása is, másrészt sor került a fertőző betegségek körének szakmai felülvizsgálatára, és az új melléklet már a felülvizsgálat eredményeként meghatározott betegségeket és kórokozókat tartalmazza.

A 13. §-hoz

A módosítás pontosító rendelkezéseket tartalmaz a 12. §-ban foglaltakkal összhangban.

A 14. §-hoz

A kötelező egészségbiztosítás ellátásairól szóló törvényben is alkalmazott fogalmak esetében, amelyek kizárólag az egészségügyről szóló 1997. évi CLIV. törvényben vannak meghatározva, szükséges ezen fogalmak alkalmazására is kiterjeszteni a törvényt.

A 15. §-hoz

A biztosítottnak nem minősülő betegek ellátása - a sürgős esetek kivételével - nem eredményezheti a várakozási idő megnövekedését.

A 16. §-hoz

A gyógyszer, különleges táplálkozási igényt kielégítő tápszer, gyógyászati segédeszköz és gyógyászati ellátás társadalombiztosítási támogatással történő igénybe vételéhez a rendelési szabályok mellett a jogosultságra vonatkozó szabályokban is szükséges megjeleníteni az előírt feltételeket, vagyis a vonatkozó szakmai- és jogszabályok, a finanszírozási eljárásrendek vagy ennek hiányában az érvényes szakmai protokollok betartását.

A 17. §-hoz

A módosítás lehetővé teszi egyedi méltányosság keretében az állapotváltozás okán történő gyógyászati segédeszköz alkatrész-csere támogatását. A jelenleg hatályos jogszabályok alapján nincs lehetőség a támogatott eszköz alkatrészének támogatással történő cseréjére, amennyiben azt a beteg állapotának (pl. testméret) változása indokolja, ehelyett új eszköz felírása jöhet csak szóba, amely jóval költségesebb.

Az egyedi gyártású gyógyászati segédeszközök alkatrészének cseréje során költségként az alkatrész ára mellett a csere munkadíja is szerepel, ezért szükséges a szöveg módosítása.

Annak érdekében, hogy a rászorulók hozzájuthassanak a számukra legmegfelelőbb gyógyászati segédeszközhöz, szükséges a normatív támogatási szabályoktól eltérő lehetőségek biztosítása a rendelési feltételek esetében azon eszközcsoportok vonatkozásában, ahol szakmailag indokolt.

A gyógyszerek árához méltányossági támogatás nyújtása akkor indokolt, ha a betegek számára a hozzáférés a költségek miatt nem biztosított és a körülmények gondos mérlegelésével igazságos döntés hozható. Az alacsony árú, 1000 Ft havi terápiás költséget el nem érő gyógyszerekre vonatkozó kérelmek esetében a méltányosság nem éri el a kívánt célt, és sok esetben az OEP eljárási költsége is meghaladja a gyógyszer árát.

Méltányosságból gyógyszertámogatás a jelenlegi rendelkezések szerint az E. Alap Méltányossági gyógyszertámogatás jogcím időarányos előirányzatának terhére nyújtható. A 2013. évi költségvetési törvényben már nem szerepel külön jogcím soron a Méltányossági gyógyszertámogatás, ezzel összhangban az Ebtv. módosítása biztosítja, hogy méltányosságból támogatás gyógyszerhez az E. Alap gyógyszertámogatás jogcímcsoport előirányzatának a különös méltánylást érdemlő körülmények esetén felhasználható összeg időarányos részének terhére legyen nyújtható.

A 18. §-hoz

A TAJ-kártya nem arcképes igazolvány, továbbá személyazonosság igazolására sem alkalmas, így a gyakorlatban számos esetben előfordul, hogy több személy ugyanazon TAJ-kártyával veszi igénybe az egészségügyi szolgáltatásokat. A módosítást követően a biztosított az egészségügyi szolgáltatás igénybevételéhez a Társadalombiztosítási Azonosító Jelét igazoló hatósági igazolványa mellett a személyazonosság igazolására alkalmas arcképes igazolványát is köteles bemutatni.

Az Országgyűlés a 2011. évi CLXXIV. törvénnyel, illetve 2012. évi CXVII. törvénnyel módosította a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt. Bevezetésre került az összerendelési nyilvántartás, ami - az adatvédelmi követelmények betartásával - lehetővé teszi az állampolgárok, illetve az állami személynyilvántartásban szereplők számára, hogy ne kelljen minden azonosítóját külön igazolnia, hanem kérésére az igazolt adatához tartozó más azonosító adatát az összerendelési nyilvántartás alapján az érintett szerv kéri le.

E gyakorlat alkalmazását a 2012. évi CXVII. törvény 25. §-a szerinti módosítás az egészségügyi ellátóhálózat szerveire is kiterjeszti, nevesítetten a TAJ szám választható igazolási módjára. A módosítás lehetővé teszi a korábbi jogszabály változtatással már lehetővé tett megoldás tényleges bevezetését.

A 19. §-hoz

Finanszírozási szerződés olyan egészségügyi szolgáltatóval köthető, amely a nemzeti vagyonról szóló törvény szerinti átlátható szervezetnek minősül, illetve finanszírozási szerződéssel rendelkező egészségügyi szolgáltató a finanszírozott szolgáltatásai vonatkozásában csak olyan közreműködő egészségügyi szolgáltatót vehet igénybe, amely a nemzeti vagyonról szóló törvény szerinti átlátható szervezetnek minősül.

Az OEP egyéni vállalkozó egészségügyi szolgáltatókkal is jogviszonyban áll, ezért vonatkozásukban nem értelmezhető az átlátható szervezetre vonatkozó definíció, valamint az Ebtv. 30. § (5) és (6) bekezdése.

A 20. §-hoz

Az egészségbiztosítónak a vele szerződésben álló egészségügyi szolgáltatókról rendelkeznie kell azon információkkal, amelyek a finanszírozhatóság feltételei. Ezek tekintetében történő változásokat az egészségügyi szolgáltatóknak be kell jelentenie.

A 21. §-hoz

Szükséges a finanszírozott egészségügyi szolgáltatókra vonatkozó előírások pontosabb érvényesítése az ártámogatási szerződéssel rendelkező szolgáltatók (gyógyszer kiszolgáltatója, gyógyászati segédeszközök forgalmazója) esetében is. Ezen kötelezettségek már szerepelnek az újonnan megkötésre kerülő szerződések általános feltételei között.

A 22. §-hoz

A szabályozás célja az Egészségbiztosítási Alapból származó pénzösszegek célhoz kötött felhasználásának, illetve az ezen finanszírozási összegek esetében alkalmazandó elkülönítési kötelezettségnek az előírása a finanszírozott egészségügyi szolgáltatók számára.

A 23. §-hoz

A törvényben előírt elkülönítési és az ellenőrzéshez kapcsolódó adatszolgáltatási kötelezettségek teljesítését szankciók alkalmazhatóságának megteremtésével szükséges elősegíteni.

A 24. §-hoz

A záró ellenőrzések vonatkozásában szükséges szankció meghatározása arra az esetre, ha a szolgáltató az adatszolgáltatását nem teljesíti, annak elkerülése érdekében, hogy ilyen esetben ne csak bírósági eljárás keretében legyen kikényszeríthető az ellenőrzés végrehajthatósága.

A 25. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 2012. január 1-jén hatályba lépett módosításával változtak a járulékfizetési szabályok. A módosítások következtében szükséges pontosítani a baleseti ellátásra jogosult, de pénzbeli egészségbiztosítási járulék fizetésére nem kötelezett biztosított baleseti táppénzének megállapítására vonatkozó szabályokat.

A baleseti táppénz összegére vonatkozó kedvezmény, amely szerint a korábbi összegnél az újból megállapítandó baleseti táppénz összege kevesebb nem lehet, kizárólag akkor illeti meg a biztosítottat, ha ugyanazon üzemi balesetből eredően abban a jogviszonyában válik újból keresőképtelenné, ahol a baleset érte.

A 26. §-hoz

A jogszabályváltozásokat követően az OEP által rendszeresített nyomtatványok a jogszabályoknak történő megfelelés érdekében módosításra kerülnek, azonban ezeket a változásokat a foglalkoztatók és a kifizetőhelyek nem mindig követik nyomon, így akár több éve módosult nyomtatványokat is felhasználnak, ezért szükséges az érvényes nyomtatványok kötelező használatának előírása.

A 27. §-hoz

Az üzemi baleset elismerése iránti kérelmet a baleset bekövetkezésétől számított egy éven belül lehet előterjeszteni, mivel az üzemi baleset kivizsgálása, a baleset körülményeinek rekonstruálása az idő múlásával egyre nehezebb, illetve lehetetlen.

Tekintettel arra, hogy a foglalkozási megbetegedés orvosszakmai kérdés, így ezen esetek nem kerülnek korlátozásra, azok elismerésére történő kérelmet továbbra is időkorlát nélkül lehet benyújtani.

A 28. §-hoz

A biztosított köteles megtéríteni a neki felróható módon jogalap nélkül igénybe vett, gyógyszer, gyógyászati segédeszköz és gyógyászati ellátás után folyósított támogatás összegét, közgyógyellátás jogcímen történő rendelés esetén pedig a közgyógyellátás jogcímcsoport előirányzatból finanszírozott összeget is, ha arra a törvényben szabályozott eljárás során írásban kötelezték. Tekintettel arra, hogy a biztosított az Egészségbiztosítási Alapot terhelő támogatást jogalap nélkül vette igénybe, indokolt annak előírása, hogy a biztosítottat a megtérítésre előírt összeg után az adózás rendjéről szóló törvényben meghatározott késedelmi pótlékkal azonos mértékű kamatfizetési kötelezettség terheli, azzal, hogy nem kell megfizetni a kamatot, ha annak összege az 1000 forintot nem éri el.

A 29. §-hoz

A pénzbeli ellátások késedelmes folyósítása esetén a kamatfizetési kötelezettség azt terheli, aki az igény érvényesítéséről késedelmesen intézkedik, így az lehet az egészségbiztosító vagy az egészségbiztosítási szakigazgatási szerv vagy a társadalombiztosítási kifizetőhely is.

A 30. §-hoz

A fizetési meghagyásos eljárás egységesítésére, átláthatóságára, valamint az ügyfelek érdekeire tekintettel célszerű, hogy az egy eljárásban hozott különböző döntések ugyanazon fórumrendszerben legyenek megtámadhatóak.

A 31. §-hoz

Az Ebtv. 82. § (12) bekezdése előírja, hogy a finanszírozási szerződéssel rendelkező egészségügyi szolgáltatók, illetve az általuk igénybe vett közreműködők kötelesek nyilatkozni arról 2012. december 31. napjáig, hogy a nemzeti vagyonról szóló törvény alapján átlátható szervezetnek minősülnek, a nyilatkozat elmaradásának esetére 2013. január 1. napjától a finanszírozási szerződés felmondásának jogkövetkezménye is alkalmazható.

Az OEP egyéni vállalkozó egészségügyi szolgáltatókkal is jogviszonyban áll, ezért vonatkozásukban nem értelmezhető az átlátható szervezetre vonatkozó definíció.

A 32. §-hoz

Az Ebtv. új 64. § (2) bekezdése alkalmazása tekintetében állapít meg átmeneti rendelkezést.

A 33. §-hoz

A közelmúltban több, az ellátásszervezők által indított per zárult le jogerősen, melyek egy részében a bíróság az Országos Egészségbiztosítási Pénztár (a továbbiakban: OEP) fizetési kötelezettségét állapította meg. Tekintettel arra, hogy a pernyertes ellátásszervezők egy része záró elszámolási kötelezettségének önként nem tett eleget, így ezen szolgáltatók esetében az elszámolási eljárás nem is indulhatott meg.

A záró elszámolási kötelezettség - a 2008. évi CVI. törvény hatályba lépésével - ezen ellátásszervezők vonatkozásában is megnyílt, a peres eljárások jogerős befejezéséig azonban egy függő jogi helyzet keletkezett. E függő jogi helyzet a perek jogerős befejezésével megszűnt.

Jelenleg is van olyan korábbi ellátásszervező, amely záró elszámolási kötelezettségét nem teljesítette, az OEP-pel perben áll (illetve akár új perek indítása sem zárható ki), így szükséges a volt ellátásszervezők záró elszámolási kötelezettségének és az OEP ellenőrzési jogosultságának törvényi szintű rendezése.

A 34. §-hoz

Egyrészt felhatalmazást kap a Kormány az E. Alapból folyósított pénzeszközök felhasználásának pénzügyi ellenőrzésére vonatkozó végrehajtási szabályok megalkotására.

Másrészt a módosítás lehetővé teszi a támogatással javítható gyógyászati segédeszközök miniszteri rendeletben történő meghatározását. Jelenleg a gyógyászati segédeszközök javításának támogatása a szolgáltatók és az OEP között megkötött szerződések alapján történik, a rendszer egyértelművé és átláthatóvá tétele érdekében szükséges a támogatással javítható eszközök körének jogszabályban történő megjelenítése.

A 35. §-hoz

Jogharmonizációs záradék.

A 36. §-hoz

A pénzügyi helyzet felmérése esetére irányadó adatszolgáltatási határidő változtatása azért vált szükségessé, mert a szolgáltatók részére biztosított 45 nap hosszú időnek bizonyult, mivel az OEP online elérhető programot fejlesztett ki, ezáltal az adatszolgáltatás időtartama (postai forgalom nélkül) lerövidíthető.

Az OEP-nek viszont hosszabb időtartamra van szüksége az adatok továbbítására, mivel azon egészségügyi szolgáltatókat, akik kötelezettségüket az eredeti határidőn belül nem teljesítik, az egészségbiztosító új határidő kitűzésével felszólítja kötelezettségük teljesítésére. Az új határidőt (a gyakorlati tapasztalatok alapján) a 30 napot követő 10 napban lehet meghatározni. Az egészségbiztosító csak ezt követően tudja zárni az állományt és a feldolgozást megkezdeni, a hibás tételeket javíttatni, ezért szükséges erre a feladatra összesen 15 nap.

A Tbj. önállóan nem határoz meg a késedelmi pótlékra vonatkozó szabályt, hanem visszautal az Art.-ra, ezért indokolatlan tovább utalás szerepel az Ebtv.-ben a Tbj.-re.

A 37. §-hoz

A c) ponthoz [az Ebtv. 26. § (3) bekezdése c) pontjának hatályon kívül helyezése]:

A módosítás megszünteti az egyedi méltányossági jogkör gyakorlásának tilalmát a háromhavi terápiás limit (HTL) alapú támogatásban részesített, továbbá az egyszerűsített támogatási jegyzékben szereplő gyógyászati segédeszközök esetében, mivel ezen (2009. év végén, az előző kormányzati ciklusban bevezetett) támogatási formák nem valósultak meg. Kapcsolódik hozzá a 73. és 82. §-ban foglalt intézkedés.

A d) ponthoz [az Ebtv. 26. § (4) bekezdése a) pontjának módosítása]:

A módosítás lehetővé teszi egyedi méltányosság keretében azon gyógyászati segédeszközök támogatását is, amelyek befogadási kérelmét elutasították. A jelenleg hatályos jogszabályok alapján 5 éven belül elutasított befogadási kérelem esetén egyedi méltányosság keretében az eszköz támogatása csak akkor lehetséges, ha az elutasításra költségvetési fedezet hiányában került sor, azonban szükséges megteremteni a támogatás lehetőségét egyéb esetekben is, mint pl. a befogadáshoz előzetesen szükséges új csoport megnyitásának elmaradása esetén.

A 38. §-hoz

A nemzeti felsőoktatásról szóló törvény fogalomhasználatával való összhang érdekében történő pontosítás.

A törvény a fenntartó fogalmát kiegészíti egy speciális esettel, az egészségügyi felsőoktatási képzést biztosító egészségügyi felsőoktatási intézmény által működtetett egészségügyi szolgáltatóra vonatkozó szabállyal. Ebben az esetben a törvény fenntartóként nevesíti az egészségügyi felsőoktatási intézményt.

A törvény bevezeti a fenntartói jogkör gyakorlójának fogalmát. Eszerint a fenntartó részére meghatározott feladatok (fenntartói jogok) gyakorolhatók összességében, egészében, de bizonyos elemeiben, vagy egy részében is. Eszerint a fenntartó a törvényben meghatározott esetekben a fenntartói feladatokat önmaga is gyakorolhatja, de egyes részeinek gyakorlati megvalósítását át is adhatja más szervezet részére. Hangsúlyozni kell azonban, hogy ez csak az állami fenntartásban levő intézmények esetében merülhet fel és csak jogszabály által történő felhatalmazással történhet meg.

A 39. §-hoz

A szakmai képesítések elismeréséről szóló 2005/36/EK európai parlamenti és tanácsi irányelv 56. cikkének történő megfelelése érdekében a fogadó tagállam és a saját tagállam illetékes hatóságai között az adatszolgáltatás lehetőségének megteremtése.

A 40. §-hoz

Az egészségügyi tevékenység gyakorlása során használt névre vonatkozó rendelkezések az Eütv. 112. § (4a) bekezdésében találhatóak, a működési nyilvántartás adattartalmánál.

Az orvosok, fogorvosok a jelenlegi jogszabályoknak megfelelően az egyetemek elektronikus jelentése útján kerülnek be az alapnyilvántartásba az egészségügyi szakképesítéssel rendelkező személyek alap- és működési nyilvántartásáról, valamint a működési nyilvántartásban nem szereplő személyek tevékenységének engedélyezéséről szóló 18/2007. (IV. 17.) EüM rendelet (a továbbiakban: R.) 2. §-a alapján. Az alapnyilvántartásba az Eütv. 111. §-ában meghatározott adatokat jelentik le az egyetemek a végzett hallgatókról.

A Hivatalnak - az orvosi bélyegző elkészítése érdekében - az alapnyilvántartásba vett orvos és fogorvos természetes személyazonosító adatairól, lakó-, illetve tartózkodási helyéről és alapnyilvántartási számáról elektronikus úton értesítenie kell az OEP-et [R. 3. § (4) bekezdés].

Az OEP a lejelentésnek megfelelően elkészíti az orvosnak az orvosi bélyegzőjét (az első bélyegző ingyenes). Az egészségügyi tevékenység gyakorlása során használt név kiválasztására csak a működési nyilvántartásba bekerüléskor van lehetőség, így az orvosi bélyegzőn nem feltétlenül az a név fog szerepelni, amelyet az orvos a hivatása gyakorlása során akar majd használni. Ebben az esetben a másik névre szóló pecsétért már fizetnie kell az orvosnak. Ez kiküszöbölhető, ha már az alapnyilvántartásba vételkor a Hivatalnak tudomása van az egészségügyi tevékenység gyakorlása során használni kívánt névről.

A 41. §-hoz

Az egészségügyi tevékenység végzésének egyes kérdéseiről szóló 2003. évi LXXXIV. törvény (a továbbiakban: Eütev.) 23. § (3) bekezdésével való összhang megteremtése.

A Humánerőforrás-monitoring Rendszer (HMR) megfelelő színvonalú működtetése érdekében a HMR-be adatot szolgáltató működési nyilvántartási rendszer adattartalmának bővítése indokolt, a jogviszony kezdő és amennyiben határozott idejű, a végdátumával, amennyiben határozatlan akkor e ténnyel. A módosítás indoka, hogy a működési nyilvántartásban szereplő adott személy nyilvántartási adatlapján megfelelően nyomon követhetőek legyenek a munkahelyváltozások, illetve a jelenlegi munkahely adata egyértelműen beazonosítható legyen, szükséges ennek az adatnak a nyilvántartása is. A munkahely adatnak ilyen széles körű nyilvánossága nem indokolt, ezért a munkahely adatokból csak a leglényegesebb elemeknek a megismerhetőségét támogatja a törvény.

Az Eütv.-ben nem szerepel a külföldi munkavégzés adatainál a „szakterület megnevezése, amely területen az egészségügyi dolgozó munkát végez” adat, amely fontos adat a HMR szempontjából, hiszen az egészségügyi dolgozók jelentős része több szakképesítéssel is rendelkezik, sokszor nem ugyanazon a szakterületen, így fontos tudni, hogy melyik szakképesítéséhez kapcsolódó szakterületen végez külföldön munkát.

A 42. §-hoz

Az egészségügy ágazati képzési rendszer egyszerűbbé, átláthatóbbá és koherensebbé tétele, valamint a felsőoktatási képzési rendszerrel (szakirányú továbbképzés, egészségügyi szakirányú szakmai képzés) való átfedési lehetőségek feloldása érdekében szükséges az egészségügyi felsőfokú szakirányú szakképzési rendszer-fogalom tartalmának pontosítása, valamint a felsőoktatás keretében szakdolgozói szakképzettséget szerzett személyek tekintetében történő kiegészítése.

A 43. §-hoz

A licenc képzésre vonatkozó jogszabályi rendelkezések pontosítása, a licenc képzésben résztvevők körének a végrehajtási jogszabályokban teendő elhatárolása mentén történő meghatározása.

A 44. és 49. §-hoz

A módosítás rendezi a járóbeteg szakellátás állam általi átvételének 2013. évre vonatkozó rendelkezéseit, azzal, hogy elsősorban az átvételre vonatkozó előkészítő szabályokat rögzíti. A járóbeteg szakellátást nyújtó egészségügyi szolgáltatók 2013. május 1-től kerülnek állami tulajdonba és fenntartásba, kivéve, ha a helyi önkormányzat úgy dönt, hogy továbbra is ellátja ezen feladatot. Azért, hogy az átvétel megfelelő előkészítéséről gondoskodni lehessen, az önkormányzatoknak 2013. február 15-ig dönteniük kell, hogy a tulajdonukban és fenntartásukban működő járóbeteg szakellátási feladatokat átadják-e az állam részére, ezen döntésről tájékoztatniuk kell az egészségügyért felelős minisztert, továbbá amennyiben az önkormányzat a döntése alapján nem fogja ellátni a járóbeteg-szakellátással összefüggő feladatokat, és a járóbeteg-szakellátást nyújtó szolgáltatója alapellátási feladatot is ellát, 2013. május 1-jéig gondoskodnia kell az alapellátás és a járóbeteg-szakellátás feladatainak szétválasztásáról.

Amennyiben az önkormányzat nem hoz döntést, abban az esetben a járóbeteg-szakellátást nyújtó egészségügyi szolgáltató állami tulajdonba és fenntartásba kerül.

Rendezi továbbá az államhoz átkerülő vagyonelemek és a humán erőforrás rendezésével kapcsolatos előkészítő feladatokat.

Azon önkormányzatokkal, amelyek a feladat ellátásról 2013. május 1-jét követően is gondoskodnak a 2011. évi CLXXXIX. törvényben (a továbbiakban: Mötv.) 10. § (3) bekezdése szerinti feladatátvállalási megállapodást kell kötni.

A folyamatos ellátás biztosítása érdekében nélkülözhetetlen az a szabály, amely értelmében a járóbeteg-szakellátási feladat és vagyon állam általi átvétele nem érinti az átvett feladathoz kapcsolódó közreműködői szerződések, egészségügyi ellátási szerződések, illetve megállapodások és az ezekhez kapcsolódó vagyonkezelési szerződések érvényességét. Mivel azonban ezek a szerződések különböző érdekek mentén kötettek, szükséges az új tulajdonos, azaz az állam nevében eljáró szerv számára lehetővé tenni, hogy - az azokban meghatározott feltételektől függetlenül - felmondhassa ezeket a szerződéseket és megállapodásokat. Ezzel összhangban - szakellátási struktúra egységes átalakítása érdekében - további egy évig biztosítani kell ezt a lehetőséget a 2012. évi XXXVIII. törvény módosításával a települési önkormányzatoktól átvett fekvőbeteg-szakellátási feladatokhoz kapcsolódó szerződések tekintetében is.

A járóbeteg-szakellátás állam általi átvételére tekintettel a módosítás összhangba hozza az egészségügyi szakellátási felelősség szabályait is az átvétel következtében beálló ellátási felelősséggel. Ennek keretében új elemként épül be a törvénybe az önkormányzatok által kötendő egészségügyi ellátási szerződések és a feladatátadási megállapodás megkötéséhez kapcsolódóan az állam nevében eljáró szerv jóváhagyásának kötelezettségét.

Rendezi továbbá a GYEMSZI tulajdonosi joggyakorlásához kapcsolódó ingatlannyilvántartási bejegyzés alapjául szolgáló nyilatkozatok eseteit és tartalmi kellékeit.

A 45. §-hoz

Az egészségügyről szóló 1997. évi CLIV. törvény 142. §-a alapján egyes ellátások költségének fedezetét a központi költségvetésben kell biztosítani. Ez idáig ennek módjáról a társadalombiztosítás pénzügyi alapjai 1998. évi költségvetéséről szóló 1997. évi CLIII. törvény 22. § (2) bekezdése rendelkezett. Ezen rendelkezésben szereplő hivatkozások már nem a megfelelő jogszabályi helyekre hivatkoznak, így az érintett ellátások költségének fedezete, valamint azok finanszírozása nem állapítható meg egyértelműen. Mindezekért szükséges az érintett szabályozást a hatályos jogi környezetben elhelyezni.

A 46. §-hoz

A törvény nevesíti a fenntartó általános feladatai között az ún. szakmai fenntartói jogokat. Az egészségügyi szolgáltatásokkal összefüggésben több jogszabály a fenntartó feladataként határoz meg bizonyos tevékenységeket, amelyek a szolgáltató működésével kapcsolatosak. Így különösen a finanszírozási szerződés jóváhagyása, a kapacitások átcsoportosítása, vagy az ellátási terület módosítása, az ellátási szerződés jóváhagyása, vagy az Egészségbiztosítási Alapból származó bevételeket tartalmazó számla megterheléséhez való hozzájárulás. Ezen feladatok a szolgáltató működésével, szakmai feladatellátásával szoros összefüggésben jelennek meg, ugyanakkor a fenntartó ellenőrzési-felügyeleti joga ezekkel kapcsolatosan bővítésre került.

A rendelkezés tételesen meghatározza az egészségügyi felsőoktatási intézmény által fenntartott egészségügyi szolgáltató esetében, hogy a szakmai felügyeletet és az ún. szakmai fenntartói jogokat az egészségügyért felelős miniszter látja el, azonban a felsőoktatási intézmény javaslatára és véleményének figyelembevételével gyakorolja ezen jogkörét. Ezzel ezen szolgáltatók esetében a miniszter lesz egyes esetekben a fenntartói jogkör gyakorlója. A rendelkezéssel a jogszabály igyekszik összhangot kialakítani az egészségpolitikai tervezés egységessége és az egészségügyi felsőoktatási intézmények autonómiája között. A módosítás elsődleges célja, hogy összehangoltan valósuljon meg a struktúra-átalakítás körében tervezett fejlesztések végrehajtása, valamint az ezek érvényesítéséhez szükséges jogkörök gyakorlása. Ezzel az egészségügyi felsőoktatási intézmények keretében működő egészségügyi szolgáltatók ellátórendszerben elfoglalt helye nagyobb mértékben kerül figyelembevételre, ugyanakkor a szolgáltatók által végzett tevékenység és a felsőoktatási intézmények autonómiája (elsődlegesen a saját szervezetük alakításának joga) között egyensúly alakítható ki.

A rendelkezés továbbá tételesen meghatározza, hogy mely feladatok tartoznak a szakmai fenntartói jogkörök közé, amelyek gyakorlására a felsőoktatási intézmények tekintetében alkalmazandó a speciális jogkör gyakorlásra vonatkozó szabály.

A 47. §-hoz

Az Eütv. 164/A. § módosításának célja megteremteni az orvostechnikai eszközökkel végzett beavatkozással nem járó vizsgálatok új engedélyezési rendjének törvényi alapjait.

A 48. §-hoz

Tekintettel az Eurotransplant International Foundation (Eurotransplant) és az Országos Vérellátó Szolgálat (OVSZ) között 2011. november 3-án megkötött, és 2012. január 1-jén hatályba lépett előzetes együttműködési megállapodásra, valamint az Állami Számvevőszéknek a szervtranszplantáció, a donáció és az alternatív kezelések ellenőrzéséről szóló jelentésében foglaltakra, a kiemelt cél a jogszerű, biztonságos, átlátható, megfelelően finanszírozott, szakmailag megalapozott hazai transzplantációs tevékenység megteremtése és biztosítása.

Magyarország részéről 2012. január 1-jével kezdődően az úgynevezett speciális betegek - a halaszthatatlan sürgősségű vese-, szív- és májátültetésre váró betegek, a hiperimmunizált vesebetegek, illetve a szervátültetésre váró - az Eurotransplant kézikönyvében definiáltak szerinti - gyermek betegek kerültek fel az Eurotransplant várólistájára. Az előzetes együttműködési megállapodás 2012. december 31-ig tart, és ezt követően elvi lehetőség: a további együttműködés megszüntetése, a jelenlegi előzetes együttműködési megállapodásnak az egy évvel (vagy rövidebb időszakkal) történő meghosszabbítása, valamint a teljes jogú tagként való megállapodás megkötése.

Szakmailag indokolt és megalapozott, hogy az Eurotransplant teljes jogú tagság elnyerésére irányuló tárgyalások megkezdése, illetve azok sikeres, eredményes volta esetén hazánknak teljes jogú tagként való csatlakozása az Eurotransplanthoz megtörténjen.

Tekintettel az egyeztetésekre, az előkészítő munkálatokra, valamint a hazai betegeknek az Eurotransplant várólistára történő felvitele időigényes voltára, a sikeres és eredményes tárgyalásokat követően, a teljes jogú tagság kezdetének reális időpontja a 2013. év 1. felében várható. Mindezekre tekintettel, indokolt az Eurotransplanttal kötött előzetes együttműködési megállapodás meghosszabbítása, oly módon, hogy a teljes jogú tagság elnyerése még 2013. év folyamán lehetséges legyen, amennyiben a feltételek teljes körűen adottak, és ehhez elengedhetetlenül szükséges a hazai jogszabályi háttér megteremtése, mely biztosítja a szerveknek a szerződésszerű külföldre szállítása feltételeit.

Az Eütv. jelenleg hatályos 243. § (6) bekezdése ugyanis, mely a szervnek és szövetnek a külföldre, illetve Magyarország területére való szállítási feltételeiről rendelkezik, egy esetleges teljes jogú tagság esetén nem biztosítja maradéktalanul a szerveknek a szerződésszerű külföldre szállítási feltételeit, így szükséges a vonatkozó rendelkezés módosítása.

Az 50. §-hoz

A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozat meghatározta a testületekre vonatkozó alapvető követelményrendszert, amelynek megfelelően kell átalakítani a jelenleg működő testülteket is. Ez alapján az Egészségügyi Szakképzési és Továbbképzési Tanács jelenlegi hatósági valamint döntési jogköreit más egészségügyi államigazgatási szervre kell átruházni, a kijelölésre vonatkozó felhatalmazó rendelkezések megalkotása szükséges.

Ezen kívül azokat a felhatalmazásokat tartalmazza, amely a járóbeteg ellátás új rendszeréhez kötődik.

Az 51. §-hoz

Az egyes fontos társadalmi okból kivételes szabályozást igénylő testületek felülvizsgálatával összefüggésben az ESZTT működése átláthatóságának és a hatékonyságának javítása, a döntésekért való tényleges felelősség és számon kérhetőség érvényre juttatásának elősegítése érdekében az ESZTT döntési, hatósági jogköreinek az egyes egészségügyi államigazgatási szervekre történő telepítése indokolt.

Továbbá a jogvédelmi képviselőkre vonatkozó felhatalmazás pontosítását, kiegészítését tartalmazza.

Az 52. §-hoz

A jogszabályi összhang megteremtése, a működési nyilvántartásra vonatkozó rendelkezéseknek az egységes értelmezés és alkalmazás érdekében történő módosítása, emellett az egészségügyi humánerőforrás tervezése és biztosítása érdekében szükséges adatok biztosításának elősegítése indokolja a módosítást.

Az 53-60. §-hoz

A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény (a továbbiakban: Nvt.) több helyen módosul.

Pontosítja a közterület-felügyeletre vonatkozó rendelkezéseket az Nvt.-ben előírt kötelezettségek hatósági ellenőrzése vonatkozásában, különös tekintettel a helyszíni bírságolásra. A módosítás megfelelően elkülöníti a közterület-felügyelet és a népegészségügyi szakigazgatási szervek jogosultságait, azaz dohányzási korlátozás azonos időpontban és helyszínen, ugyanazon személy általi megszegése esetén csak egy eljáró szerv szabhat ki egészségvédelmi bírságot.

A módosítás rendezi, hogy a határidőben meg nem fizetett egészségvédelmi bírság végrehajtására a közigazgatási hatósági eljárás szabályait kell alkalmazni.

A közforgalmú intézmények nem kötelesek nyílt légtérben történő dohányzóhely kijelölésére, hanem - a vendéglátó intézményekhez hasonlóan - dönthetnek a nemdohányzó intézményként történő működésről. Az Nvt. hatályos 4. § (1) bekezdése szerint ugyanis közforgalmú intézmények, illetve munkahelyek esetében - az Nvt. 4. § (6) bekezdésben, valamint a 2. § (3)-(5) bekezdésében foglalt kivétellel - dohányzásra az e törvényben foglaltaknak, valamint a tűzvédelmi szabályoknak megfelelő, nem zárt légterű helyet kell kijelölni és fenntartani.

A hatályos Nvt. 4. § (6) bekezdése csak a szórakoztató, vendéglátó-ipari szolgáltatást nyújtó közforgalmú intézmények számára teszi lehetővé a nemdohányzó intézménnyé nyilvánítás lehetőségét, amelyet - gyakorlati tapasztalatok alapján - valamennyi közforgalmú intézmény számára indokolt biztosítani.

Ezzel összefüggésben pontosítja az Nvt. 4. § (1) bekezdését a dohányzóhely-kijelölési kötelezettség tartalmát.

Az Nvt. hatályos szabályozása szerint nem lehet nyílt légtérben sem dohányzóhelyet kijelölni olyan többcélú intézmény esetében, amelyben egészségügyi szolgáltatást is nyújtanak.

Tekintettel arra, hogy a többcélú intézmény nincs definiálva az Nvt.-ben, így egy intézményen a gyakorlat az egy telephelyen (akár több helyrajzi számon is) működő intézményt érti. Így, ha egy több hektáros területen pl. egy foglalkozás-egészségügyi szolgáltató is működik, akkor már nyílt légtérben sem lehet dohányzóhelyet kijelölni, noha az intézmény főprofilja nem egészségügyi tevékenység, és számos épület található az intézmény területén.

A módosítás erre tekintettel - a dohányzás egészségügyi szolgáltatóknál történő további teljes tiltása mellett - a többcélú intézmények esetében az általános szabályok alkalmazását rendeli el, azzal, hogy ilyen intézmények esetében nyílt légterű, helyiségen kívüli dohányzóhely továbbra is csak úgy jelölhető ki, ha a dohányzóhely az egészségügyi szolgáltatást igénybevevők szokásos vagy szükségszerű útvonalától megfelelően elkülönül.

A hatósági eljárások során visszaélésekre ad okot a jövedelmi helyzet vizsgálatának kötelezettsége, tekintettel arra, hogy az ügyfél erre vonatkozó nyilatkozata hiányában nincs lehetőség ezen feltétel vizsgálatára (banktitok, adótitok). A hatósági tapasztalatok szerint a 14 éven felüli, saját jövedelemmel nem rendelkező személyek (tanulók, rendezetlen szociális és/vagy családi hátterű emberek) tudatosan visszaélnek e törvény adta „védettségükkel”, sokszor irritatív módon használják ki büntethetetlenségüket. Fentieken túl az eljárás elhúzódását is okozhatja a jövedelmi helyzet hosszas vizsgálata, amely a hatékonyságot ronthatja, ezért a módosítás megszünteti ezt a követelményt.

A 61. §-hoz

A biocid termékek forgalomba hozataláról szóló 98/8/EK európai parlamenti és tanácsi irányelv 16. cikk (2) bekezdésében említett 10 éves munkaprogram második szakaszáról szóló, 2007. december 4-i 1451/2007/EK bizottsági rendelet 9. cikk (1) bekezdése alapján a biocid termékekben használt hatóanyagokra vonatkozó teljes dosszié egy nyomtatott, valamint egy elektronikus példányban kerül benyújtásra a referens tagállamnak. Ezzel összefüggésben a törvény rendelkezik az elektronikus kapcsolattartás kizárásáról, tekintettel arra is, hogy a közigazgatási hatósági eljárás és szolgáltatás általános szabályairól szóló 2004. évi CXL. törvény 28/B. § (1) bekezdése értelmében ilyen tartalmú rendelkezés megalkotására törvényi szinten vagy eredeti jogalkotói hatáskörben kiadott kormányrendeletben kerülhet sor.

A 62. §-hoz

A Európai Unióban a biocid termékekre vonatkozó irányelvi szabályozást (a többször módosított 98/8/EK irányelvet) rendeleti szintű szabályozás váltotta fel. A biocid termékek forgalmazásáról és felhasználásáról szóló 2012. május 22-i 528/2012/EU európai parlamenti és tanácsi rendelet 2013. szeptember 1-jétől teljes egészében közvetlenül alkalmazandó és hatályos lesz valamennyi tagállamban. Az uniós rendelet végrehajtásához nemzeti szabályozás megalkotására is szükség van, többek között a piacfelügyeleti hatóságok és az illetékes nemzeti hatóság kijelölése tárgyában, a szankciók megállapítása érdekében, továbbá az uniós rendeletben nemzeti szabályozási tárgykörben meghagyott egyes további kérdésekre vonatkozóan. Ennek érdekében a törvény a Kormány rendeletalkotásához szükséges felhatalmazó rendelkezést tartalmazza.

E mellett, a fenti jogharmonizációs célú szabályozás 2013. szeptemberi hatálybalépéséig is szükség van a jelenlegi biocid-szabályozás [a biocid termékek előállításának és forgalomba hozatalának feltételeiről szóló 38/2003. (VII. 7.) ESzCsM-FVM-KvVM együttes rendelet] és közigazgatási hatósági eljárás és szolgáltatás általános szabályairól szóló 2004. évi CXL. törvény összhangjának megteremtésére. A törvény ezzel összefüggésben a bocid-szabályozásra kétszintű, a miniszteri rendeleti szint mellett kormányrendeleti szintű jogalkotási felhatalmazást is tartalmaz.

A 63-64. §-hoz

A kémiai biztonságot érintő kérdésekben javaslattevő és véleményező feladatokat lát el a Kémiai Biztonságot Koordináló Tárcaközi Bizottság, melynek működését a jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozat, továbbá a jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozatban foglaltak végrehajtásáról szóló 1452/2011. (XII. 22.) Korm. határozat elvei alapján új formába szükséges önteni.

A 65. és 72. §-hoz

Az egészségügyi szakdolgozók bértáblájának változásával a diplomával rendelkező szakdolgozók illetményének növelése válik lehetővé. A 2012. júliusában végrehajtott bérfejlesztés során az egészségügyi szakdolgozók között a diplomával rendelkezők kevesebb béremelésben részesültek, mint a nem diplomás, az egészségügyben hosszabb ideje dolgozó, szakképzettséggel rendelkező egészségügyi dolgozók, akiknek illetménye ezt megelőzően jelentősen elmaradt a diplomásokétól, s a migráció szempontjából az egyik legveszélyeztetettebb csoportot képezik.

A bérfejlesztés során egyéb meghatározott szakmákban dolgozó diplomások szintén a diplomás egészségügyi szakdolgozóknál magasabb összegű bérnövelésben részesültek. Az illetmény- és bértábla 2013. január 1-jétől a diplomával rendelkező egészségügyi szakdolgozók és egyes egészségügyben foglalkoztatottak számára egységesen havi 5000 Ft-os többlet bér-, illetve illetményemelkedést biztosít.

Megteremti annak a jogi alapját, hogy amennyiben a pénzügyi forrás biztosított, a Kormány a törvényben rögzítetteknél kedvezőbb juttatást állapítson meg. Ezzel az egészségügyi dolgozók 2012. évi bérnövelésének érvényesülését pl. abban az esetben is lehetővé teszi, ha a Kormány által meghatározott minimálbér, illetve garantált bérminimum a következő években emelkedik. Az egészségügyi szakdolgozók és egyes egészségügyben foglalkoztatottak bértáblájában az A-B besorolási osztály kezdő illetménye a jelenlegi minimálbérrel, a C-E besorolási osztályok kezdő illetményei a jelenlegi garantált bérminimummal egyeznek meg. A bértábla több kategóriájában a minimálbér, illetve garantált bérminimum emelése azt eredményezné, hogy a jelenlegi bértáblával biztosított béremelés nem realizálódhatna.

A 66. §-hoz

Kétirányú pontosítást tartalmaz a napi 12 órát meghaladóan elrendelhető egészségügyi ügyelet beosztása vonatkozásában:

a) egyértelművé teszi, hogy amennyiben az adott beosztás szerint az egészségügyi dolgozó önként vállalt többletmunkát is végez, az önkéntes órákat elsődlegesen a napi 12 óra feletti egészségügyi ügyelet beosztására kell felhasználni,

b) amennyiben a napi 12 órát meghaladóan elrendelt egészségügyi ügyeletre nem vagy nem egészében önként vállalt többletmunka terhére kerül sor, akkor a munkáltató sorrendben először a rendes munkaidő (főszabály szerinti 40 óra) terhére elrendelhető 16 órás keretet köteles igénybe venni, majd csak ennek kimerülését követően használhatók fel az évi 416 órás „normál” ügyeleti keretórái a napi 12 órát meghaladó ügyelet beosztására.

A 67. §-hoz

Az egészségügyi tevékenység végzésének egyes kérdéseiről szóló 2003. évi LXXXIV. törvénynek (a továbbiakban: Eütev.) az egyes egészségügyi tárgyú törvények módosításáról szóló 2012. évi LXXIX. törvénnyel megállapított 14/B. §-a fenntartotta a régi Mt. (1992. évi XXII. tv.) szerinti pótlékmértékeket a megszakítás nélküli munkarendben, valamint a többműszakos munkaidő-beosztásban foglalkoztatottak éjszakai- és műszakpótléka vonatkozásában, a munka törvénykönyvéről szóló 2012. évi I. törvény (a továbbiakban: Mt.) vonatkozó szabályainak egyidejű kizárása mellett. A törvény célja a többműszakos a munkaidő-beosztás fogalmának meghatározásával a jogalkalmazás elősegítése.

A 68. §-hoz

A közalkalmazottak jogállásáról szóló 1992. évi XXXIII. törvény (a továbbiakban: Kjt.) 41. § (2) bekezdése két típusú összeférhetetlenségi esetkört szabályoz. A magasabb vezető, vezető, továbbá a pénzügyi kötelezettségvállalásra jogosult közalkalmazottak hozzátartozói típusú összeférhetetlenségére vonatkozó általános szabályok alkalmazását ellátási érdekből a Kjt. 41. § (3) bekezdése zárja ki, míg a gazdasági összeférhetetlenségre vonatkozó szabály az Eütev. 15/D. §-ára tekintettel nem alkalmazható az egészségügyi ágazatban. Ez utóbbi rendelkezés indokolatlanul megengedő, erre tekintettel a törvény a munkáltatóéval azonos, vagy ahhoz hasonló tevékenységet is végző, illetve a munkáltatóval rendszeres gazdasági kapcsolatban álló más gazdasági társaságban betöltött vezető tisztségviselői, felügyelőbizottsági tagságot fenntartói jóváhagyáshoz köti.

A 69-70. §-hoz

Az Eütev. értelmében az egészségügyi ágazati előmeneteli rendszer hatálya alá tartozó munkakörök és egészségügyi szolgáltató munkáltatók körét, valamint a törvényben meghatározottakon kívüli ellátásokat és egészségügyi szolgáltatásokat a Kormány rendeletben állapítja meg. A törvény garanciális szabályként rögzíti, hogy az ágazati előmeneteli rendszer tartalmát megállapító, a fentiek szerinti tartalmú kormányrendeleti szabályozás módosítása esetén az illetmény- vagy bérnövelés és a szolgáltatóknak járó támogatás igénybe vételének feltételeit szintén a Kormány rendeletében kell megállapítani.

A módosítás az egyes egészségügyi dolgozók és egészségügyben dolgozók 2012. évi illetmény- vagy bérnövelésének, valamint az ahhoz kapcsolódó támogatás igénybevételének részletes szabályairól szóló 138/2012. (VI. 29.) Korm. rendelet 1. § (5) bekezdésében foglalt, jelenleg is hatályos szabályozás törvényi szintre emelésére irányul.

A szabályozás célja, hogy az egészségügyi ágazati illetménytábla hatályba belépésekor a rendszerben foglalkoztatott egészségügyi szakdolgozók és - az orvosi bértábla 2013. január 1-jei hatálybalépésére tekintettel 2013. január 1-jétől az orvosok - egyszeresen legyenek jogosultak az illetmény- vagy bérnövelésre. Azaz a már jogviszonyban állók esetében az Eütev. 29. §-a szerinti folyamatos illetmény- vagy bérnövelés eredményezi, hogy az érintettek keresete nem lesz kevesebb az ágazati bértáblában foglalt összegnél, míg az új rendszerbe lépők esetében az ágazati béremelés már eleve az új bértábla szerinti kinevezés vagy munkaszerződés megkötése útján valósul meg.

Az egészségügyi ágazati illetmény-vagy bérnövelés távoléti díj alapot képez, és a jubileumi jutalom számításánál is figyelembe kell venni.

A 71. §-hoz

A törvény átmeneti rendelkezéseket tartalmaz a következőkkel összefüggésben:

- az egészségügyi ágazati béremelés a teljes 2012. évi vonatkozásában nem számítandó be az elvárt béremelés végrehajtására tekintettel kapható adókedvezmény alapjába,

- az Kjt. összeférhetetlenségi szabályaival kapcsolatosan a törvény hatálybalépésekor fennálló vezető tisztségviselői, felügyelőbizottsági tagságot a törvény hatálybalépését követő 30 napon belül be kell jelenteni a fenntartónak. A fenntartó a jogviszony jóváhagyása tárgyában a bejelentéstől számított 60 napon belül dönt.

A 73. §-hoz

A törvény szövegcserés módosításokat, jogtechnikai pontosításokat tartalmaz a következő tárgykörökben:

A munka törvénykönyvéről szóló 2012. évi I. törvény hatálybalépésével összefüggő átmeneti rendelkezésekről és törvénymódosításokról szóló 2012. évi LXXXVI. törvény módosította az Mt. 122. §-ának a szabadság kiadására vonatkozó szabályait. A törvény erre tekintettel pontosítja az Mt. 122. § (2) bekezdésétől való eltérést biztosító ágazati szabályt annak érdekében, hogy az egészségügyi dolgozó kérésének megfelelő időpontban kiadandó szabadság mértéke (legfeljebb 7 munkanap, szemben az alapszabadság egynegyedét jelentő 5 munkanappal) igazodjon az Mt. szerinti mértékhez.

A törvény pontosítja a visszamenőleges és folyamatos egészségügyi ágazati béremelésre vonatkozó részletszabályokat e bérelemek rendszeres vagy nem rendszeres jövedelem-jellegének rögzítésével.

A törvény egyértelművé teszi, hogy az egészségügyi ágazati béremelés nem számítandó be a szociális hozzájárulási adókedvezmény alapjába.

Az ismertté vált forrásteremtési és költségvetési peremfeltételekre tekintettel a törvény fenntartja az egészségügyi ágazati előmeneteli rendszert, valamint az ahhoz kapcsolódó munkáltatói támogatási rendszer szabályait, figyelemmel arra, hogy e rendelkezések az egyes egészségügyi tárgyú törvények módosításáról szóló 2012. évi LXXIX. törvény értelmében 2013. január 1-jével hatályon kívül helyezésre kerültek volna. Ezzel összefüggésben továbbra is indokolt annak előírása, hogy ágazati előmeneteli rendszer keretében megállapított illetmény- vagy bérnövelés ne képezzen pótlékalapot az ún. mozgó bérpótlékok vonatkozásában.

A 74. §-hoz

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) 1. §-a új definíciókkal egészül ki. A hamisított gyógyszerek legális kereskedelmi láncba történő bekerülésének megelőzéséről szóló 2011/62/EU irányelv átültetése érdekében törvényi szinten jelenik meg a hamisított gyógyszer fogalom meghatározása, ugyanis a hamisított gyógyszer beazonosítása esetén több végrehajtási rendelet is tartalmaz szabályokat. Ezen kívül a szabályozás koherenciája érdekében indokolt a párhuzamos import fogalmát törvényi szinten meghatározni.

A 75. §-hoz

A módosítás technikai jellegű, a gyógyszergyártási engedéllyel kapcsolatos adatok Európai Gyógyszerügynökség részére történő megküldését elegendő rendeleti szinten szabályozni.

A 76. §-hoz

A Gytv. 11. §-a módosításának célja, hogy összhangban az uniós normákkal előírja a nagykereskedők számára, hogy a harmadik országokban bonyolított tevékenységük során az adott ország jogszabályai szerint legális partnerekkel kössenek üzletet.

A 77. §-hoz

A Gytv. új 11/A. §-ával törvényi szinten megfogalmazásra kerülnek a párhuzamos importtal kapcsolatos alapvető követelmények. A párhuzamos importot megelőzően tájékoztatni kell az így behozni kívánt gyógyszert engedélyező hatóságot, illetve a forgalombahozatali engedély jogosultját. A rendelkezés a 2011/62/EU irányelvvel módosított 2001/83/EK irányelv 76. cikk (3) bekezdésének átültetését szolgálja.

A 78. §-hoz

Az alcím módosítása a jogszabály jobb áttekinthetőségét szolgálja. Kifejezésre jut, hogy az új pszichoaktív anyagokra vonatkozó rendelkezések a kábítószerekkel együtt kerülnek megjelenítésre.

A 79. §-hoz

A módosítás egyértelművé teszi, hogy a kábítószerekkel, pszichotróp anyagokkal és új pszichoaktív anyagokkal kapcsolatos nyilvántartásba vételt követően kiadott hatósági bizonyítvány birtokában is folytathatók legyenek a 66/2012.(IV. 2.) Korm. rendelet szerinti tevékenységek. A Gytv. ezt jelenleg nem teszi lehetővé, jóllehet e Korm. rendelet rendelkezései alapján az EEKH és az ORFK évek óta végez nyilvántartásba vételt, és ad ki hatósági bizonyítványokat pl. az ellenőrzött anyagnak minősülő mákszalma tárolását, a mákszalma maradványokkal szennyezett mákmag tisztítását, valamint a díszítőmák exportját stb. végző gazdasági vállalkozások számára. A  módosítás ezt a joghézagot szünteti meg.

A 80. §-hoz

A 66/2012. (IV. 2.) Korm. rendelet C) jegyzékére felvett új pszichoaktív anyagok kockázatértékeléséhez rendelkezésre álló idő 3 évről 1 évre csökken a Gytv. 15/C. § (1) bekezdése módosításával. Amennyiben a kockázatértékelés lezárásához, azaz az új pszichoaktív anyag végleges státuszának megállapításához 1 év után sem áll rendelkezésre elég adat, a minősítés elvégzésének ideje további egy évvel meghosszabbítható.

A 81. §-hoz

A Gytv. 17. §-a módosításának célja biztosítani, hogy a § átültesse a 2011/62/EU irányelvvel módosított 2001/83/EK irányelv 117a. cikkét. A cikk szerint a tagállamoknak olyan rendszert kell fenntartaniuk, amelynek célja annak megakadályozása, hogy a feltételezett egészséget veszélyeztető gyógyszerek eljussanak a betegekhez.

A 82. §-hoz

A Gytv. kiegészítése a 17/A. §-sal a 2001/83/EK irányelv 24. cikkének (4)-(6) bekezdésében szereplő úgynevezett sunset klauzula átültetését célozza.

A 83. §-hoz

A Gytv. 20. §-ának módosítása egyrészt arra irányul, hogy a hatósági ellenőrzés lehetőségét kiterjessze olyan új területekre, mint pl. a hatóanyagok, a segédanyagok gyártása, forgalmazása vagy a gyógyszerközvetítés. A módosítás nyomán az egészségügyi államigazgatási szerv jogosulttá válik arra is, hogy a nem egészségügyi szolgáltatóknak minősülő kiskereskedelmi szereplők (üzletek) esetében célzottan ellenőrizze a gyógyszertörvény betartását, így különösen azt, hogy a kiskereskedelmi tevékenységet folytatók nem végeznek-e illegális gyógyszerforgalmazást.

Tekintettel arra, hogy számos gyógyszertörvényben szabályozott tevékenység csupán bejelentéshez kötött, ezen gazdasági szereplők esetében rendelkezni kell a nyilvántartásból való törlésről is, mint szankcionálási lehetőségről.

A Gytv. 20. §-ának módosítása egyébként a 2011/62/EU irányelvvel módosított 2001/83/EK irányelv 111. cikkének átültetését is szolgálja.

A 84. §-hoz

A Gytv. új 22. §-a a 2011/62/EU irányelvvel módosított 2001/83/EK irányelv 52a. cikkének átültetését szolgálja. Ezáltal bevezetésre kerül a hatóanyaggyártás és forgalmazás sajátos engedélyeztetési rendje: a hatóanyag gyártók tevékenységüket annak megkezdése előtt hatvan nappal kötelesek a hatóságok számára bejelenteni. Amennyiben a hatóság hatvan napon belül nem jelez vissza, akkor az engedélyt megadottnak kell tekintetni. Ha azonban a hatóság jelzi, hogy ellenőrzést kíván lefolytatni a kérelmező létesítményeiben, akkor a hatóanyag gyártási/forgalmazási tevékenység nem kezdődhet meg mindaddig, amíg az ellenőrzést követően ki nem adják az engedélyt. Amennyiben az ellenőrzés alapján lehetséges, GMP tanúsítvány kiadására is sor kerül.

A 85. §-hoz

A Gytv. 23. §-a a gyógyszerközvetítéssel kapcsolatos alapvető követelményeket fogalmazza meg, összhangban a 2011/62/EU irányelvvel módosított 2001/83/EK irányelv 52a. cikkével.

A 86. §-hoz

A Gytv. 25. § módosuló (6a) bekezdése lehetővé teszi, hogy a szakmai és gyógyszerbiztonsági kereteket fenntartva bővüljön az indikáción kívüli gyógyszerrendelés lehetősége: az elmúlt időszak tapasztalatai alapján indokolt lehetővé tenni az „off label” gyógyszerrendelést abban az esetben is, amikor egy gyógyszer valamely forgalombahozatali engedélyben nem szereplő terápiás területen kívül történő alkalmazása kedvezőbb előny/kockázat aránnyal valósulhat meg, mint egy olyan gyógyszernél, amelynél az adott terápiás indikáció a forgalombahozatali engedélyben szerepel.

A 87. §-hoz

A Gytv. 32/B. §-a átmeneti szabályokat fogalmaz meg a törvény hatálybalépése előtt tevékenységüket megkezdő hatóanyag importőrei, gyártói és forgalmazói, illetve a gyógyszerközvetítők tekintetében, összhangban a 2011/62/EU irányelvvel módosított 2001/83/EK irányelv 52a. és 85b. cikkeivel.

A 88-89. §-hoz

A módosítások technikai jellegű pontosításokat szolgálnak.

A 90. §-hoz

A gyógyszertár fogalmának pontosításával egyértelművé válik, hogy nem csak a gyógyszerek kiadásakor adott tájékoztatás, hanem a gyógyszertárban forgalmazott valamennyi termékre vonatkozó kiszolgáltatási folyamat teljes körű tanácsadási kötelezettséggel történő egészségügyi szolgáltatás.

A 91. §-hoz

A gyógyszerellátás fogalmának új meghatározása jelentős mértékben segítheti az elmúlt két évtized gyógyszertárakkal és gyógyszerellátással kapcsolatos fogalmi zavarainak megszűnését, harmóniát teremt a gyógyszertár új definíciójával és rögzíti, hogy internetes gyógyszer-forgalmazást lakossági célra csak gyógyszertár folytathat. Ezzel egységessé válik és a gyógyszertári szolgáltatások fejlesztéséhez kapcsolódó elvárásokhoz igazodik a szabályozás, továbbá az ellenőrzés és a szankcionálás hatósági rendje is.

A 92. §-hoz

A módosítás megteremti a szabályozás egységességét, ugyanis az Ebtv. alapján egészségügyi szolgáltatás nyújtására jogosító működési engedéllyel nem rendelkező szervezetek is szerződést köthetnek gyógyászati segédeszközök támogatással történő javítására. Egyedi méretvétel alapján készített eszközök javításához ugyanakkor továbbra is szükséges a működési engedély.

A 93. §-hoz

A betegek szélesebb körű tájékoztatása érdekében szükséges, hogy - hasonlóan a GYSE szaküzletekre, illetve a gyártói és forgalmazói honlapokra vonatkozóan - az Országos Egészségbiztosítási Pénztár honlapján működtetett internetes gyógyászati segédeszköz-katalógusban szereplő gyógyászati segédeszközökre vonatkozó, katalógus szerinti adattartalmú történő eszközismertetés és tájékoztatás a gyógyászati segédeszközt forgalomba hozók honlapján lehetővé váljon.

Egyértelművé válik, hogy a gyógyszertárban forgalmazható egyetlen termék vásárlásához, illetve a gyógyszerészi gondozáshoz sem kötődhet kedvezmény adása.

A 94. §-hoz

Az ún. spanyol modellhez kapcsolódó kiegészítő 10%-os befizetési kötelezettség alá több olyan gyógyszer is tartozik, melynek felhasználása, és így a társadalombiztosítási kiáramlása növekedő.

Ilyen készítmények esetében az ún. határértékes támogatás-volumen szerződések a költségvetés számára azonos, vagy kedvezőbb pozíciót biztosítanak, mint az ún. spanyol modell. Jelen módosítás ezt a lehetőséget kívánja megteremteni.

A 95. §-hoz

A jogalkalmazási gyakorlat során felmerült, hogy szükséges a fiókgyógyszertárak áthelyezésének jogszabályi keretek között való biztosítása.

A 96. §-hoz

A közforgalmú gyógyszertárak áthelyezésével kapcsolatosan a módosítás megengedi az áthelyezést abban az esetben is, ha a gyógyszertárnak helyet adó ingatlan bérleti joga azért kerül megszüntetésre, mert a közforgalmú gyógyszertár az azt működtető gazdasági társaság tulajdonában lévő ingatlanba kerülne áthelyezésre.

A jogalkalmazási gyakorlat során problémát okozott a közforgalmú gyógyszertár áthelyezésének nem kellően pontos szabályozása. A módosítással a közforgalmú gyógyszertár áthelyezése az adott településen/településrészen/kerületben 1000 m közúton mért távolságon belül valósulhat meg.

A folyamatos betegellátás szempontjait figyelembe a módosítás célja továbbá az, hogy azon esetekben, ha egy településen/városban csak egy közforgalmú gyógyszertár van, akkor az áthelyezés az adott településen/városon belül távolsági megkötés nélkül engedélyezhető legyen.

A 97. §-hoz

Az elmúlt évek gyakorlati tapasztalatai alapján az elektronikus betegtájékoztató rendszer működtetése a fiókgyógyszertárak 80%-ában indokolatlannak mutatkozott. Ezen betegtájékoztató rendszert a betegek nem, vagy csak nagyon ritkán vették igénybe, így fenntartása a fiókgyógyszertár működtetőjére felesleges anyagi terhet rótt. Azonban a fiókgyógyszertárak mintegy 20%-a szolgálati idejét és forgalmi volumenét tekintve közforgalmú gyógyszertárhoz hasonlóan működik, esetükben a betegtájékoztató rendszer igénybevétele is gyakoribb. Azokban a fiókgyógyszertárakban, ahol a heti nyitva tartási idő a 30 órát meghaladja, továbbra is indokolt az elektronikus betegtájékoztató rendszer kötelező működtetése.

A 98. §-hoz

A kistelepülések kisforgalmú, jellemzően heti 48 órát meg nem haladó nyitvatartási idejű gyógyszertárainak vezetői számára egzisztenciális problémát jelentene, ha a 2013. január 1-jén hatályba lépő rendelkezések szerint a jelenlegi „másodállásaikat” fel kellene adniuk. A korrekció szerint a gyógyszertár nyitvatartási idejében a gyógyszertár vezetőjének patikai jelenléte biztosított marad, ugyanakkor a nyitvatartási időn kívül a további munkavégzés lehetősége nem vész el.

A 99. §-hoz

A Gyftv. 68. § (1) bekezdésének kiegészítése világossá teszi, hogy gyógyszerek lakossági távértékesítésére Magyarországon nem jogosult az az üzlet sem, amely engedélyt kapott gyógyszerek gyógyszertáron kívüli forgalmazására. Magyarországi gazdasági szereplők közül lakossági távértékesítést egyedül a működési engedéllyel rendelkező gyógyszertárak végezhetnek a külön jogszabályban meghatározott feltételek szerint.

A 100-101. §-hoz

A közvetlen lakossági gyógyszerellátás átalakítása során kiemelt cél a közegészségügyi szempontoknak való megfelelés, melyben garantáltnak kell lennie a gazdasági és szakmai felelősségvállalás egybeesésének. Jelen módosítás, ezen szempontokat megtartva biztosítja a gyógyszerészi egzisztencia-vállalkozási formának való megfelelést, azzal, hogy az eddig szerzett gyógyszerészi tulajdont a bent dolgozó gyógyszerészi tulajdoni előírás szempontjából a jogszabály négy gyógyszertárig elismeri. Ezzel a jogi szabályozás alkalmazkodik a fiókgyógyszertári szabályozáshoz (ahol az anyagyógyszertár maximum három fiókgyógyszertárat működtethet).

A 102. §-hoz

A jogalkalmazási gyakorlat során problémát okozott a fekvőbeteg-gyógyintézet fogalmának értelmezése, a módosítás az intézeti gyógyszertárat működtető intézmény pontosabb azonosítására szolgál.

A gyógyszertár és a gyógyszertár által nyújtott szolgáltatások hirdetése körében a gyógyszertárak működtetőinek jogszabálysértő marketingtevékenységére is kiterjed a személyi jog visszavonását eredményező szankció.

A 103. §-hoz

Hatályukat vesztő rendelkezések.

A 104. §-hoz

Meghatározza a szakellátási kapacitás fogalmát, rögzítve az ún. „speciális” ellátások esetében, hogy azok mértékegységének meghatározása végrehajtási rendeletben rögzített eljárás rend szerint kerül megállapításra.

Rögzíti továbbá a járóbeteg-szakellátás átalakításával kapcsolatban az egészségügyi szakellátási felelősség fogalmát.

Az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) alkalmazása során figyelembe veendő fogalom-meghatározások között definiálja a törvény a tartalékkapacitásokat, miszerint tartalékkapacitás az - a rendelkezésre álló országos kapacitásmennyiség részét képező - járóbeteg-, illetve fekvőbeteg-szakellátási kapacitás, amely nincs egészségügyi szolgáltató rendelkezésére bocsátva.

A 105-107. §-hoz

A módosítás rendezi azt is, hogy amennyiben szakellátási feladat átadására nem egészségügyi ellátási szerződéssel vagy fenntartók közötti megállapodással kerül sor, hanem vagyonkezelési vagy más egyéb szerződés formájában, abban az esetben is alkalmazni kell az egészségügyi ellátási szerződésre vonatkozó szabályokat.

A 108. §-hoz

A törvény az országos összes kapacitás mennyiség részeként nevesíti a tartalékkapacitásokat is, tekintettel arra, hogy ezen kapacitások bizonyos feltételek fennállása és meghatározott eljárásrend alkalmazása esetében eloszthatóak.

A 109. §-hoz

Az Eftv. lehetővé teszi, hogy a fenntartó - az érintett egészségügyi szolgáltató szakmai véleményének kikérését követően - a fenntartásában működő egészségügyi szolgáltatónál jelentkező tartós ellátási igény csökkenés esetén a rendelkezésére álló kapacitások mértékének csökkentését kezdeményezze az átlagtól való eltérés mértékében, illetve szakmai összetételének megváltoztatását kezdeményezheti, ha bizonyos, a jogszabályban meghatározott feltételek fennállnak. Amennyiben ezen kezdeményezés eredményeképpen bekövetkezik a kapacitás csökkentése, a csökkentéssel érintett kapacitás a tartalékkapacitás körébe kerül, amivel ugyan „inaktívvá” válik, viszont - a törvényben meghatározott esetekben és eljárásrend szerint - a későbbiekben felhasználható lesz, hiszen az előző szakasz rendelkezése alapján az országos kapacitás mennyiségbe beleszámít a tartalékkapacitások mennyisége is.

A 110. §-hoz

A rendelkezés technikai pontosító módosítást tartalmaz a tartalékkapacitások nyilvántartására vonatkozóan.

A 111. §-hoz

Pontosító rendelkezést tartalmaz, amelyben az összes, a kapacitást és ellátási területet érintő eljárás során hozott döntésre vonatkoztatja a jogorvoslat lehetőségének kizárását.

A 112. §-hoz

A törvény az egyenlő esélyű hozzáférés fenntartása érdekében korlátot állít fel a kapacitás átcsoportosítás mértéke tekintetében. Eszerint ha a fenntartó a rendelkezésére álló kapacitások mértékének csökkentését kezdeményezi az átlagtól való eltérés mértékében, vagy a szakmai összetétel megváltoztatását kezdeményezi, és ennek okán kerül sor kapacitás átcsoportosításra, akkor sem csökkenthető a kapacitás olyan mértékre, hogy a várható betegforgalom 15%-nál nagyobb mértékben meghaladja a szakmára jellemző előző évi országos átlagot.

A 113. §-hoz

Az Eftv. korlátot állít fel az intézmények vezetői által létesíthető további jogviszonyok, valamint a szakképesítés szerinti egészségügyi tevékenység gyakorlása esetében, amennyiben a szolgáltató érvényes finanszírozási szerződéssel rendelkezik, valamint az egészségügyi szakellátásokért elszámolt finanszírozási tételek éves összege eléri az 500 millió forintot. Ebben az esetben az egészségügyi szolgáltató vezetője más vezetői megbízatást nem tölthet be és egészségügyi tevékenységet csak a szakképesítése szerinti egészségügyi tevékenység gyakorlási jogának fenntartásához szükséges mértékben végezhet.

A rendelkezés pontosítja, hogy az egészségügyi tevékenység végzése milyen feltételek mellett, illetve milyen jogviszonyban következhet be. Ez a törvény alapján

a) az egészségügyi szolgáltató vezetésére irányuló jogviszony keretében, a jogviszony létesítésére irányuló megállapodásban meghatározott időtartamban és feltételek szerint,

b) ha a vezetői feladatok ellátására vezetői megbízás alapján kerül sor, a vezetői megbízás alapját képező jogviszony keretei között, a fenntartó által meghatározott időtartamban és feltételek szerint, vagy

c) az egészségügyi szolgáltató vezetésére irányuló jogviszonyon kívüli, a fenntartó és az intézményvezető között létrejött, de kifizetőként az egészségügyi szolgáltatót terhelő megállapodás alapján, az egészségügyi tevékenység végzésének egyes kérdéseiről szóló 2003. évi LXXXIV. törvény 7. § (2) bekezdése szerinti jogviszony keretében

valósulhat meg.

A 114-115. §-hoz

Pontosítja a lekötött kapacitások körébe tartozó kapacitásmennyiséget, azzal, hogy meghatározza, hogy kapacitásként figyelembe kell venni

- a többletkapacitás-befogadási eljárásban, illetve a már támogatott fejlesztéshez kapcsolódó, előzetes többletkapacitás-befogadási eljárásban 2012. december 31-éig befogadott kapacitást,

- a kapacitások módosítására és átcsoportosítására irányuló eljárások eredményeként 2012. december 31-éig megvalósult, illetve engedélyezett kapacitáscsökkentések, átcsoportosítások miatti változásokat.

A kapacitás átcsoportosításra vonatkozó szabályokat a folyamatban lévő ügyekre is alkalmazni kell.

A 116. §-hoz

A törvény végrehajtására vonatkozó felhatalmazó rendelkezéseket tartalmaz.

A 117-118. §-hoz

Szövegcserés pontosító és hatályon kívül helyező rendelkezések.

A 119. §-hoz

Az egészségügyről szóló 1997. évi CLIV. törvény 142. §-a alapján egyes ellátások költségének fedezetét a központi költségvetésben kell biztosítani. Ez idáig ennek módjáról a társadalombiztosítás pénzügyi alapjai 1998. évi költségvetéséről szóló 1997. évi CLIII. törvény 22. § (2) bekezdése rendelkezett. Ezen rendelkezésben szereplő hivatkozások már nem a megfelelő jogszabályi helyekre hivatkoznak, így az érintett ellátások költségének fedezete, valamint azok finanszírozása nem állapítható meg egyértelműen. Mindezekért szükséges az érintett szabályozást a hatályos jogi környezetben elhelyezni

A 120. §-hoz

Tekintve, hogy a törvény alkalmazásának tapasztalatairól az Országgyűlés bizottsága beszámoló előterjesztését kérheti, így szükségtelen azzal kapcsolatosan időkorlát rögzítése a törvényben.

A 121. §-hoz

A § az önálló orvosi tevékenységről szóló törvény szerinti praxiskezelőnek a praxisjog megvásárlásához nyújtható támogatással kapcsolatos feladatára vonatkozó rendelkezés 2014. január 1-jei bevezetését tartalmazza.

A 122-126. §-hoz

A módosítás rendezi a járóbeteg szakellátás állam általi átvételének 2013. évre vonatkozó rendelkezéseit, azzal, hogy elsősorban az átvételre vonatkozó előkészítő szabályokat rögzíti. A járóbeteg szakellátást nyújtó egészségügyi szolgáltatók 2013. május 1-jétől kerülnek állami tulajdonba és fenntartásba, kivéve, ha a helyi önkormányzat úgy dönt, hogy továbbra is ellátja ezen feladatot. Azért, hogy az átvétel megfelelő előkészítéséről gondoskodni lehessen, az önkormányzatoknak 2013. február 15-ig dönteniük kell, hogy a tulajdonukban és fenntartásukban működő járóbetegszakellátási feladatokat átadják-e az állam részére, ezen döntésről tájékoztatniuk kell az egészségügyért felelős minisztert, továbbá amennyiben az önkormányzat a döntése alapján nem fogja ellátni a járóbeteg-szakellátással összefüggő feladatokat, és a járóbeteg-szakellátást nyújtó szolgáltatója alapellátási feladatot is ellát, 2013. május 1-jéig gondoskodnia kell az alapellátás és a járóbeteg-szakellátás feladatainak szétválasztásáról.

Amennyiben az önkormányzat nem hoz döntést, abban az esetben a járóbeteg-szakellátást nyújtó egészségügyi szolgáltató állami tulajdonba és fenntartásba kerül.

Rendezi továbbá az államhoz átkerülő vagyonelemek és a humán erőforrás rendezésével kapcsolatos előkészítő feladatokat.

Azon önkormányzatokkal, amelyek a feladat ellátásról 2013. május 1-jét követően is gondoskodnak az Mötv. 10. § (3) bekezdése szerinti feladatátvállalási megállapodást kell kötni.

A járóbeteg-szakellátás állam általi átvételére tekintettel a módosítás összhangba hozza az egészségügyi szakellátási felelősség szabályait is az átvétel következtében beálló ellátási felelősséggel. Ennek keretében új elemként épül be a törvénybe az önkormányzatok által kötendő egészségügyi ellátási szerződések és a feladatátadási megállapodás megkötéséhez kapcsolódóan az állam nevében eljáró szerv jóváhagyásának kötelezettségét.

Rendezi továbbá a GYEMSZI tulajdonosi joggyakorlásához kapcsolódó ingatlannyilvántartási bejegyzés alapjául szolgáló nyilatkozatok eseteit és tartalmi kellékeit.

A 127-128. §-hoz

A törvény az egészségügyi ágazati előmeneteli rendszer keretében bevezetett visszamenőleges és folyamatos illetmény- vagy bérnövelést, valamint az ehhez fedezetet biztosító munkáltatói támogatási rendszer hatályban tartja. Erre tekintettel szükséges az egyes egészségügyi tárgyú törvények módosításáról szóló 2012. évi LXXIX. törvény azon rendelkezéseinek felülvizsgálata, amelyek e szabályok 2013. január 1-jével történő hatályon kívül helyezéséről rendelkeztek. Ennek megfelelően - a folyamatos illetmény- vagy bérnövelés összegének rögzítése érdekében - az Eütev. 1. mellékleteként hatályban marad az Eütev. jelenlegi 1. melléklete, és 2013. január 1-jével az új orvosi bértáblát tartalmazó melléklet az Eütev. 1/a. mellékleteként léphet hatályba.

A 129. §-hoz

Az egyházi alapintézmény-működés finanszírozási rendszerének módosítása azért indokolt, hogy biztosítottá váljon az egyházak további zavartalan hitéleti tevékenységének támogatása. Ennek érdekében - egyben elismerve az egyházak társadalmi szerepvállalásának erősödését, beleértve az egészségügyi intézmények fenntartását is - szükséges az egyház-finanszírozási törvénynek az első Orbán-kormány által elfogadott elvi alapokhoz visszatérő módosítása.

A 130. §-hoz

A lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény, az Apostoli Szentszékkel kötött nemzetközi megállapodás, illet az egyházakkal kötött kétoldalú megállapodások is garantálják a közfeladatot ellátó egyházi intézmények állami, önkormányzati intézményekkel egyenlő mértékű finanszírozását.

Ez biztosítja az egyházi kórházak külön támogatásának a lehetőségét.

-----STARTING---POINT---VEGE---

A 131-132. §-hoz

Hatályba léptető rendelkezések, és jogharmonizációs záradék.