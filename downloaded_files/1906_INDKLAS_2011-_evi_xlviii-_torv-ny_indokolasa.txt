2011. évi XLVIII. törvény indokolása

az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezménynek a tűzfegyverek, azok részei és alkatrészei, valamint a lőszerek tiltott előállítása és kereskedelme elleni fellépésről szóló, 2001. május 31-én elfogadott Jegyzőkönyve kihirdetéséről

-----STARTING---POINT---ALTALANOS---

Általános indokolás

A nemzetközi szervezett bűnözés elleni küzdelemről szóló ENSZ Egyezményt (a továbbiakban: Egyezmény) az Egyesült Nemzetek Közgyűlése a 2000. november 15-én hozott 55/25. számú határozatával fogadta el. A Magyar Köztársaság szervezett bűnözés elleni fellépés iránti elkötelezettsége indokolta, hogy hazánk az elsők között, 2000. december 14-én írta alá az Egyezményt, 2006. december 22-én pedig ratifikálta azt (kihirdette a 2006. évi CI. törvény). Az Egyezményhez tartozó két jegyzőkönyvet, amelyek az emberkereskedelem, különösen a nők és a gyermekek kereskedelme megelőzéséről, visszaszorításáról és büntetéséről, valamint a migránsok szárazföldön, légi úton és tengeren történő csempészete elleni fellépésről rendelkeznek, hazánk az Egyezménnyel egyidőben, 2000. december 14-én írta alá, és 2006. december 22-én erősítette meg (kihirdette a 2006. évi CII. törvény és a 2006. évi CIII. törvény).

A tűzfegyverek, azok részei és alkatrészei, valamint a lőszerek tiltott előállítása és kereskedelme elleni küzdelemről szóló Jegyzőkönyvet (a továbbiakban: Jegyzőkönyv) az ENSZ Közgyűlése 2001. május 31-én fogadta el, az 2002. december 12-ig állt nyitva aláírásra, ezen idő alatt a Jegyzőkönyvet 52 állam látta el aláírásával. A Jegyzőkönyv 2005. július 3-án lépett nemzetközi jogi értelemben hatályba, a nemzetközi szerződésnek jelenleg 83 Részes Állama van.

A lőfegyverek megjelölésére vonatkozó magyarországi szabályozás megteremtése a lőfegyverekről és lőszerekről szóló 2004. évi XXIV. törvény és a végrehajtására kiadott, a fegyverekről és lőszerekről szóló 253/2004. (VIII. 31.) Korm. rendelet, a fegyverek, lövőkészülékek, valamint ezek lőszereinek vizsgálatáról szóló 31/2006. (VI. 1.) GKM rendelet, illetve a haditechnikai termékek jelöléséről, valamint a haditechnikai termékek és szolgáltatások nyilvántartásáról szóló 32/2007. (III. 19.) GKM rendelet kodifikációjával valósult meg teljes körűen, ezzel vált lehetővé a Jegyzőkönyv kötelező hatályának elismerése és kihirdetése, a magyar jogrendszer teljes mértékben megfelel a Jegyzőkönyv rendelkezéseinek.

A Jegyzőkönyv célja a Részes Államok együttműködésének előmozdítása, megkönnyítése, megerősítése. A Jegyzőkönyv meghatározza a tűzfegyverek, az azokhoz tartozó alkatrészek, a lőszerek, illetve az ezekkel kapcsolatos cselekményekre vonatkozó definíciókat, egyúttal elrendeli bizonyos cselekmények (a hatálya alá tartozó fegyverek, lőszerek tiltott előállítása és tiltott kereskedelme és ezek jelölésének meghamisítása) büntetendővé nyilvánítását. A Jegyzőkönyv büntetendővé nyilvánítja e cselekmények kísérletét, valamint az elkövetésükben részesként történő közreműködést is.

A Jegyzőkönyv ugyanakkor e cselekmények megelőzése érdekében rendelkezéseket tartalmaz a tűzfegyverek megjelölésére, azok hatástalanítására, a behozatali és kiviteli engedélyekre vonatkozóan, illetve a Részes Államok hatóságainak együttműködését is szabályozza, megkönnyítve az információáramlást, elősegítve továbbá a Részes Államok közötti viták megoldását.

-----STARTING---POINT---RESZLETES---

Részletes indokolás

Az 1-2. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja és 9. §-a szerint az Országgyűlés felhatalmazása alapján kerülhet sor az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezménynek a tűzfegyverek, azok részei és alkatrészei, valamint a lőszerek tiltott előállítása és kereskedelme elleni fellépésről szóló, 2001. május 31-én elfogadott Jegyzőkönyve kötelező hatályának elismerésére, majd a Jegyzőkönyvet törvényben kell kihirdetni, ezen aktusokkal válik a Jegyzőkönyv a belső jog részévé. Az 1. § deklarálja, hogy az Országgyűlés a törvénnyel felhatalmazást ad az Egyezmény Jegyzőkönyve kötelező hatályának elismerésére, míg a 2. § a Jegyzőkönyv kihirdetéséről rendelkezik.

A 3. §-hoz

A 3. § a Jegyzőkönyv hiteles, angol nyelvű szövegét, illetve az angol nyelvű szöveget követően annak hivatalos magyar fordítását rögzíti.

A Jegyzőkönyv magyar nyelvű fordításának szövege megegyezik az eredeti hivatalos angol nyelvű szöveggel, a Jegyzőkönyv magyar fordítása sorrendben az alábbi rendelkezéseket tartalmazza:

A Jegyzőkönyv címéhez és preambulumához

A Jegyzőkönyv „Az Egyesült Nemzetek keretében létrejött, a nemzetközi szervezett bűnözés elleni Egyezményt kiegészítő, a tűzfegyverek, azok részei és alkatrészei, valamint a lőszerek tiltott előállítása és kereskedelme elleni Jegyzőkönyv” címet viseli, amelynek preambuluma utal a Részes Államok által megtenni szükséges intézkedésekre, az együttműködés fontosságára, az Egyezmény kidolgozására felhatalmazást adó, 1998. december 9-i 53/111. Közgyűlési határozatra, valamint arra, hogy a Jegyzőkönyvet az ENSZ Alapokmányára figyelemmel kell kidolgozni, abban a meggyőződésben, hogy a Jegyzőkönyv hasznos kiegészítése lesz az Egyezménynek.

A Jegyzőkönyv 1. cikkéhez

A Jegyzőkönyv 1. cikke rendelkezik az ENSZ égisze alatt létrejött nemzetközi szervezett bűnözés elleni Egyezmény és a Jegyzőkönyv kapcsolatáról.

Az 1. cikk (1) bekezdése kimondja, hogy a Jegyzőkönyv kiegészíti a nemzetközi szervezett bűnözés elleni Egyezményt, valamint azt, hogy a Jegyzőkönyvet az Egyezménnyel együtt kell értelmezni.

Az 1. cikk (2) bekezdése szerint az Egyezmény rendelkezései értelemszerűen alkalmazandók a Jegyzőkönyvre is, kivéve, ha a Jegyzőkönyv másként rendelkezik.

Az 1. cikk (3) bekezdése rendelkezik arról, hogy a Jegyzőkönyv 5. cikkében meghatározott bűncselekményeket (tűzfegyverek, azok részei és alkatrészei, valamint a lőszerek tiltott előállítása, tiltott kereskedelme, a 8. cikkben előírt jelölések meghamisítása vagy tiltott eltávolítása, kitörlése vagy megváltoztatása a tűzfegyveren, valamint mindezen bűncselekmények kísérlete vagy a részesként azok elkövetésében való közreműködés, illetve e bűncselekmények elkövetésének megszervezése, irányítása, segítése, az arra való felbujtás, azok elősegítése vagy tanácsokkal segítése) az Egyezmény szerint meghatározott bűncselekményeknek kell tekinteni.

A Jegyzőkönyv 2. cikkéhez

A Jegyzőkönyv 2. cikke a célkitűzéseket határozza meg. Eszerint a Jegyzőkönyv célja, hogy előmozdítsa, megkönnyítse és megerősítse a Részes Államok közötti együttműködést a tűzfegyverek, azok részei és alkatrészei, valamint a lőszerek tiltott előállításának és kereskedelmének megelőzése, leküzdése és visszaszorítása érdekében.

A Jegyzőkönyv 3. cikkéhez

A Jegyzőkönyv 3. cikke fogalom-meghatározásokat tartalmaz.

E cikk a) pontja szerint tűzfegyvernek minősül minden olyan hordozható, csővel rendelkező fegyver, amellyel lőni lehet, vagy amelyet lövésre terveztek, illetve amely könnyedén átalakítható arra, hogy sörétet, golyót vagy lövedéket lőjön ki lőpor segítségével, ide nem értve a muzeális fegyvereket vagy azok másolatait. A lőfegyver, valamint a tűzfegyver hazai szabályozás szerinti fogalmát a lőfegyverekről és lőszerekről szóló 2004. évi XXIV. törvény (a továbbiakban: Ftv.) 2. § 16. pontjában, illetve 29. pontjában foglalt értelmező rendelkezések határozzák meg. Tekintettel arra, hogy nem létezik olyan, a hazai szabályozás szerint tűzfegyvernek, illetve lőfegyvernek nem minősülő fegyverkategória, amelynek fegyverei könnyedén átalakíthatók sörét, golyó vagy lövedék lőpor segítségével történő kilövésére, a hazai szabályozás szerinti fogalmak módosítása a Jegyzőkönyv hatálybalépését követően sem indokolt. A Jegyzőkönyv rendelkezései szerint a muzeális fegyvereket és azok másolatait a nemzeti jognak megfelelően kell meghatározni, nem minősülnek azonban muzeális fegyvernek az 1899 után készült fegyverek. A muzeális fegyverek hazai jog szerinti fogalmát az Ftv. 2. § 24. pontja rögzíti, amely fogalom-meghatározást a Jegyzőkönyv hivatkozott rendelkezése nyomán módosítani szükséges. A muzeális fegyverek hazai jog szerinti, a Jegyzőkönyvvel összehangolt fogalmát úgy indokolt megállapítani, hogy az egyszersmind a haditechnikai eszközök és szolgáltatások kivitelének, behozatalának, transzferjének és tranzitjának engedélyezéséről szóló 16/2004. (II. 6.) Korm. rendelet 1. számú mellékletében foglalt szabályozáshoz is igazodjék, amely szabályozás többek között az 1890 előtt gyártott fegyverekre vonatkozik.

A b) pont meghatározza a tűzfegyver részeit és alkatrészeit. Eszerint a tűzfegyver része vagy alkatrésze speciálisan a tűzfegyver számára tervezett bármilyen alkatrész, vagy pótalkatrész, amely elengedhetetlen a tűzfegyver működése szempontjából, beleértve a csövet, a tokot vagy tokrészt, a szánt vagy a forgódobot, a zárat vagy a zártömböt, valamint minden olyan eszközt, amelyet úgy terveztek vagy alakítottak át, hogy a tűzfegyver által keltett torkolatdörejt csökkentse. A tűzfegyver fődarabjainak (tűzfegyverdarabok) a meghatározását a törvény 2. § 30. pontja tartalmazza. Ez a definíció megfelel a Jegyzőkönyv rendelkezéseinek.

A Jegyzőkönyv értelmezésében a lőszer az egybeszerelt lőszer vagy annak alkatrészeit jelenti, beleértve az olyan töltényhüvelyt, csappantyút, lőport, golyót vagy lövedéket, amelyet tűzfegyverekben használnak, feltéve, hogy ezek az alkatrészek maguk is engedélyezés alá tartoznak az érintett Részes Állam területén, ezt a fogalmat a Jegyzőkönyv 3. cikkének c) pontja határozza meg. A hivatkozott pontban definiált fogalomnak a törvény 2. §-ának 22. pontja felel meg.

A 3. cikk d) pontja a tiltott előállítás fogalmát határozza meg, amely szerint a tiltott előállítás a tűzfegyverek, azok részei és alkatrészei, valamint a lőszerek gyártását vagy összeszerelését jelenti illegálisan forgalmazott részekből és alkatrészekből, azon Részes Állam illetékes hatóságának engedélye vagy jóváhagyása nélkül, ahol a gyártás, illetve az összeszerelés történik, vagy anélkül, hogy a Jegyzőkönyv 8. cikkének megfelelően a gyártás során a tűzfegyvert megjelölték volna.

Az e rendelkezéseknek megfelelő magyar szabályok a törvény 3. § (1) bekezdés a) pontjában, illetve a haditechnikai termékek jelöléséről, valamint a haditechnikai termékek és szolgáltatások nyilvántartásáról szóló 32/2007. (III. 19.) GKM rendelet (a továbbiakban: GKM Rendelet) 3. § (1) bekezdésében találhatók.

A Jegyzőkönyv 3. cikk e) pontja szerint a tiltott kereskedelem a tűzfegyverek, azok részei és alkatrészei, valamint a lőszerek behozatalát, kivitelét, beszerzését, értékesítését, szállítását, mozgatását vagy átszállítását jelenti az egyik Részes Állam területéről vagy azon keresztül egy másik Részes Állam területére, ha ezt az érintett Részes Államok bármelyike nem engedélyezte a Jegyzőkönyvben írt feltételek szerint, vagy ha a tűzfegyverek nincsenek megjelölve a Jegyzőkönyv 8. cikkének megfelelően.

Az e rendelkezéseknek megfelelő nemzeti szabályok a törvény 3. § (1) bekezdés b) pontjában, valamint a GKM Rendelet 3. § (1) bekezdésében találhatók.

A 3. cikk f) pontja a nyomonkövetés definícióját adja meg. Eszerint a nyomonkövetés a tűzfegyverek és azok részei, alkatrészei és a lőszerek módszeres követését jelenti a gyártótól a vevőig, annak érdekében, hogy segítséget lehessen nyújtani a Részes Államok illetékes hatóságainak a tiltott előállítás és kereskedelem felderítéséhez, nyomozásához és elemzéséhez.

A tűzfegyverek, lőszerek nyomonkövetése azok megjelölése folytán lehetséges. A jelölésről a hatályos magyar szabályozás megfelelően rendelkezik, mind a polgári, mind a haditechnikai termékek és szolgáltatások tekintetében.

A Jegyzőkönyv 4. cikkéhez

A 4. cikk a Jegyzőkönyv hatályát rögzíti.

A 4. cikk (1) bekezdése szerint, ha másként nem rendelkezik, a Jegyzőkönyvet kell alkalmazni a tűzfegyverek, azok részei és alkatrészei, valamint a lőszerek tiltott előállításának és kereskedelmének megelőzésére, valamint a Jegyzőkönyv 5. cikkének megfelelően megállapított bűncselekmények nyomozására és a bíróság elé állításra, ha a bűncselekmények nemzetközi természetűek és szervezett bűnözői csoportokhoz kapcsolódnak.

A (2) bekezdés szerint a Jegyzőkönyvet nem kell alkalmazni az államok közötti műveletekre, illetve az állami szállításokra, ha alkalmazása hátrányosan befolyásolná a Részes Államok jogát arra, hogy lépéseket tegyenek az Egyesült Nemzetek Alapokmányában meghatározottak szerint a nemzetbiztonság érdekében.

A Jegyzőkönyv 5. cikkéhez

Az 5. cikk azokat a magatartásokat sorolja fel, amelyeket a Részes Államoknak bűncselekményekké kell nyilvánítaniuk.

Az (1) bekezdés szerint valamennyi Részes Állam elfogadja azokat a jogalkotói vagy más intézkedéseket, amelyek szükségesek ahhoz, hogy a tűzfegyverek, valamint a lőszerek tiltott előállítását, tiltott kereskedelmét, a 8. cikkben előírt jelelölések meghamisítását, tiltott eltávolítását, kitörlését vagy megváltoztatását a tűzfegyveren bűncselekményekké nyilvánítsák.

E rendelkezéseknek a Büntető Törvénykönyvről szóló 1978. évi IV. törvény (a továbbiakban: Btk.) 263/A. §-a (visszaélés lőfegyverrel vagy lőszerrel) és 277/A. §-a (egyedi azonosító jel meghamisítása) felel meg.

A (2) bekezdés szerint a Részes Államoknak bűncselekményekké kell nyilvánítaniuk az (1) bekezdésben felsorolt bűncselekmények kísérletét, részesként az azok elkövetésében való közreműködést, valamint e bűncselekmények elkövetésének megszervezését, irányítását, segítését, az arra való felbujtást, azok elősegítését vagy tanácsokkal segítését.

E rendelkezéseknek a Btk. 16. §-a (kísérlet) és 21. §-a (részesek) felel meg.

A Jegyzőkönyv 6. cikkéhez

A 6. cikk az elkobzás, a lefoglalás és az ártalmatlanítás szabályait rendezi.

Az (1) bekezdés szerint a Részes Államok olyan intézkedéseket kötelesek elfogadni, amelyek szükségesek ahhoz, hogy a tiltott módon előállított, illetve az olyan tűzfegyvereket és lőszereket, amelyekkel tiltott módon kereskedtek, elkobozzák.

A (2) bekezdés értelmében a Részes Államok olyan intézkedéseket is elfogadnak, amelyek szükségesek annak megelőzéséhez, hogy a tiltott módon előállított vagy forgalmazott tűzfegyverek, illetve lőszerek illetéktelen személyek kezébe kerüljenek, azzal, hogy ezen tűzfegyvereket, valamint a lőszereket lefoglalják és megsemmisítik, kivéve, ha az ártalmatlanítás más módját hivatalosan engedélyezték, feltéve, hogy a tűzfegyvereket jelzéssel látták el, illetve az ilyen tűzfegyverek és lőszerek ártalmatlanításának módozatait rögzítették.

Az elkobzás szabályai a Btk. 77-77/A. §-ában és 286. §-ában találhatóak.

A Jegyzőkönyv 7. cikkéhez

A Jegyzőkönyv 7. cikke a tűzfegyverekkel, illetve a lőszerekkel kapcsolatos nyilvántartás vezetésének szabályait tartalmazza.

Az (1) bekezdés kimondja, hogy valamennyi Részes Állam legalább tíz évig nyilvántartást vezet a tűzfegyverekkel és a lőszerekkel kapcsolatos olyan adatokról, amelyek szükségesek a tiltott módon előállított vagy forgalmazott tűzfegyverek és lőszerek nyomonkövetéséhez és azonosításához, valamint ahhoz, hogy megelőzzék és felderítsék az ilyen tevékenységeket.

Ezek az adatok a következők: a 8. cikkben meghatározott jelölések, illetve a tűzfegyverekkel és a lőszerekkel kapcsolatos nemzetközi műveletek esetén a megfelelő engedély és jóváhagyás kibocsátásának és lejáratának ideje, a kiviteli ország, a behozatali ország, a tranzit országok megnevezése, valamint a végső címzett, illetve az áruk leírása és mennyisége.

Az e rendelkezésnek megfelelő magyar szabályokat a törvény 5. §-a rögzíti.

A Jegyzőkönyv 8. cikkéhez

A Jegyzőkönyv 8. cikke a tűzfegyverek jelöléséről rendelkezik.

Az (1) bekezdés értelmében a tűzfegyverek azonosítása és nyomonkövetése érdekében a Részes Államok:

a) a tűzfegyver előállításakor megkövetelik a gyártó nevének, az előállítás országának vagy helyének és a sorozatszámnak az egyedi megjelölését, vagy bármilyen más egyedi felhasználóbarát jelölést vezetnek be egyszerű mértani jeleknek numerikus és/vagy alfanumerikus kóddal való kombinálásával, úgy, hogy valamennyi állam számára lehetséges legyen a gyártási ország gyors azonosítása;

b) megkövetelik a behozott tűzfegyverek megfelelő egyszerű megjelölését, úgy, hogy lehetséges legyen a behozatali ország, és ahol ez lehetséges, a behozatal évének azonosítása, illetve hogy lehetővé váljon ezen ország illetékes hatóságai számára a tűzfegyver nyomonkövetése, továbbá megkövetelik az egyedi megjelölést, ha a tűzfegyveren nem szerepel ilyen jelölés. E követelményeket nem kell alkalmazni a tűzfegyverek ideiglenes jellegű, ellenőrizhetően törvényes célokra történő behozatalakor;

c) a tűzfegyver állami készletekből végleges polgári felhasználásra történő átadásakor olyan megfelelő egyedi jelölések használatát biztosítják, amelyek lehetővé teszik az átadó ország azonosítását valamennyi Részes Állam számára.

A Jegyzőkönyv 8. cikk (1) bekezdésnek megfelelő nemzeti szabályok a törvény jogértelmezéséből következnek, illetve megtalálhatóak a GKM Rendelet 2. § a) pontjában, 3. §-ában, 6. § (2) bekezdésében, valamint 1. mellékletének I. Fejezetében.

A (2) bekezdés értelmében a Részes Államok a tűzfegyvereket előállító ipart arra ösztönzik, hogy hozzanak intézkedéseket a jelölések eltávolítása, vagy megváltoztatása ellen.

A Btk. az egyedi azonosító jel meghamisítását bünteti (277/A. §).

A Jegyzőkönyv 9. cikkéhez

A 9. cikk a tűzfegyverek hatástalanításának általános elveiről rendelkezik.

Ennek értelmében az a Részes Állam, amely belső jogával összhangban nem ismeri el a hatástalanított tűzfegyvert tűzfegyvernek, megteszi a szükséges intézkedéseket, ideértve speciális bűncselekmények meghatározását is, ha az szükséges, annak érdekében, hogy a hatástalanított tűzfegyverek tiltott visszaélesítését megelőzze, a hatástalanítás általános elveinek megfelelően:

a) a hatástalanított tűzfegyver minden, a működés szempontjából elengedhetetlen alkatrészét véglegesen működésképtelenné, illetve eltávolításra, kicserélésre, megváltoztatásra alkalmatlanná kell tenni úgy, hogy semmilyen módon ne legyen lehetőség a tűzfegyver visszaélesítésére;

b) lépéseket kell tenni a hatástalanítási intézkedések ellenőrzésére, ha az szükséges, valamely illetékes hatóság útján, hogy biztosítani lehessen, hogy a végrehajtott változtatások a tűzfegyvert véglegesen működésképtelenné tették;

c) az illetékes hatóság ellenőrzésének ki kell terjednie a tűzfegyver hatástalanítását bizonyító tanúsítványra vagy kivonatra, vagy az e célból a tűzfegyverre nyomott, jól látható jelölésre.

A lőfegyverek hatástalanítására vonatkozó rendelkezések a fegyverekről és lőszerekről szóló 253/2004. (VIII. 31.) Korm. rendelet (a továbbiakban: Kr.) 18. §-ában, 44. §-ában és 21. számú mellékletében találhatók, míg a hatástalanítás vizsgálatára vonatkozó rendelkezéseket a fegyverek, lövőkészülékek, valamint ezek lőszereinek vizsgálatáról szóló 31/2006. (VI. 1.) GKM rendelet 28. §-a rögzíti.

A Jegyzőkönyv 10. cikkéhez

A Jegyzőkönyv e cikke a tűzfegyverek kivitelére, behozatalára és a tranzitra vonatkozó engedélyek követelményeiről rendelkezik.

Az (1) bekezdés szerint valamennyi Részes Állam hatékony kiviteli és behozatali, engedélyezési vagy jóváhagyási rendszert hoz létre vagy tart fenn, illetve a nemzetközi tranzitra vonatkozó intézkedéseket hoz, a tűzfegyverek és a lőszerek szállítása érdekében.

A haditechnikai eszközök és szolgáltatások kivitelének, behozatalának, transzferjének és tranzitjának engedélyezéséről a 16/2004. (II. 6.) Korm. rendelet (a továbbiakban: Htr.) rendelkezik.

A (2) bekezdés arról rendelkezik, hogy a tűzfegyverek és a lőszerek elszállítására vonatkozó kiviteli engedélyek, illetve jóváhagyások kibocsátása előtt a Részes Államok ellenőrzik, hogy a behozatali ország a behozatali engedélyeket, illetve jóváhagyásokat kiadta, és a két- vagy többoldalú egyezmények, illetve azon megállapodások sérelme nélkül, amelyek kedvezményeket biztosítanak a kizárólag szárazföldi határokkal rendelkező államoknak, a tranzit országok legalább egy írásos értesítést küldtek a szállítást megelőzően arról, hogy nem ellenzik a tranzitot.

Mindezen követelményeknek a Htr. 10. § (4) bekezdés a) pontjában, illetve 11. § (3) bekezdés d) pontjában foglalt rendelkezések felelnek meg.

A (3) bekezdés kimondja, hogy a kiviteli és a behozatali engedélynek vagy jóváhagyásnak és a kísérő iratoknak legalább az engedély vagy a jóváhagyás kibocsátásának helyéről és idejéről, a lejárat idejéről, a kiviteli államról, a behozatali államról, a végső címzettről, a tűzfegyverek és a lőszerek leírásáról és mennyiségéről, és a tranzit-országokról kell adatokat tartalmaznia.

A (4) bekezdés szerint a behozatali Részes Állam, kérelemre, értesíti a kiviteli Részes Államot az elküldött tűzfegyverek és lőszerek átvételéről.

A (3) és (4) bekezdésben foglaltaknak megfelelő szabályozást a Htr. 12. §-a rögzíti.

Az (5) bekezdés arról rendelkezik, hogy a rendelkezésre álló erőforrások keretein belül valamennyi Részes Állam megteszi azokat az intézkedéseket, amelyek szükségesek annak biztosításához, hogy az engedélyezési, illetve a jóváhagyási eljárások biztonságosak legyenek, és hogy az engedélyezési vagy jóváhagyási iratokat ellenjegyezni, illetve hitelesíteni lehessen.

A (6) bekezdés szerint a Részes Államok egyszerűsített eljárási szabályokat fogadhatnak el a tűzfegyverek és a lőszerek olyan ellenőrizhető, törvényes célokra történő eseti behozatala, kivitele vagy tranzitja tekintetében, mint a vadászat, a sportlövészet, az értékbecslés, a kiállítások vagy a javítások.

Az egyszerűsített eljárásokról a Htr. 17. §-a szól.

A Jegyzőkönyv 11. cikkéhez

A Jegyzőkönyv 11. cikke a biztonsági és megelőző intézkedésekről rendelkezik. Eszerint annak érdekében, hogy felderítsék, megelőzzék és kiküszöböljék a tűzfegyvereket, azok részeit, alkatrészeit és a lőszereket érintő lopást, veszteséget, elterelést, valamint ezek tiltott előállítását és kereskedelmét, mindegyik Részes Állam megfelelő intézkedéseket tesz arra, hogy:

a) megkövetelje a tűzfegyvereknek, azok részeinek, alkatrészeinek és a lőszereknek a biztonságát az előállítás, a behozatal, a kivitel és a területén történő tranzit során; és

b) növelje a behozatali, a kiviteli és a tranzitellenőrzések, beleértve a határellenőrzések, valamint a rendőrségi és a vámügyi nemzetközi együttműködés hatékonyságát.

A 11. cikknek megfelelő rendelkezéseket a Kr. 6. §-a határozza meg.

A Jegyzőkönyv 12. cikkéhez

A 12. cikk a tájékoztatás szabályait tartalmazza.

Az (1) bekezdés arról rendelkezik, hogy a Részes Államok belső jog- és közigazgatási rendszerüknek megfelelően kicserélik egymás között az adott ügy szempontjából lényeges, a tűzfegyvereket és a lőszereket érintő adatokat, például az engedéllyel rendelkező gyártókról, kereskedőkről, importőrökről, exportőrökről és - ha lehetséges - a szállítókról.

A (2) bekezdés szerint a Részes Államok belső jog- és közigazgatási rendszerüknek megfelelően kicserélik egymás között a vonatkozó adatokat például:

a) az ismert szervezett bűnözői csoportokról, amelyek részt vesznek, vagy amelyeket azzal gyanúsítanak, hogy részt vesznek a tűzfegyverek, azok részei, alkatrészei és a lőszerek tiltott előállításában vagy kereskedelmében;

b) a tűzfegyverek, azok részei, alkatrészei és a lőszerek tiltott előállításának vagy kereskedelmének leplezéséhez használt eszközökről és a felderítés módjairól;

c) a tűzfegyverek, azok részei, alkatrészei és a lőszerek tiltott kereskedelmével foglalkozó szervezett bűnözői csoportok által szokásszerűen használt módszerekről és eszközökről, feladási helyekről és célállomásokról, valamint útvonalakról; és

d) a törvényhozói tapasztalatokról, gyakorlatokról, valamint intézkedésekről, amelyek a tűzfegyverek, azok részei, alkatrészei és a lőszerek tiltott előállításnak és kereskedelmének megelőzésére, leküzdésére és visszaszorítására irányulnak.

A (3) bekezdés arról rendelkezik, hogy a Részes Államok biztosítják egymás számára, illetve megosztják egymással, ha az szükséges, a rendészeti hatóságok számára hasznos, vonatkozó tudományos és műszaki információkat, annak érdekében, hogy erősítsék egymás képességét a tűzfegyverek, azok részei, alkatrészei és a lőszerek tiltott előállításának vagy kereskedelmének megelőzésére, felderítésére és nyomozására, valamint az ilyen tiltott tevékenységekben részvevő személyek bíróság elé állítására.

A (4) bekezdés rendelkezése szerint a Részes Államok együttműködnek az olyan tűzfegyverek, azok részei, alkatrészei és az olyan lőszerek nyomonkövetésében, amelyeket vélhetően tiltott módon állítottak elő, vagy amelyekkel tiltott módon kereskedtek. Az ilyen együttműködés magában foglalja a tűzfegyverek, azok részei, alkatrészei és a lőszerek nyomonkövetésével kapcsolatos, jogsegély iránti megkeresések haladéktalan megválaszolására vonatkozó előírást a rendelkezésre álló eszközök keretein belül.

A magyar bűnüldöző szerv és a külföldi állam illetékes szerve közötti közvetlen információcserét a bűnüldöző szervek nemzetközi együttműködéséről szóló 2002. évi LIV. törvény 14. §-a szabályozza. A magyar rendelkezések szerint a hatóságok közötti közvetlen tájékoztatásra lehetőség van az Európai Unió tagállamaival folytatott bűnügyi együttműködésről szóló 2003. évi CXXX. törvény 50. §-a szerint is.

Az (5) bekezdés értelmében valamennyi Részes Állam garantálja a más Részes Államtól kapott adatok bizalmas kezelését, és betartja az ezen adatok használatával kapcsolatos bármely korlátozást, ideértve a kereskedelmi ügyletekre vonatkozó tulajdonosi adatokat, ha ezt az adatot szolgáltató Részes Állam kívánja. Ha az adatok bizalmas kezelése nem tartható fenn, e tényről az adatot szolgáltató Részes Államot az adat közzététele előtt értesíteni kell.

A Rendőrség adatkezeléséről a Rendőrségről szóló 1994. évi XXXIV. törvény VIII. Fejezete rendelkezik.

A Jegyzőkönyv 13. cikkéhez

A Jegyzőkönyv 13. cikke a Részes Államok közötti együttműködést szabályozza.

E cikk (1) bekezdése szerint a Részes Államok kétoldalú, regionális és nemzetközi szinten működnek együtt a tűzfegyverek, azok részei, alkatrészei és a lőszerek tiltott előállításának és kereskedelmének megelőzése, leküzdése és visszaszorítása érdekében.

A (2) bekezdés arról rendelkezik, hogy valamennyi Részes Állam kijelöl egy olyan nemzeti szervet vagy kapcsolattartási pontot, amely összekötőként működik közte és a többi Részes Állam között a Jegyzőkönyvvel kapcsolatos ügyekben.

E feladatra - figyelemmel az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény 3. § (1) bekezdésében foglaltakra, miszerint a magyar együttműködő szerv a nemzetközi bűnügyi együttműködés céljából létrehozott szervezettel és nemzeti egységeivel, valamint a két- és többoldalú nemzetközi szerződésben Részes Állammal folytatott együttműködése során - ha más jogszabály eltérően nem rendelkezik - a Rendőrség szervezetébe tartozó, az Országos Rendőr-főkapitányság Nemzetközi Bűnügyi Együttműködési Központ (a továbbiakban: ORFK NEBEK) útján továbbít adatot, információt, illetőleg kezdeményez adat-, illetve információigénylést vagy egyéb intézkedést - az ORFK NEBEK kijelölése indokolt, a kijelölés jogszabályi szinten a jelen törvény 4. §-ában történik meg.

A (3) bekezdés értelmében a Részes Államok keresik a tűzfegyverek, azok részei, alkatrészei és a lőszerek gyártóinak, forgalmazóinak, importőreinek, exportőreinek, ügynökeinek és kereskedelmi fuvarozóinak támogatását és együttműködését az ugyanezen cikk (1) bekezdésében hivatkozott tiltott tevékenységek megelőzése és felderítése érdekében.

A Jegyzőkönyv 14. cikkéhez

A 14. cikk a Részes Államok által egymásnak nyújtott képzési és műszaki segítségnyújtásról rendelkezik. Eszerint a Részes Államok együttműködnek egymással és a vonatkozó nemzetközi szervezetekkel, ha az szükséges, annak érdekében hogy képzési és műszaki segítséget kapjanak, amely szükséges ahhoz, hogy javítani tudják képességüket a tűzfegyverek, azok részei, alkatrészei és a lőszerek tiltott előállításának és kereskedelmének megelőzésében, leküzdésében és visszaszorításában, beleértve az Egyezmény 29. és 30. cikkében meghatározott ügyekkel kapcsolatos műszaki, pénzügyi és anyagi segítségnyújtást.

A Jegyzőkönyv 15. cikkéhez

A Jegyzőkönyv 15. cikke az ügynöki tevékenységet szabályozza.

Az (1) bekezdés azt mondja ki, hogy a tűzfegyverek, azok részei, alkatrészei és a lőszerek tiltott előállításának és kereskedelmének megelőzése és leküzdése érdekében a Részes Államok megfontolják egy olyan rendszer létrehozását, amely az ügynökök tevékenységét szabályozza, feltéve, hogy ilyen rendszert még nem hoztak létre. A rendszer magában foglalhatja az ügynökök nyilvántartásba vételének, az ügynöki tevékenység engedélyezésének vagy jóváhagyásának, avagy a műveletben résztvevő ügynökök nevének és működési helyének a behozatali és kiviteli engedélyeken, illetve jóváhagyásokon, vagy a kísérő iratokban történő feltüntetésének követelményét.

A (2) bekezdés kimondja, hogy azokat a Részes Államokat, amelyek az ügynöki tevékenységre vonatkozó engedélyezési rendszert hoztak létre, arra bátorítják, hogy az ügynökökkel és az ügynöki tevékenységgel kapcsolatos adatokat vegyék fel a Jegyzőkönyv 12. cikke szerinti adatcsere körébe, és hogy az ügynökökkel és az ügynöki tevékenységgel kapcsolatos nyilvántartásokat a Jegyzőkönyv 7. cikkének megfelelően őrizzék meg.

Az ügynökök tevékenységéről a Htr. 2. § (2) bekezdés a) pontja, 10. § (7) bekezdése, illetve 12. §-a rendelkezik.

A Jegyzőkönyv 16-21. cikkéhez

A Jegyzőkönyv 16-21. cikkei tartalmazzák a Jegyzőkönyv záró rendelkezéseit.

A 4. §-hoz

A Jegyzőkönyv 13. cikk (2) bekezdése szerint a Részes Államok nemzeti szervet vagy kapcsolattartási pontot jelölnek ki. A kijelölés jogszabályi szinten rendelettel történik meg, a kapcsolattartó szerv az ORFK Nemzetközi Bűnügyi Együttműködési Központ lesz. A kormányrendelet hatályba lépése a Jegyzőkönyv kihirdetéséről szóló törvény hatálybalépéséhez igazodik.

Az 5. §-hoz

E rendelkezés - összhangban a nemzetközi szerződésekkel kapcsolatos eljárásról szóló 2005. évi L. törvény szabályaival - rögzíti a törvény hatálybalépését és a hozzá kapcsolódó egyéb eljárásokat.

A 6. §-hoz

A Jegyzőkönyvet kihirdető törvény a 2006. évi CII. törvénnyel kihirdetett Jegyzőkönyvben található emberkereskedelem fogalom magyar fordítása is pontosításra kerül. Módosul tehát a 2006. évi CII. törvénnyel kihirdetett, az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezménynek az emberkereskedelem, különösen a nők és a gyermekek kereskedelme megelőzéséről, visszaszorításáról és büntetéséről szóló Jegyzőkönyve 3. §-ában foglalt hivatalos magyar nyelvű fordítás 3. cikk a) pontjában rögzített meghatározás, tekintettel bizonyos fordítási hibákra. A módosítás szakmai szempontok miatt szükséges: az emberkereskedelemre vonatkozó fogalom „rablás” szövegrésze helyébe az „erőszakos elrablás” szöveg, „hatalommal vagy a védekezésre képtelen állapottal való visszaélés” szövegrésze helyébe a „hatalommal vagy kiszolgáltatott helyzettel való visszaélés” szöveg, míg „vagy emberi test szerveinek tiltott felhasználását” szövegrésze helyébe a „vagy emberi test szerveinek tiltott eltávolítását” szöveg lép.

A muzeális fegyver magyar jog szerinti fogalmát az Ftv. 2. § 24. pontjában foglalt értelmező rendelkezés határozza meg, az Ftv. 2. § 29. pontjában foglalt rendelkezés ugyanakkor kizárja ezen eszközöket a tűzfegyvernek (lőfegyvernek) minősülő, és ilyenként kizárólag hatósági engedély birtokában gyárható, javítható, illetve forgalmazható fegyverek köréből.

Mivel a Jegyzőkönyv a hazai szabályozástól eltérően határozza meg a muzeális fegyver fogalmát, saját rendelkezéseit továbbá az 1899. évet követően gyártott, a magyar szabályozás szerint muzeális fegyvernek minősülő egyes fegyverek vonatkozásában is alkalmazni rendeli, a Jegyzőkönyv közeljövőben várható ratifikációja szükségessé teszi a muzeális fegyver hazai szabályozás szerinti meghatározásának módosítását. Az új szabályozás szerint muzeális fegyver és lőszer az elöltöltő fegyver, valamint az 1890 előtt készített tűzfegyver - kivéve ha korszerű perem vagy központi gyújtású lőszer használatára alkalmas - és a muzeális fegyverekhez használható 1945 előtt készült lőszer.