2007. évi CLVI. törvény indokolása

a társadalombiztosítási nyugellátásról szóló 1997. évi LXXXI. törvény módosításáról

-----STARTING---POINT---ALTALANOS--- 

A társadalombiztosítási nyugellátásról szóló 1997. évi LXXXI. törvény (a továbbiakban: Tny.) módosítását elsődlegesen egyes 2009. évtől alkalmazandó szabályok korrekciója és az Alkotmánybíróság 37/2007. (VI. 12.) AB határozata indokolja. A változtatások nem keresztezik a távlati nyugdíjkoncepció kialakításához szükséges, széles körű társadalmi egyeztetés után eldöntendő átalakításokat. A törvény ezen kívül az egységes jogalkalmazás érdekében néhány pontosítást tartalmaz.

A törvény a 2009-2013 közötti időszakra korrigálja a férfiak előrehozott öregségi nyugdíjra való jogosultságának alsó korhatárát (59 év), és megtartja a jelenlegi - és a hatályos törvény szerint 2013-tól ismét alkalmazandó - 60 évet. Indokolt továbbá az előrehozott nyugdíjazáshoz kapcsolódó nyugdíjcsökkentési mértékszabály korrekciója is.

2009. évben az 1997. évi szabályozás szerint megszűnne a résznyugdíj és a nyugdíjminimum. Résznyugdíjra a 15-19 év szolgálati idővel rendelkezők jogosultak, nyugdíjminimumra pedig a legalább 20 év szolgálati idővel rendelkezők, ha a keresetük átlaga elérte a nyugdíjminimum összegét. Mind a két szabály szorosan összefügg azzal, hogy milyen lesz a távlati nyugdíjmodell, ezért a távlati modell eldöntéséig a törvény a jelenlegi résznyugdíj és nyugdíjminimum konstrukciót tartja meg. Ennek kihatása a közeli években még nem jelentős, az új öregségi nyugdíjasok 1-2%-át érinti.

Az Alkotmánybíróság a 37/2007. (VI. 12.) AB határozatában mulasztásos alkotmánysértést állapított meg. Arra kötelezte a jogalkotót, hogy 2007. december 31-ig készítsen átmeneti szabályokat az özvegyi nyugdíjrendszer 1993. évi módosításához. Ez a módosítás a feléledési időt (özvegyi nyugdíj későbbi ismételt folyósításának időtartamát) 15 évről 10 évre csökkentette, és csak az érintettek egy részének biztosított átmenetet. A törvény 2008. január 1-jétől a 15 éves feléledési idővel biztosítja minden 1993. március 1-je (a törvénymódosítás hatálybalépése) előtt elhunyt biztosított hozzátartozójának az özvegyi nyugdíjat, ha az egyéb jogosultsági feltételek is fennállnak.

-----STARTING---POINT---RESZLETES---

Az 1. §-hoz

A 2006. novemberi törvénymódosítás szerint 2008. január 1-jétől a nyugdíjszámításnál a tényleges nettó keresetet kell figyelembe venni, azaz a nyugdíj alapját képező nettó átlagkereset meghatározásánál a bruttó keresetet nem csak adóval, hanem az egyéni járulékokkal is csökkenteni kell (Tny. 13. §). Ez a szabályozás kiegészül azzal, hogy nem a valóban levont összeget kell figyelembe venni - mivel ezekről nincs visszamenőleges nyilvántartás -, hanem a kifizetés időpontjában hatályos mértékek alapján kell kiszámítani a levonandó járulék összeget.

A 2-3. §-hoz

A módosítás 2012. december 31-ig megőrzi a hatályos szabályok szerinti, csökkentés nélküli előrehozott nyugdíjkonstrukciót, és a csökkentés jelenlegi szabályait. 2013. január 1-jétől azonban a biztosításmatematikailag korrektebb nyugdíjcsökkentési szabályokat hirdeti meg, kellő felkészülési időt hagyva. A törvény szerint nyugdíjcsökkentés az előrehozott nyugdíjazási életkorral arányos mértékeket tartalmaz.

A 4. §-hoz

E szakasz a 2006 novemberében elfogadott, a nyugdíjazást követő munkavégzéshez kapcsolódó nyugdíjnövelési szabály pontosítását tartalmazza. A törvénymódosítás szerint nemcsak a biztosítottnak, hanem minden saját jogú nyugdíjasként járulékot fizető személynek, így pl. a kiegészítő tevékenységet végző egyéni vagy társas vállalkozónak is - kérelemre - jár a járulékalap 0,5 százaléka mint nyugdíjnövelés.

Az 5-6. §-hoz

A 2007. december 31-ét követő időponttól megállapításra kerülő rokkantsági, baleseti rokkantsági nyugdíjak esetében is biztosítja a módosítás a korábbi jogosultsági szabályokkal történő összhang megteremtését. A módosítás ugyanis a rokkantsági nyugdíj feléledése esetén továbbra is lehetőséget biztosít a jogosultnak arra, hogy feléledés helyett kérhesse a jogosultság új igényként történő elbírálását, ha az egyéb jogosultsági feltételek ismételt bekövetkezésekor még nem töltötte be az öregségi nyugdíjra jogosító életkort. A baleseti rokkantsági nyugdíj vonatkozásában pedig a módosítás egyrészt továbbra is biztosítja, hogy a baleseti sérült részére az Ebtv.-ben szabályozott 4. fokozatú baleseti járadék kerüljön megállapításra a baleseti rokkantsági nyugdíj helyett, ha azt a keresetre tekintettel kell megszüntetni. A módosítás továbbá - a korábbi szabályozással megegyezően - elrendeli, hogy a baleseti rokkantsági nyugdíj mértékét egészségromlás miatt az öregségi nyugdíjkorhatár betöltését követően továbbra is módosítani kell.

A 7. §-hoz

A járulékfizetési szabályok szerint a mezőgazdasági őstermelő a minimálbérnél kevesebb jövedelem után is fizethet járulékot, ehhez igazodóan rá is alkalmazni kell a Tny. 39. §-ának arányos szolgálati idő számításra vonatkozó szabályait, amely szerint a minimálbérnél kevesebb jövedelem után járulékot fizetőknél a biztosítási idő arányos része vehető figyelembe. Ezt a szabályt a törvény 16. §-ának (6) bekezdésében foglalt átmeneti rendelkezés szerint a 2007. december 31-ét követően szerzett szolgálati időkre kell alkalmazni.

A 8. §-hoz

A rehabilitációs járadékról szóló 2007. évi LXXXIV. törvény módosította a rokkantság fogalmát, a munkavégző-képesség csökkenése helyett az egészségkárosodás mértékének meghatározása illetve a nem javasolható rehabilitáció az alapja. A hozzátartozói nyugellátások szabályozásában a változatlan törvényi helyzet megtartása érdekében az új fogalmi tartalomnak megfelelően pontosítani kell, hogy a hivatkozott joghelyen a rokkantság fogalmán kizárólag az egészségkárosodás legalább 50%-os mértékét kell érteni.

A 9-10. §-hoz

Az Alkotmánybíróság a 37/2007. (VI. 12.) AB határozatában mulasztásban megnyilvánuló alkotmánysértést állapított meg, mert az özvegyi nyugdíj 15 éves feléledési idejének 10 évre csökkentése során - 1993-ban - a jogalkotó nem biztosította a módosítást megelőzően elhunytak hozzátartozóinak teljes körében a 15 év feléledési időt. Az Alkotmánybíróság ezt a tulajdonhoz való jog alkotmányos védelméből vezette le, és felhívta az Országgyűlést, hogy jogalkotási kötelezettségének 2007. december 31-ig tegyen eleget. Az Alkotmánybíróság a Tny. 53. §-át kifogásolta, ami a nyugdíjfolyósítás feléledési idejét tartalmazza. Hasonló a helyzet abban az esetben is, ha a halálozást követő 15 éven belül következnek be a jogosultsági feltételek, és korábban az érintett nem részesült özvegyi nyugdíjban. Ennek az AB döntéssel analóg rendezése a Tny. 47. §-ának módosítását is igényli, ezért a törvény mindkét törvényhely kiegészítését tartalmazza.

Az Alkotmánybíróság nem a feléledési idő csökkentését és a feléledés jogintézményét találta alkotmányellenesnek, hanem azt, hogy ezt a szabályt nem csak a hatálybalépést követően megözvegyülők tekintetében kellett alkalmazni. A törvény szerint 2008. január 1-jétől érvényesíthetik azok az özvegyek is az özvegyi nyugdíjra való jogosultságukat, akik az egyéb feltételeknek megfelelnek, de a feléledési és a jogosultsági idő 1993. évi rövidülése miatt - az akkori szabályozás alapján - nem voltak jogosultak özvegyi nyugdíjra, és a biztosítási esemény, az elhalálozás az 1993. évi törvénymódosítás előtt következett be.

Az érintett személyi kör csak részben ismert, ilyen indokkal a múltban 16 400 elutasító határozat született. Nem tudható azonban, hogy közülük hányan rendelkeznek jelenleg is az özvegyi nyugdíj feltételeivel: ezért kell az ellátást nekik is újra kérelmezniük. Nincs adat viszont azoknak az özvegyeknek a számáról, akik - tudván, hogy az ellátásra nem jogosultak - igényüket be sem adták. A jogosultak száma összességében várhatóan meghaladja a 20 ezer főt, az éves nyugdíjkiadási többlet pedig átmenetileg évi 4-6 Mrd Ft is lehet, ami hosszabb távon mérséklődik, mert a következő években e címen új jogosultság már nem keletkezik.

A záró rendelkezések tartalmazzák, hogy az özvegy 2008. január 1-jétől akkor is jogosult özvegyi nyugdíjra, ha 1993. március 1-je és 2007. december 31-e között a jogosultsági feltételek a jogszerző halálától számított 10-15 év között következtek be, feltéve, hogy kizáró feltétel (pl. újabb házasság) jelenleg sincs. A záró rendelkezések [16. § (7)-(9) bekezdések] azt is biztosítják, hogy ilyen esetben az éves nyugdíjemelés és a 13. havi nyugdíj szempontjából az érintett özvegyi nyugdíja nem minősül új megállapításnak, tehát jár számára mind az emelés, mind a 13. havi nyugdíj. Az özvegyi nyugdíj kiszámítása az általános szabályokat követve történik: ki kell számítani azt az özvegyi nyugdíjat, amely az özvegyet megillette volna, majd ezt az összeget az időközben végrehajtott emelésekkel növelni kell.

A 11. §-hoz

A vasutas dolgozók elkülönült nyugdíj-megállapításra és -folyósításra jogosult szervének feladatait 2008. január 1-jétől a nyugdíjbiztosítási szervek látják el, így a nyugdíjak folyósításával a jövőben csak egy intézmény foglalkozik. Ez indokolja a Tny. 79. §-a (1) bekezdésének módosítását.

A (3) bekezdés módosítása - a korábbi rendelkezéseknek megfelelően - a nyugdíjfolyósító szerv által folyósított ellátásokból történő levonásra a bírósági végrehajtásról szóló törvény rendelkezéseinek alkalmazását írja elő.

A 12. §-hoz

A foglalkoztató köteles megtéríteni a baleseti ellátásokat, ha a balesetet a rá irányadó munkavédelmi szabályok be nem tartása okozta, vagy a biztosított megrokkanásáért, haláláért felelős. A megtérítés eljárási szabályait kibővítve tartalmazza a Tny. 89. §-ának módosítása. A módosítás lényege, hogy az átalányösszegű kifizetést a megtérítésre kötelezett is kérheti, az egyösszegű megfizetés helyett legfeljebb 5 éven belüli részletfizetést kérhet, a megtérítési kötelezettséget pedig harmadik személy átvállalhatja. Kiegészül a szabályozás a rehabilitációs járadékra vonatkozó megtérítési szabályokkal is.

A 13. §-hoz

A Tny. 91. §-ának módosítása szankciót ír elő, ha a mulasztási bírságot határidőben nem fizetik meg: ebben az esetben a mulasztási bírság kétszeresét kell megfizetni.

A 14. §-hoz

A Tny. 95. §-a kiegészül azzal, hogy a baleseti ellátások megtérítése ügyében hozott határozattal szemben fellebbezésnek nincs helye, az ügyfél a határozat ellen közvetlenül bírósághoz fordulhat.

A 15-16. §-hoz

E szakaszok a rehabilitációs járadék bevezetéséhez kapcsolódóan kiegészítik az adatkezelésre, a nyilvántartásra és az adatszolgáltatási kötelezettségre vonatkozó adatvédelmi rendelkezéseket.

A 17. §-hoz

Ez a szakasz a törvénymódosítás hatálybalépésével egyidejűleg pontosítja a köztisztviselők jogállásáról szóló 1992. évi XXIII. törvény előrehozott nyugdíjjal kapcsolatos rendelkezéseit. A jelenlegi szabályozás szerint az előrehozott nyugdíj egyéb feltételeivel a felmentési idő kezdetekor kell rendelkezni, így a köztisztviselők - mivel 2008. január 1-jétől az előrehozott nyugdíj igényléséhez a jogviszonyt meg kell szüntetni - vagy a felmentési időt, vagy az előrehozott nyugdíjból a felmentési időnek megfelelő időszakot elveszítenék. A szabályozás biztosítja, hogy a felmentési idő az előrehozott nyugdíjra jogosultság előtt igénybe vehető legyen, és hogy ehhez milyen igazolás szükséges.

A 18. §-hoz

A nemzeti gondozási díj igénybevételénél az egészségkárosodás új fogalmát csak 2007. december 31-e után kell alkalmazni.

A 19. §-hoz

A kiegészítés a kezdő egyéni vállalkozók számára biztosítja a lehetőséget a magasabb összegű társadalombiztosítási ellátások (pl. nyugdíj) megszerzésére a 42/2007. (VI. 20.) AB határozatban foglaltaknak megfelelően. A módosítást az teszi különösen indokolttá, hogy az AB az Országgyűlés számára 2007. december 31-ei jogalkotási határidőt irt elő.

A 20. §-hoz

A járulékalapot képező jövedelem általános fogalma használatos a társadalombiztosítási, a nyugdíj-, vagy az egészségbiztosítási járulék esetében is. A szöveg pontosítását indokolja, hogy a társadalombiztosítási járulék olyan tételeket is tartalmaz (pl. természetbeni juttatás), amit jövedelemként a magánszemély nem szerez meg. A törvényben szabályozott éves keretösszeg számításához, illetve a megállapított nyugdíjnak a 0,5 százalékos mértékű emeléséhez a magánszemély által fizetett nyugdíjjárulék alapja meghatározást kell alkalmazni.

A 21. §-hoz

Az Országos Rehabilitációs és Szociális Szakértői Intézet - mint orvosszakértői és rehabilitációs szakértői szerv - számos szociális és nyugdíjellátás megállapításához szükséges szakértői vizsgálatot végez. Az Intézet működésével kapcsolatban alapvető követelményként merül fel a korrupciómentes, pártatlan és elfogulatlan eljárás. Ennek garanciáit részben az Országos Rehabilitációs és Szociális Szakértői Intézetről, valamint eljárásának részletes szabályairól szóló 213/2007. (VIII. 7.) Korm. rendelet tartalmazza. Ezt a célt szolgálja jelen törvénynek a rehabilitációs járadékról szóló 2007. évi LXXXIV. törvényt módosító rendelkezése is. A módosítás értelmében az Intézet szakértői bizottságának elnöke és előadó szakértője csak olyan személy lehet, aki a törvényben meghatározott időközönként vagyonnyilatkozatot tesz.

-----STARTING---POINT---VEGE---

A 22. §-hoz

A törvény 2008. január 1-jén lép hatályba. A törvény e szakasza tartalmazza, hogy a szerzett jogok a jogosultsági feltételek változása után is érvényesíthetőek, a korengedményes nyugdíjnál a jogosultság megszerzésének időpontjában hatályos rendelkezéseket kell alkalmazni. A prémiumévek programban résztvevőknél pedig - amennyiben az előrehozott nyugdíjra való jogosultságuk időpontja későbbre tolódott - a határozott időre kötött szerződés határideje meghosszabbodik.

A 23. §-hoz

A 2013. január 1-je előtti időszakra vonatkozó nyugdíjszámítási szabályoknál 2009. január 1-jét követően is megmarad a nyugdíjminimum, a nyugdíjminimum változásának szabályairól a távlati nyugdíjmodellel párhuzamosan kell dönteni. A Tny. 12. §-ában, 24. §-ában, 29. §-ában és 56. §-ában a minimumszabály megtartása érdekében törlésre kerül a 2009. január 1-je előtti szövegrész.

A Tny. egyes szakaszainak pontosítását tartalmazza a törvény a vasutas dolgozók nyugdíj-megállapítására és -folyósítására jogosult szerv megszűnése miatt, valamint a rehabilitációs járadék bevezetése miatt.

A törvény értelmében a biztonságos nyilvántartási rendszer kialakítása érdekében a foglalkoztatóknak egy évvel meghosszabbodik a nyugdíjbiztosítási szervek felé teljesítendő adatszolgáltatási kötelezettsége.