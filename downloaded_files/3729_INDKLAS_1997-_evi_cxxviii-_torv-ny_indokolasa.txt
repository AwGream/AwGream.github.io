1997. évi CXXVIII. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A Szentszékkel köttött megállapodás végrehajtásának egyik eleme a közoktatásról szóló 1993. évi LXXIX. törvény jelen módosítása, amelynek lényege a nem önkormányzati fenntartású intézmények jogi helyzetének rendezése, illetve a - feltételek fennállása esetén a kötelező közoktatási megállapodás megkötése.

-----STARTING---POINT---RESZLETES---

Az 1. §-hoz

A törvény hatályos rendelkezései alapján a jegyző, főjegyző jogosult törvényességi ellenőrzés keretében vizsgálni a nem helyi önkormányzati fenntartású intézmények törvényes működését. Nem tartalmaz azonban rendelkezést arra nézve, hogy amennyiben megállapítja a törvénysértő működést, milyen intézkedést kell tenni annak érdekében, hogy az alanyi jogon járó költségvetési hozzájárulást ne folyósítsák tovább.

A 2. §-hoz

A Magyar Állam és a Szentszék közötti megállapodáshoz csatolt kiegészítő jegyzőkönyvben a III. fejezethez fűzött kiegészítés (2) bekezdése alapján a megyei fejlesztési tervben szereplő iskolába járó tanulók után kell számítani a kiegészítő hozzájárulást. A fejlesztési tervbe a törvény szerint akkor kell felvenni a nem önkormányzati fenntartású iskolát, ha a fenntartóval közoktatási megállapodást kötnek. A Magyar Állam és a Szentszék között létrejött megállapodás alapján a törvényben meghatározottak szerint nincsen szükség közoktatási megállapodásra. Elégséges a fenntartó nyilatkozata az önkormányzati feladat ellátásba történő bekapcsolódáshoz és a fejlesztési tervbe történő bekerüléshez.

Az egyházi jogi személy nyilatkozatán múlik, hogy részt kíván-e venni az önkormányzati feladatellátásban. Ez a nyilatkozat a Polgári Törvénykönyv 199. §-ában szabályozott egyoldalú jogügyletre épül. A Polgári Törvénykönyv szerint egyoldalú nyilatkozatból jogszabályban megállapított esetben jogosultság keletkezik a szolgáltatás követelésére. Az egyoldalú nyilatkozatra a szerződésre vonatozó szabályokat kell megfelelően alkalmazni. Jelen esetben a nyilatkozat tartalmának meg kell egyezni a közoktatási megállapodás tartalmára meghatározott követelményekkel. Ennek teljesítését vállalja az egyházi jogi személy.

Az egyházi jogi személlyel a művelődési és közoktatási miniszter köt közoktatási megállapodást abban az esetben, ha a fenntartott intézmény országos feladatokat lát el. Ha a helyi önkormányzat az intézményt egyházi jogi személy fenntartásába adja, úgy az köteles közoktatási megállapodást kötni.

A 3. §-hoz

A közoktatásról szóló törvény 88. §-ának (2) bekezdése alapján a fővárosi, megyei önkormányzatok intézmény működtetési és fejlesztési tervet készítenek abból a célból, hogy a megyére, fővárosra nézve meghatározzák, melyik település, milyen módon látja el a közoktatási törvényben meghatározott feladatokat. A hatályos törvényi rendelkezés nem ad egyértelműen választ arra a kérdésre, hogy milyen esetben szükséges figyelembe venni a nem állami, nem helyi önkormányzati intézményeket a fejlesztési terv elkészítése során. Indokolt, hogy minden olyan nem önkormányzati, nem állami szerv által fenntartott közoktatási intézmény bekerüljön a fejlesztési tervbe, amelyik közoktatási megállapodás alapján közreműködik a helyi önkormányzati feladatok ellátásában. A közoktatási megállapodás alapján ezek az intézmények bekerülnek a fejlesztési tervbe, ily módon a helyi önkormányzatok számíthatnak arra, hogy közreműködnek a kötelező közoktatási feladatok ellátásában. Az egyházi jogi személy egyoldalú nyilatkozatával bekerül a fejlesztési tervbe. Ezek hiányában viszont a közoktatási intézményt a fejlesztési tervben nem lehet feltüntetni.

A művelődési és közoktatási miniszter is köthet közoktatási megállapodást a pénzügyminiszter egyetértésével. Az ily módon kötött közoktatási megállapodás alapján azonban a fővárosi megyei fejlesztési tervbe nem veszik fel a szerződést kötő felet. Ezért van szükség arra, hogy a miniszter a szerződés egy példányát megküldje a székhely szerint illetékes fővárosi, megyei önkormányzat részére, amelyik a 88. § (2) bekezdése alapján a nem állami, nem helyi önkormányzati intézményfenntartót a fejlesztési terv elkészítésénél figyelembe veszi.

A 4-5. §-hoz

A törvény a közoktatási intézmények megszüntetését és átadását minden olyan esetben, amikor átadására nem a volt egyházi ingatlanok tulajdoni helyzetének rendezéséről szóló törvény alapján kerül sor, ahhoz a feltételhez köti, hogy az átadás, átszervezés, megszüntetés ne okozzon ellátási gondokat, ne hozza aránytalanul nehéz helyzetbe a lakosságot. E kérdésről a fejlesztési terv alapján a fővárosi, megyei önkormányzat nyilatkozik. Minden olyan esetben, amikor a képviselőtestület, közgyűlés a fejlesztési tervre épülő szakvélemény ellenében kívánja a döntését meghozni, a törvény a döntést minősített döntéshozatalhoz köti. A minősített többséggel hozott döntés azonban nem mentesíti a döntéshozót attól, hogy megvizsgálja, fennállnak-e az intézmény megszüntetésével, átadásával kapcsolatosan előírt követelmények, amelyeket a 88. § (6)-(7) bekezdése fogalmaz meg.

A 6. §-hoz

Ha a helyi önkormányzat az ingatlanát nem az egyházi ingatlanok tulajdoni helyzetének rendezéséről szóló törvény rendelkezései alapján adja át, köteles biztosítani közoktatási megállapodás megkötésével az óvoda, iskola, kollégium működéséhez szükséges feltételeket, amennyiben az egyházi jogi személy azt kéri.

A 7. §-hoz

A törvény definiálja azt, hogy mi tekintendő „országos feladat ellátásának”.

A kedvezményre, juttatásra való jogosultság elbírálásánál tanulói jogviszonynak minősül a tankötelezettség fennállásának idején a képzési kötelezettség is.

-----STARTING---POINT---VEGE---

A 8. §-hoz

A hatályba léptető rendelkezések alapján az egyházi jogi személyek fenntartásában lévő nevelési-oktatási intézmények esetén vélelmezni kell, hogy a volt egyházi ingatlanok tulajdoni helyzetének rendezéséről szóló törvény rendelkezései alapján kerültek egyházi fenntartásba. A rendelkezésből az következik, hogy minden olyan óvoda, iskola és kollégium 1998. január 1-jén egyházi fenntartásban működik, amelyik jogosulttá válhat a fenntartói nyilatkozat alapján a kiegészítő hozzájárulásra.