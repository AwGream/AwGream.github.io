1995. évi CIV. törvény indokolása

a Magyar Köztársaság 1994. évi költségvetésének végrehajtásáról

ÁLTALÁNOS INDOKOLÁS

Az államháztartásról szóló 1992. évi XXXVIII. törvény 28. §-ában foglalt zárszámadási kötelezettségének a Kormány e törvényjavaslat benyújtásával tesz eleget.

RÉSZLETES INDOKOLÁS

Az 1-2. §-hoz

A törvényjavaslat első szakaszai a központi költségvetés 1993. évi kiadásainak és bevételeinek főösszegét, valamint hiányát rögzítik. A törvényjavaslat 1. és 2. számú mellékletei a költségvetési törvénnyel összehasonlítható, az időközben bekövetkezett elnevezésbeli, szervezeti és prezentációs módosulásokkal frissített szerkezetben a pótköltségvetési előirányzatok teljesítését részletezik. (A költségvetési előirányzatok teljesítésének fejezetenkénti indokolását a törvényjavaslat külön kötetei tartalmazzák.)

A 3-4. §-hoz

A központi költségvetés 1994. évi hiányát és az állami forgóalap folyamatos likviditási szükségletét a Költségvetési Törvény 3. §-ában kapott felhatalmazás alapján, államkötvények - és a kedvezőtlen pénzpiaci viszonyok miatt, ami megnehezítette a hosszabb futamidejű államkötvények értékesítését - a tervezettnél nagyobb mértékben egy évnél rövidebb lejáratú kincstárjegyek kibocsátásával finanszírozta a pénzügyminiszter.

Az 5. §-hoz

A javaslat tartalmazza a helyi önkormányzatok normatív állami hozzájárulása elszámolásának eredményeit, az ezzel kapcsolatos központi költségvetési kötelezettségeket, valamint az önkormányzati visszafizetési és kamatfizetési kötelezettségeket.

Az Állami Számvevőszék megállapításai e törvény keretében emelkednek jogerőre. A helyi önkormányzatok által követendő eljárás rendjét szintén a javaslat határozza meg.

A 6-7. §-hoz

A jogszabályhely hivatkozásokat tartalmaz a törvény azon mellékleteire, melyek bemutatják a helyi önkormányzatoknak nyújtott központi költségvetési támogatások előirányzatait és azok teljesülését.

Felhatalmazást tartalmaz a javaslat a címzett- és céltámogatásokhoz kapcsolódó elszámolási különbözetnek az Állami Fejlesztési Intézet részére történő átutalásra.

Tájékoztatásul itt jelenik meg továbbá a helyi önkormányzatok 1993. évi zárszámadási kötelezettségeinek teljesítésére is.

A 8. §-hoz

A Magyar Rádió és a Magyar Televízió különféle forrásokból (elsődlegesen előfizetési díjakból és sponzordíjakból) 0,5 milliárd, illetve 0,8 milliárd forint összegű többletbevételt ért el az előirányzott 3,9 milliárd, illetve 7,8 milliárd forinthoz képest. A szóban forgó bevételek alaptevékenységgel összefüggő támogatásértékű bevételnek minősülnek, amelyek felhasználásával kapcsolatban az előirányzat-módosítás gyakorlása főszabályként a felügyeleti szerv hatásköre. Mivel az Alkotmánybíróság 1994. október végén alkotmányellenesnek minősítette, hogy a felügyeleti szervi jogosítványokat e tekintetben a Kormány kijelölt tagja lássa el, más praktikus megoldás jelen helyzetben nem található, mint hogy az intézmény eljárását az Országgyűlés tudomásul vegye, vagyis rendezze a kialakult jogi helyzet következményét.

A 9-10. §-hoz

Az államháztartásról szóló törvény rendelkezései értelmében a központi költségvetés és az elkülönített állami pénzalapok költségvetésének végrehajtását bemutató mérleget a költségvetési zárszámadás keretében az Országgyűlés jóváhagyja.

A 11. §-hoz

Az 1994. évi XIII. törvény úgy rendelkezik, hogy az Orosz Köztársasággal szemben 1991. végéig felhalmozódott és 1992. végi hatállyal az állam által a Magyar Nemzeti Banktól államkötvényekért megvásárolt követelésből 800 millió USD összegben haditechnikai termékek szállításával törlesztendő rész pénzügyi elszámolását a szállítmányok beérkezési évének költségvetésében kell megejteni, s azokról az Országgyűlésnek a zárszámadás keretében szükséges részletesen számot adni.

A 12-13. §-hoz

Az ÁFI Rt. által kezelt, az államháztartáson kívüli adósokkal szemben nyilvántartott 92.121,2 millió forintos követelésállomány - amiből 21.282,7 millió forintot a felszámolás alatti adósok tartozása tesz ki - 24.132 millió forinttal alacsonyabb az egy évvel ezelőtti állománynál.

Az állománycsökkenésben az Országgyűlés határozatainak hatása összesen 6.521,3 millió forint volt, ami a MÁV Rt-nél (2739,0 millió forint) és a Szekszárdi Húsipari Rt-nél (282,3 millió forint) adósság-elengedésként, a DUNAFERR DV Rt-nél pedig (3.500,0 millió forint) járadékfizetési kötelezettség részvénnyé konvertálásaként valósult meg.

Ugyancsak felsőszintű határozat, azaz a Kormány 3530/1992. sz., a szénbányászat szervezeti, irányítási és tulajdonosi rendszerének átalakítására vonatkozó határozatában foglaltak végrehajtásaként került sor a felszámolás alatt álló Mátraaljai Szénbányákkal szemben fennálló követelések részvényekkel történő kielégítésére. Az ÁFI Rt. így 5.428,6 millió forintos követelése fejében ugyanilyen névértékű Mátrai Erőmű Rt. részvényt kapott.

Az 1992. évi Költségvetési Törvény 38. §-ában kapott felhatalmazás alapján az ÁFI Rt. a csőd, illetve felszámolási eljárások keretében saját döntése alapján is engedélyezhet átütemezést, illetve végrehajthat 500 millió forintot meg nem haladó adósság-tőke konverziót az általa kezelt adósságállomány 2,5 %-ának erejéig. A hivatkozott felhatalmazást irányadónak tekintve az 1994. évi XCVI. törvény 16. §-a ezeket a lehetőségeket kiterjesztette az adóskonszolidációs eljárásra is, megengedve, hogy a reorganizációs szerződésekben meghatározott feltételek teljesüléséhez kötve az ÁFI Rt. a többi hitelezővel azonos arányú adósság elengedéséhez hozzájáruljon.

E jogosítvánnyal élve az ÁFI Rt. az év folyamán csődegyezség keretében 185,1 millió forint, az adóskonszolidációs eljárásokban 159,3 millió forint tartozást ütemezett át. Az adóskonszolidáció keretében átütemezett összeg tartalmazza azt az 53,8 millió forintot is, aminek feltételekhez kötött elengedésére az ÁFI Rt. megállapodást kötött, de állományt csökkentő hatása csak a feltételek teljesítését követően később jelentkezik.

ÁFI Rt. döntés alapján 125,1 millió forint tarozás adósság-tőke konverziójáról született megállapodás a Tokaj Kereskedőház Rt-nél és az ST GLASS Rt-nél az adóskonszolidációs eljárás keretében, így összesen 100,0 millió forint adósságot azonos névértékű részvénnyel váltanak ki, míg a Borsodnádasdi Lemezgyár felszámolása keretében további 25,1 millió forint tartozást a Központi Váltó és Hitelbank Rt. kötvényeivel "fizettek ki".

A költségvetés XXXI. Belföldi Államadósság fejezetében megtervezett előirányzatok mindegyike túlteljesült 1994-ben. Az államikölcsön-törlesztés 2000,0 millió forintos előirányzata helyett 4153,3 millió forint folyt be és került befizetésre a központi költségvetésbe. A többletből 1803,7 millió forint a Péti Nitrogénművek felszámolásából származik. A költségvetési bevételt az állami kölcsön törlesztése címén (1 cím 1 alcím) további 43,8 millió forinttal növelték egyrészt a Gabcsikovó-Nagymarosi Vízerőművel kapcsolatos törlesztések (15,2 millió forint), másrészt a lakások használatáért befizetett díjak (28,5 millió forint), így az ezen a címen befolyt összes bevétel 4195,1 millió forint volt.

Az állami alapjuttatások után fizetendő fix járadékok címén tervezett 8.000,0 millió forintnál 666,3 millió forinttal többet fizettek be az adósok. Ezen túlmenően 40,3 millió forint is átutalásra került.

A Paksi Atomerőmű 2 x 1000 MW-os bővítéséhez igénybevett alapjuttatásból megvalósított létesítmények egy részét a leállítást követően is hasznosítani lehet. Az ezekhez felhasznált forrás után sikerült 1994. évben a járadékfizetési kötelezettséget érvényesíteni és a szerződést erre vonatkozóan 2162,2 millió forint fix járadék megfizetésére megkötni.

További, összesen 166,1 millió forintos követelésállomány-növekedést okozott még a felszámolás miatt meghiúsult konverzió (52,5 millió forint), a felszámolás során elismertetett többletigények (86,0 millió forint), valamint a törlesztések beérkezése és azok átutalása közötti technikai-időbeli eltérések 1993. és 1994. évek közötti különbsége (27,6 millió forint).

Az 1.000,0 millió forintra tervezett állami kölcsön kamattal szemben 1.485,5 millió forintot utalt át az ÁFI Rt., amiből 557,2 millió forint ugyancsak a péti felszámolásból folyt be. (A kamat nem képezi a számszerűsített követelés-állomány részét.)

A Jamburgi gázszállítás árbevételeként tervezett 14.000,0 millió forint helyett 16.733,2 millió forint bevételhez jutott a költségvetés. A Jamburgból érkező gáz ármegállapítása a MOL Rt-MINERALIMPEX-PM-ÁFI Rt. között 1993. december 21-én létrejött és 1994. december 31-ig érvényes megállapodás alapján történt. Ennek értelmében a törlesztésként kapott gáz ára az orenburgi földgáz számla szerinti, az érvényes banki árfolyamon számított, USD elszámolású import árának és a MOL Rt. költségeivel csökkentett, hazai gerincvezetéki átlagárának a számtani középértéke.

A Jamburgi kiemelt jelentőségű kormányzati beruházás lezárásával kapcsolatos munkálatokra 50 millió forint összeg szükséges, mert az államközi egyezmény még nincs lezárva, illetve a törvényi előírásoknak megfelelően a dokumentumok tárolását öt évig kell biztosítani.

A 14. §-hoz

A bankrendszer piacgazdasági feltételeinek megfelelő működését megalapozó hitelkonszolidációs célra az 1994. évi Költségvetési Törvény felhatalmazása alapján 66,5 milliárd forint nagyságban történt a költségvetést közvetlenül nem terhelő, államadósságot növelő kötvénykibocsátás.

A 15. §-hoz

1994. évben a világkiállítás EXPO lemondásáról szóló 1994. évi LXX. törvény elfogadásáig összesen 3 milliárd forint értékben valósult meg felsőoktatás-fejlesztési célt finanszírozó államkötvény-kibocsátás (Universitas II. kötvény). Az EXPO lemondása után nem történt újabb kibocsátás, és a már megvalósult kibocsátásokból befolyt pénzeszközök továbbra is az eredeti tervnek megfelelő felsőoktatás-fejlesztési célt szolgálnak.

A 16. §-hoz

A Magyar Nemzeti Bankról szóló többször módosított 1991. évi LX. törvény 22.á§-a előírja az MNB-nél lévő nettó devizatartozás utáni leértékelési veszteségből eredő veszteségelem miatti kamatmentes és lejárat nélküli államadósság megelőző év végi állománya 5 %-ának piaci kamatozású államkötvényre cserélését, aminek konkrét nagysága 59,1 milliárd forint volt 1994-ben.

A 17. §-hoz

A társadalombiztosítás 1992. évi kiadási többletének részbeni finanszírozása céljából a Társadalombiztosítási Alap 1992. évi költségvetésének végrehajtásáról szóló 1993. évi CV. törvény 6. és 10. §-a értelmében a Társadalombiztosítási Alapok felhatalmazást kaptak, hogy 1994-ben kötvényt bocsássanak ki. Ezen kötvények 30 nap elteltével állampapírrá alakultak át, ami növeli az államadósság nagyságát.

A 18. §-hoz

Az államadósság nagyságának 1994. évi összes változását az egyes összetevők külön részletezésével tartalmazza ez a paragrafus.

A 19. §-hoz

Az orosz fél szállítási nehézségekre hivatkozva, az 1994. évi szerződéstől eltérően 5.340.831,39 USD értékű eszközt és anyagot csak 1995. évben tud szállítani, ez indokolja az egyes nemzetközi tartozások ellentételeként beérkező szállítások pénzügyi elszámolásáról szóló 1994. évi XIII. törvény 2. § (2) bekezdésének módosítását.

A 20. §-hoz

A büntetés-végrehajtási vállalatok a sajátos foglalkoztatás, valamint az állami támogatás csökkenése miatt veszteségesen működtek, melyek következtében jelentős adótartozás és késedelmi pótlékot halmoztak fel.

Az adótartozás törléséhez törvényi rendelkezés szükséges.

A jogutód gazdasági társaságok a korábban képződött adótartozásukat és ennek késedelmi pótlékait nem tudják kifizetni, költségvetési támogatásra nincs lehetőség. Az adótartozások behajtása a társaságok ellehetetlenüléséhez vezetne, így működőképességük helyreállítása érdekében az adótartozások elengedése, törlése szükséges.

A MÁV Rt. rövid távú likviditási gondjainak megoldása - munkabér, és közüzemi díj-fizetés, gázolaj-vásárlás - érdekében vett fel 1993-ban 6 milliárd forint egy éves lejáratú államilag garantált hitelt, amelynek kamatait megfizette, de a kölcsön visszafizetését nem tudta teljesíteni, ezért a hitelező bankkonzorcium a kezességet a költségvetés terhére érvényesítette. Ennek a most már állammal szembeni tartozásnak a behajtása a közszolgáltatói feladatok ellátását, a vasutas dolgozók bérének kifizetetését, az egyéb fizetési kötelezettségek (üzemanyag, energia) teljesítését is veszélyeztetné, tekintettel a MÁV Rt. egyre súlyosabb pénzügyi likviditási helyzetére. Mindez indokolja a tartozás megfizetése alóli mentesítést.