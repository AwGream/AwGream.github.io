2011. évi CIX. törvény indokolása

a Magyar Művészeti Akadémiáról

-----STARTING---POINT---ALTALANOS--- 

A törvényi szabályozás azt az alapvető elvárást hangsúlyozza, amely szerint az Akadémia mindenkori tagjainak olyan cselekvő közösségként kell működnie, amely szerteágazó tevékenységével és szellemi kisugárzásával a magyar művészet értékeinek megőrzését, az értékteremtést és az értékközvetítést szolgálja határon innen és túl.

A törvényi szabályozást indokolja az az elvárás, hogy a kultúra és kiemelten a különféle művészeti ágak képviselői egyre fontosabb szerepet töltsenek be a társadalom alakításában, és aktív szerepvállalásukkal járuljanak hozzá a kulturális érdekek hatékony érvényesítéséhez.

A kulturális értékek védelme, a nemzet művészeti hagyományainak megőrzése, átörökítése és bemutatása, az új alkotások létrehozásának ösztönzése, a magas színvonalú művészi alkotómunka közösségi feltételeinek megerősítése, a művészeti élet kimagasló képviselőinek megbecsülése és a nemzetek közötti művészeti együttműködés fokozott igénye ma olyan jelentőségű feladatokká váltak, amelyek joggal vetik fel egy, a Magyar Tudományos Akadémiához hasonló szerepkörű és súlyú művészeti köztestület megalapításának szükségességét.

Az Akadémia, közfeladatainak jellegéből adódóan, köztestület. Ezért a létrehozásához legszükségesebb, garanciális elemeket törvényi szinten kell szabályozni. A további, a működésre vonatkozó részletszabályok megalkotása - alapszabály formájában - a már létrejött Akadémia közgyűlésének feladata.

Ily módon a szabályozási szintek kölcsönös harmóniája biztosítja a nemzet kulturális érdekeinek szolgálatára létrejövő Akadémia jogi szempontból is egyértelmű és átlátható működését.

Az Akadémia köztestületként való létrehozása kiemelt fontosságú, de nem önmagáért való feladat. Hosszabb távon egy eddig nem tapasztalt inspiratív erőt kifejező kulturális közeg kialakítását célozza.

A művészeti élet szabadsága és nyitottsága megköveteli, hogy az Akadémia ne léphessen fel egyfajta „korlátozó tényezőként”, netalán művészi kérdésekben felülbírálhatatlan autoritásként, vagyis működése során elvárható az igény, hogy egyrészt közös akaratból bizonyos szervezetekkel együttműködjön, de más művészeti intézmények szervezeti-, illetve az egyes művészek autonómiája minden körülmények között érintetlen maradjon.

A törvény ennek az alapvető követelménynek megfelelően határozza meg az Akadémia feladatait és rendezi a demokratikus önkormányzatiság elvének feltétlen érvényesülése mellett annak szervezeti felépítését.

-----STARTING---POINT---RESZLETES---

Az 1. §-hoz

A törvény 1. § (1) bekezdése az önkormányzás elvén alapuló köztestületnek nyilvánítja az Akadémiát. A Polgári Törvénykönyvről szóló 1959. évi IV. törvény (a továbbiakban: Ptk.) 65. §-a értelmében a köztestület önkormányzattal és nyilvántartott tagsággal rendelkező szervezet, jogi személy, amelynek létrehozását törvény rendeli el. A köztestület a társadalmi szervezethez hasonlóan ún. személyegyesülés, amely közfeladatok - állami feladatkörbe illeszkedő feladatok - ellátására, személyek meghatározott csoportja számára biztosítja az önigazgatást. Az igazgatás önkormányzati formájának rugalmassága alkalmazkodik a köztestülethez rendelt egyes, a közösség számára meghatározó, ugyanakkor a társadalom számára is fontos feladatok sajátos jellegéhez, amellett, hogy kapcsolatot teremt a (köz)igazgatás és az érintettek között azáltal, hogy az igazgatottak nemcsak tárgyai, hanem alanyai is az igazgatásnak: önmaguk igazgatják ügyeiket. A törvény a preambulum elvi alapvetéséből kiindulva sorolja fel azon feladatokat, amelyek közérdekűsége el nem vitatható, és megjeleníti az Akadémia országos jelentőségű intézményi, köztestületi státuszát.

Az 1. § (2) bekezdés határozza meg, hogy kik alkotják a köztestületet és gyakorolják az Akadémia önkormányzati jogait. Az Akadémia tagjai egyrészt a magyar művészeti élet kimagasló eredményeket elért képviselői (7-8. §), akik az Akadémia testületeiben szavazati joguk révén a köztestület képviselői. Másrészt az Akadémia testületeiben tanácskozási joggal helyet kapnak azok a kimagasló hazai vagy nemzetközi jelentőségű személyek, akik a magyar művészet érdekében kifejtett tevékenységükkel vagy szellemi, anyagi támogatásukkal pártoló- és tiszteletbeli tagként segítik a köztestületi munkát (9-10. §).

A 2. §-hoz

A kultúra és a művészeti ágak jellegéből, működésük sajátosságaiból és a társadalomban betöltött szerepükből adódóan az Akadémiának kezdeményező, illetve véleményező szerepet kell játszania a művészeti életet befolyásoló folyamatokban és az azzal összefüggő kérdésekben. A társadalom kulturális igényeinek szolgálata feltételezi, hogy a köztestület folyamatos kapcsolatot tartson a művészeti életben döntésre hivatott vagy a művészeket tömörítő más szervezetekkel. Annak érdekében, hogy a köztestület érdemben kiteljesítse azokat a feladatokat, amelyek ellátására létrejött, vélemény-nyilvánítást gyakorol a művészeti életet érintő jogszabályok, kormányzati programok vagy intézkedések, döntések előkészítése során, illetve az Országgyűlés vagy a Kormány felkérésére.

A közhasznú szervezetekről szóló 1997. évi CLVI. törvény értelmében közhasznú szervezetté köztestület az esetben minősíthető, ha a létrehozásáról szóló törvény ezt lehetővé teszi.

A 3. §-hoz

Az Akadémia művészet műveléséért és fejlesztéséért kifejtett tevékenysége deklaráltan a közérdeket, a közjót szolgálja; ekként az állam feladatának tekinti, hogy mindenkor anyagilag is támogassa tevékenységét.

A 4. §-hoz

A Ptk. 65. §-ának értelmében a köztestület a tagságához, illetőleg a tagsága által végzett tevékenységhez kapcsolódó közfeladatot lát el. Az Akadémia, mint köztestület közfeladatai - a törvény preambulumában rögzített célok megvalósítása érdekében - különösen a magyar művészet közkinccsé tétele, új művészeti alkotások megszületésének támogatása, a művészet művelésének fejlesztése, a magyar művészet, mint érték és a művészek, mint a társadalom értéket teremtő és jelentő tagjainak képviselete valamint ezek megjelenítése az Akadémiától különböző fórumokon.

Az 5. §-hoz

A törvény az Akadémia és az állam közötti intézményesített kapcsolatot definiálja - szem előtt tartva e tekintetben az Akadémia közfeladat-ellátási jogát, kötelezettségét és állami támogatását -, s rögzíti e körben az Akadémia beszámolási és tájékoztatási kötelezettségét az Országgyűlés és a Kormány részére. Amennyiben az Akadémia közfeladatai ellátása vagy beszámolási, tájékoztatási kötelezettsége teljesítése okán adatot kezel, vagy dolgoz fel, e tevékenységét a vonatkozó jogszabályokkal összhangban fejtheti ki.

A 6-11. §-hoz

Az akadémiai tagság feltételrendszere, mint önkormányzati belső ügy, alapvetően alapszabályi keretek között rögzítendő. A törvény a tagság tekintetében a legalapvetőbb szabályokról rendelkezik, amikor meghatározza az egyes tagsági formákat (rendes tag, levelező tag, pártoló tag, tiszteletbeli tag) és az azokhoz kapcsolódó köztestületi jogot (szavazati- vagy tanácskozási jog az Akadémia különböző testületeiben), azzal, hogy alapvetően az Akadémia tagválasztási szabadságát érvényesíti, minimális, a minőségvédelmet biztosító tagfelvételi eljárásrend és létszám korlátozással. Ekként az akadémiai tagság sajátos személyes minősültséget is kifejez, hiszen olyan kiváló teljesítménnyel kiérdemelt minősítés ez, amelynek rangját a művészet hasonló szintű művelői nyilvánítják ki, amikor valakit az Akadémia tagjai közé ajánlanak vagy választanak.

Fontos megjegyezni, hogy a 7. § (3) bekezdésben foglalt létszám meghatározását részint determinálták a törvény átmeneti rendelkezései: az Akadémia meghatározott társadalmi szervezet bázisán alakul. A törvény az Akadémia nyitottságára azáltal helyez hangsúlyt, hogy az esetre is, ha a törvényben nevesített társadalmi szervezet tagjai kivétel nélkül „alapító” tagok lennének, biztosítja, hogy az Akadémia a megalakulást követően széles körben - nagyobb létszámban - élhessen a tagválasztás lehetőségével.

A 12. §-hoz

A kultúra és a különféle művészeti ágak társadalomban betöltött szerepénél fogva az Akadémia nem működhet elszigetelten a civil szférába tartozó szervezetektől. Az Akadémia köztestületi jellegére és tevékenységére figyelemmel, munkájával megerősíti az ugyancsak személyegyesülésként funkcionáló, művészeket tömörítő társadalmi szervezetekkel kialakuló természetes szövetségét. Amennyiben az Akadémia úgy dönt, együttműködését valamely, a tagságát tekintve hasonló társadalmi szervezettel külön megállapodás keretei között elmélyítheti, azzal, hogy a társult szervezeti minőség adott társadalmi szervezet számára az Akadémia tagját, tisztségviselőjét megillető jogot biztosít a köztestületben.

A 13-16. §-hoz

A köztestület törvény alapján biztosított önállósága, önkormányzatisága okán a törvény az Akadémia szervezete tekintetében - a tagsággal kapcsolatos kérdésekhez hasonlóan - alapvető szabályok megfogalmazására törekszik, garantálva a tagság részvételi jogát az önkormányzati jogok gyakorlásában, a többségi elv érvényesülését a legfőbb szerv, a rendes tagok alkotta közgyűlés döntéshozatalában, amelynek ülésein az egyéb tagok állandó meghívottak és tanácskozási joggal rendelkeznek. A törvény egyidejűleg rögzíti, hogy az Akadémia működését meghatározó legalapvetőbb kérdésekben dönteni kizárólag a közgyűlés [17. § (1) bekezdés], a tagjai többségének jelenléte esetén jogosult.

Az önkormányzatiság elvét szem előtt tartva fontos garanciális eleme a törvénynek, hogy a köztestület működését részleteiben megjelenítő alapszabály (a továbbiakban: Alapszabály) elfogadása a közgyűlés kizárólagos hatásköre és a rendes tagok minősített többségű támogatásához kötött.

A 17. §-hoz

Az Akadémia köztestületként a közélet állandó résztvevőjévé lép elő, amelynek okán és közfeladataira figyelemmel működése folyamatosságának biztosítása szükséges. A törvény az Akadémia döntései tekintetében az igazgatási ügyek intézésében jellemző testületi elvet választja, amikor úgy rendelkezik, hogy a legfőbb döntéshozó közgyűlés ülései közötti időszakban az elnökséget, mint szervezetet állítja a döntéshozó státuszába, ide nem értve a kizárólagosan közgyűlési hatáskörbe sorolt, az Akadémia működését meghatározó legalapvetőbb egyes kérdéseket. Fontos, hogy az elnökség az egyébként közgyűlési hatáskörbe sorolt ügyekben született döntéseiről a közgyűlésnek beszámolni köteles.

A 18-19. §-hoz

A köztestület gazdálkodását törvény alapján az Állami Számvevőszék és az ügyészség is ellenőrizni jogosult. Mindazonáltal, mivel az Akadémia költségvetése a központi költségvetés része, közfeladatainak ellátását az állam támogatja, az Akadémia gazdálkodásának folyamatos és hatékony ellenőrzése céljából az Akadémia tisztségviselőitől és testületeitől elkülönült önálló szervezet, felügyelő testület felállítása indokolt. A felügyelő testület összetétele, a tagok kinevezésének módja megjeleníti a feladatai és gazdálkodása tekintetében az állami igazgatás és a központi költségvetés szerves részévé váló új intézmény alapvető kapcsolatrendszerét.

A 20. §-hoz

Az Akadémia tagsága által reprezentált művészet jellegéből adódóan nem homogén terület; ezért a tagság az Akadémián belül is a különböző művészeti tevékenységek mentén szervezi tevékenységét, azzal, hogy a mindenkori tagságot leginkább megjelenítő egyes egységekről, a tagozatokról, részleteiben az Alapszabály rendelkezik. Nem kizárt, hogy valamely rendes vagy levelező tag egyidejűleg több tagozat részese legyen, ugyanakkor fontos, hogy a rendes és a levelező tagok a tagozati köztestületi jogukat (szavazati jog) adott - két közgyűlés közötti - időszakban kizárólag egy tagozatban gyakorolhatják.

A 21-26. §-hoz

A törvény 21-26. §-ai rendelkeznek az Akadémia tisztségviselőiről, az alábbiak szerint: elnök, két alelnök, főtitkár, valamint a közgyűlés által megválasztott egyéb elnökségi tagok (az előző tisztségviselők mellett további 4 fő rendes tag). A törvény szerint az Alapszabály további tisztségviselőket nevezhet meg [ide értve különösen a tagozatok tisztségviselőit - 20. § (4) bekezdés].

Az elnök az Akadémiát irányító és képviselő rendes tag, akit a közgyűlés a magyar állampolgárságú tagjai közül három évre választ és akit - a Magyar Tudományos Akadémia elnökéhez hasonlóan - e pozíciójában a köztársasági elnök megerősít.

Az elnök munkáját két alelnök segíti, azzal hogy az egyes alelnököket a közgyűlés a tagjai közül kifejezetten a határon túli, illetve a nemzetközi kapcsolatok területére választja, ugyancsak három éves időtartamra.

A törvény az Akadémia működtetésére hivatott, 28. §-ban nevesített szervezet vezetésére főtitkárt jelöl, akit a közgyűlés öt évre választ. Az akadémiai közfeladatok ellátásának biztosítására a köztestületi tagság mögött képződő szervezetrendszer hatékony, eredményes és gazdaságos működtetésével járó feladatok sokrétűsége, ezzel összefüggésben a speciális szakértelem érvényesíthetősége okán a törvény a főtitkár személyére nézve nem kívánja meg az akadémiai tagi státuszt. A működés folyamatosságát, ugyanakkor a megújulás lehetőségét szolgálja, hogy a főtitkár öt évre választható, és akadályoztatása esetén helyettesíti az elnököt.

A törvény a tisztségviselők között rendelkezik a tiszteletbeli elnök cím adományozásáról, mivel e cím adományozása esetén viselője az elnökség szavazati jogú tagjává válik. A tiszteletbeli elnök a rendes tagok között is kiemelkedő, az Akadémia céljainak szimbolizálására egyedül is alkalmas személyiség. A cím adományozásának feltételeiről az Alapszabály rendelkezik.

A 27. §-hoz

Az Akadémia a vagyonával önállóan gazdálkodik a törvény és a vonatkozó jogszabályok keretei között. A vagyongazdálkodás részletes szabályait a közgyűlésnek az Alapszabályban - illetve vagyongazdálkodási irányelvek útján, valamint vagyongazdálkodási szabályzatban - kell meghatároznia.

A törvény meghatározza az Akadémia tulajdonát képezhető dolgok - az Akadémia vagyona - fogalmát: ingóság és ingatlan, tagsági jogviszonyt megtestesítő értékpapír (pl. részvény), egyéb gazdasági társasági részesedés (pl. üzletrész), illetve immateriális javak, vagyoni értékű jogok A vagyon fogalmát követően a törvény az Akadémia vagyonát képező vagyonelemekről rendelkezik, úgy mint: törvény alapján az Akadémiának a tulajdonába adott vagyon, az Akadémia számára ingyenesen juttatott (felajánlott) vagyon, ide értve az Akadémia tagja által juttatott vagyont is, valamint az Akadémia közfeladatai ellátása érdekében az előzőektől eltérően a tulajdonába került vagyon (pl. jogdíj, bérleti díj, szellemi alkotás).

A vagyon hasznosítása körében rendelkezik a törvény - e fejezet tekintetében - az értékesítésről, a megterhelésről, illetve mindazon jogügyletről, amellyel az Akadémia a használat, a hasznok szedésének a jogát másnak díj ellenében vagy ingyenesen átengedi. E tekintetben a törvény kizárólag a 25 millió forint feletti forgalmi értékkel rendelkező vagyontárgy értékesítését és megterhelését utalja a közgyűlés hatáskörébe, minden egyéb említett ügyben az elnökség jogosult dönteni.

A törvény a gazdasági társaság alapítása vagy gazdasági társaságban való részvétel esetére formakényszert érvényesít.

A 28. §-hoz

Az Akadémia fejezeti gazdálkodási feladatainak ellátására költségvetési szerv alapítása indokolt, amelynek vezetője a főtitkár, alkalmazottai - az Akadémia közfeladat-ellátása okán - köztisztviselők. Az Akadémia által alapított költségvetési szerveknél foglalkoztatottak pedig közalkalmazottak.

-----STARTING---POINT---VEGE---

A 29-30. §-hoz

Az Akadémia, mint köztestület felállása a köztestület szervezeti jellemzői okán az Akadémia deklarációjából nem közvetlenül következik, a törvény hatályba lépése e tekintetben önmagában nem irányadó; a köztestület jogszerű megalakulása megfelelő előkészítést kíván, ide értve elsősorban az alakuló közgyűlésen részt vevők körének kialakítását, amelynek érdekében a törvény szervező bizottság létrehozásáról rendelkezik.

A törvény az alakuló közgyűlésen résztvevők körét a törvény hatályba lépésekor azonos néven létező társadalmi szervezetre, annak rendes tagságára építi, amennyiben az ahhoz önként csatlakozott rendes tag a törvényben rögzített határidőben kifejezetten úgy nyilatkozik, hogy az Akadémia alakuló közgyűlésén részt kíván venni, és a törvényben az Akadémia rendes tagjával szemben támasztott feltételeknek megfelel.

A törvény hatálybalépését követő lehető legrövidebb időn belül indokolt az alakuló közgyűlés megtartása - azon az Alapszabály elfogadása és a tisztségviselők megválasztása -, annak érdekében, hogy a törvény hatálybalépését követő első költségvetési évben az Akadémia megkezdhesse működését.

A megalakulás tekintetében a törvény a köztestület zökkenőmentes, gyors felállítására helyezi a hangsúlyt a mielőbbi működés, annak megalapozott tervezhetősége érdekében. Ugyanakkor annak érdekében, hogy a köztestületet a majdani tényleges működés során ne kizárólagosan a bázisát jelentő társadalmi szervezet határozza meg, a törvény - az Akadémia nyitottságát szem előtt tartva - a köztestület kötelező tagválasztásáról rendelkezik, a lehető legszélesebb létszámot érintően és rövid határidőt szabva.

A 31-35. §-hoz

A törvény az Akadémia működtetése érdekében rendelkezéseket módosít, elsősorban a Magyar Tudományos Akadémiára irányadó szabályozások Akadémiára történő kiterjesztésével, illetve az a köztisztviselők jogállásáról szóló 1992. évi XXIII. törvény szervi hatályának és pótlékrendszerének az Akadémiára vonatkozó megfeleltetésével.