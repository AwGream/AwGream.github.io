1995. évi XCIX. törvény indokolása

az agrárpiaci rendtartásról szóló 1993. évi VI. törvény módosításáról

-----STARTING---POINT---ALTALANOS--- 

A törvény módosításának célja, hogy az agrárpiaci rendtartás szabályozásának eszköztárát bővítse, az alkalmazható eszközök számának növelésével rugalmas és az eddigieknél gyorsabb piaci beavatkozást tegyen lehetővé. A módosítás ugyanakkor lehetőséget teremt arra, hogy az időközben aláírt nemzetközi kereskedelempolitikai egyezményben vállalt kötelezettségből fakadóan nem működtethető eszközök a törvényből kikerüljenek.

A módosítás másik fontos iránya, hogy növelve a földművelésügyi miniszter jog, hatás- és felelősségi körét az egyes eszközök összehangoltabb alkalmazását segítse elő, mindez egyúttal az Európai Unió agrárpiaci szabályozásához történő fokozatos - további terminálokat igénylő - közelítés, harmonizáció első lépését is jelenti.

További fontos célkitűzés, hogy a törvény szövegében megtalálható ellentmondásokat a módosítás feloldja, ezáltal megteremtse a szöveg belső konzisztenciáját is.

-----STARTING---POINT---RESZLETES---

Az 1. §-hoz

Az új szöveg figyelembe veszi, hogy a KSH új BTO termékbesorolást készít, s így a ma érvényes ITJ, - METJ utalást elhagyja.

A 2. §-hoz

A javasolt szöveg egyrészt feloldja a garantált ár és a kvóta szigorú összekapcsolásának szükségességét, így lehetővé teszi a valós piaci állapotoknak megfelelő beavatkozást. Másrészt a kvóta fogalmának pontosabb meghatározásával egyértelműsíti a mennyiségi szabályozás (a Tv. 13. § és 14. §) eseteit. Harmadrészt kiiktatja a GATT megállapodás hatálybaléptetése után nem alkalmazható eszközök fogalmi definícióját.

A 3. §-hoz

A módosított szöveg megerősíti és szélesíti a miniszter feladat- és hatáskörét az agrárpiaci rendtartásban, egyértelműsítve ezzel a felelősséget is.

A 4. §-hoz

Az új szöveg rögzíti a Magyar Agrárkamarának a Bizottságban betöltött szerepét és meghatározza az érdekképviseleti szervek által a Bizottságba delegálható személyek számát.

Az 5. §-hoz

Az új szöveg szűkíti a közvetlenül szabályozott termékek körét a vágómarhával azzal az indokkal, hogy a szarvasmarha ágazat piacszabályozása a tehéntejen keresztül megtörténik.

A 6. §-hoz

Az eszközrendszer tételes felsorolásában bekövetkezett változások egyrészt a nem alkalmazható intézkedéseket iktatják ki, másrészt a kvóta és a garantált ár megváltozott viszonyát regisztrálják. Új eszközként jelenik meg a közraktározással összefüggő költségekhez történő hozzájárulásnak a törvényi lehetősége, valamint a pályázati díjnak a pályázati kiírásban történő meghatározása.

A 7. §-hoz

Az új szöveg a pénzügyi források közötti átcsoportosítás lehetőségét, a források pályázati díjból történő bővítését rögzíti.

A 10. § új (3) bekezdése az adózás előtti eredményből történő, a rendtartás pénzügyi eszközeit bővítő alap képzését teszi lehetővé, úgy, hogy annak mértékét is behatárolja.

A 8. §-hoz

A 11. § módosítása az új szöveggel ismételten a garantált ár és a kvóta megváltozott viszonyát szabályozza, egyúttal a törvényen belüli harmonizációt szolgálja.

A 9. §-hoz

Az új szöveg az irányár meghirdetését egységesen a Terméktanács hatáskörébe utalja a miniszter egyetértési jogának fenntartásával.

A 10. §-hoz

A Tv. 13. § új (3) bekezdése a mennyiségi szabályozás időbeli hatályát rendezi.

A 11. §-hoz

A Tv. 14. § (1) bekezdés első mondatának változtatását jelentő módosítás a kvóta új értelmezéséhez, mint a mennyiségi szabályozás államilag elrendelt formájához igazodik, rögzítve az intézkedés elrendelésének mechanizmusát, a rendelkezések megsértésével járó jogkövetkezmények előírását is. E szakasz módot ad arra, hogy e törvényben adott kedvezményekhez csak a Terméktanács tagok juthatnak.

A 12. §-hoz

A (2) bekezdés új szövegezése a földművelésügyi miniszter hatáskörének erősítését iktatja törvénybe. A (3) bekezdés az exporttámogatás új forrásainak törvényi megalapozását jelenti.

A 13. §-hoz

A 20. § módosítása azokra az esetekre vonatkozik, ha a belföldi piac folyamatos ellátása, illetve az áruhiány megszüntetése vagy megelőzése érdekében egyes termékek exportálása csak külön befizetés - úgynevezett kiegyenlítő befizetés - esetén válik lehetségessé. Ennek elrendelése maga után vonja a normatív exporttámogatás felfüggesztését is. A kiegyenlítő befizetés alkalmazásának konkrét feltételeit miniszteri rendelet állapítja meg.

A 14. §-hoz

A szövegmódosítás az információs adatbázis létrehozását, működtetését kívánja szervezettebbé tenni és egyben megelőzni, hogy azonos célra párhuzamos információs hálózat jöjjön létre.

A 15. §-hoz

Az új (4) bekezdés lehetőséget ad arra, hogy a törvény hatálya alá tartozó termékek piacvédelmében, illetve annak eszközeiben a döntés a miniszter egyetértése mellett történjen.

-----STARTING---POINT---VEGE---