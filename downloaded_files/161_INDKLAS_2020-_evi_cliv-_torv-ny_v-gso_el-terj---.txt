2020. évi CLIV. törvény végső előterjesztői indokolása

az 1979. évi 25. törvényerejű rendelettel kihirdetett, a pszichotróp anyagokról szóló, Bécsben, az 1971. évi február hó 21. napján aláírt egyezmény módosításának kihirdetéséről és az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény módosításáról

-----STARTING---POINT---ALTALANOS---

Általános indokolás

Az Egyesült Nemzetek Szervezetének (a továbbiakban: ENSZ) Kábítószer Bizottsága (Comission on Narcotic Drugs, a továbbiakban: CND) az ENSZ nemzetközi kábítószer-politika kialakítására szakosodott funkcionális bizottsága. A CND évente ülésezik (továbbá lehetőség van évente egyszer ismételt ülés összehívására) székhelyén, Bécsben. A nemzetközi kábítószer-politika alakításán kívül az ENSZ nemzetközi kábítószer-ellenőrzési egyezményeinek felhatalmazása alapján a CND szabályozó funkcióval is rendelkezik: döntéseivel meghatározhatja, mely anyagok kerüljenek nemzetközi ellenőrzés alá.

Az ENSZ kábítószerekkel kapcsolatos egyezményei az egészségre való veszélyességük, a visszaélés kockázata és terápiás értékük alapján osztályozzák a kábítószereket és pszichotróp anyagokat. A pszichotróp anyagokról szóló, Bécsben, az 1971. évi február hó 21. napján aláírt egyezmény (a továbbiakban: Pszichotróp Egyezmény) négy jegyzékbe sorolja a pszichotróp anyagokat.

Az egyezmény szerint a részes államok kötelezettsége meghozni azon jogalkotási intézkedéseket, amelyek szükségesek ahhoz, hogy rendelkezéseit saját területükön hatályba léptessék és végrehajtsák. A Pszichotróp Egyezmény kihirdetése a pszichotróp anyagokról szóló, Bécsben, az 1971. évi február hó 21. napján aláírt egyezmény kihirdetéséről szóló 1979. évi 25. törvényerejű rendelettel történt meg. Jelen törvénnyel a CND 62/5-9., továbbá 63/4-13. számú határozatainak a magyar jogrendbe történő átültetése történik meg.

Tekintettel arra, hogy a CND 62/5-9., illetve 63/4-13. számú döntéseiben szerepel többek között a DOC, az AB-FUBINACA, az ADB-FUBINACA, az ADB-CHMINACA és a CUMYL-4CN-BINACA elnevezésű anyagoknak a Pszichotróp Egyezmény jegyzékére vétele, és ezen anyagok szerepelnek az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) 2. számú melléklet A) pontja szerinti Jegyzéken, amely a belső jog alapján ugyanolyan megítélés alá eső anyagokat tartalmazza, mint a Pszichotróp Egyezmény I. Jegyzékén szereplő pszichotróp anyagok, az egyezménnyel történő összhang megteremtése érdekében szükséges az érintett öt anyagot törölni a Gytv. említett Jegyzékéről.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-a alapján szükséges az Országgyűlés felhatalmazása a nemzetközi egyezményt módosító határozatok kötelező hatályának elismeréséhez.

A 2. §-hoz

Az Nsztv. 9. § (1) bekezdése értelmében a módosító határozatokat törvényben kell kihirdetni.

A 3-17. §-hoz

Az ENSZ Kábítószerek Bizottsága (CND) a 2019. március 14-22. között megtartott 62. ülésszakán a 62/5-9. számú döntések alapján az ADB-FUBINACA, az FUB-AMB (MMB-FUBINACA, AMB-FUBINACA), a CUMYL-4CN-BINACA, az ADB-CHMINACA (MAB-CHMINACA) és az N-ethylnorpentylone (ephylone) elnevezésű anyagokat, 2020. március 2-6. között megtartott 63. ülésszakán 63/4-13. számú döntések alapján a DOC, az AB-FUBINACA, az 5F-AMB-PINACA, az 5F-MDMB-PICA, 4F-MDMB-BINACA, a 4-CMC (4-chloromethcathinone, clephedrone), az N-ethlyhexedrone, az alpha-PHP, a flualprazolam, az etizolam elnevezésű anyagokat a Pszichotróp anyagokról szóló Egyezmény (1971) I. Jegyzékére felvette.

A 18. §-hoz

A törvény hatálybalépéséről rendelkezik.

A 19. §-hoz

Az Egyesült Nemzetek Kábítószer Bizottsága 2019. március 19-én elfogadott 62/5-62/9. számú határozatainak, valamint 2020. március 4-én elfogadott 63/4.-63/13. számú határozatainak végrehajtásához szükséges intézkedésekről az egészségügyért felelős miniszter gondoskodik.

A 20. §-hoz

A DOC, AB-FUBINACA, az ADB-FUBINACA, az ADB-CHMINACA és a CUMYL-4CN-BINACA elnevezésű pszichotróp anyagokat - azoknak a Pszichotróp Egyezmény Jegyzékére kerülése miatt - szükséges törölni az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvényből.