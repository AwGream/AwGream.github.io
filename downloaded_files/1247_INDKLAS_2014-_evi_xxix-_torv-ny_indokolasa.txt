2014. évi XXIX. törvény indokolása

Magyarország Kormánya és a Németországi Szövetségi Köztársaság Kormánya között Magyarország fegyveres erői és a Németországi Szövetségi Köztársaság fegyveres erői tagjainak a másik állam területén történő ideiglenes tartózkodásáról szóló megállapodás kihirdetéséről

Általános indokolás

Magyarország és Németország között az elmúlt években egyre intenzívebbé vált a katonai együttműködés, amely kiterjed a közös kiképzések és gyakorlatok szervezésére, cseretisztek kölcsönös kiküldésére, valamint műveleti és haditechnikai együttműködésre is. Ezen együttműködés egyik szükségszerű eleme a fegyveres erők tagjainak a másik állam területén szolgálati céllal történő ideiglenes tartózkodása.

Mindkét állam tagja ugyan a NATO-nak, így e kérdésben az elsődlegesen alkalmazandó jogi norma az 1999. évi CXVII. törvénnyel kihirdetett, az Észak-atlanti Szerződés tagállamai közötti, fegyveres erőik jogállásáról szóló Megállapodás (a továbbiakban: NATO SOFA). Ugyanakkor a német törvényi előírások megkövetelik az intenzívebb együttműködés esetére a NATO SOFA megállapodást kiegészítő, az abban nem, vagy csak részben szabályozott kérdésekre kiterjedő kiegészítő katonai jogállási megállapodás létrehozását.

Jelen Megállapodás - összhangban a német és magyar alkotmányos előírásokkal - utal a másik állam területére történő belépés közjogi kereteire, valamint a tartózkodások lehetséges időtartamát és célját is szabályozza. Külön kitér a Megállapodás a bevihető és tiltott fegyverekre is.

A Megállapodás szabályozza továbbá a közegészségügyi, a büntető joghatóság gyakorlására vonatkozó, illetve környezetvédelmi, közlekedési és hírközlési, kárrendezési kérdéseket is.

A Megállapodás három nyelven, angol, német és magyar nyelven kerül aláírásra. A kihirdető jogszabály az angol és magyar változatokat tartalmazza.

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. § (1) bekezdése értelmében a Megállapodást törvényben kell kihirdetni.

A 3. §-hoz

A Megállapodás hiteles angol- és magyar nyelvű szövegét tartalmazza.

A 4. §-hoz

Hatályba léptető rendelkezések. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben haladéktalanul közzétett közleményével állapítja meg. A törvény végrehajtásáért felelős személy a honvédelemért felelős miniszter.