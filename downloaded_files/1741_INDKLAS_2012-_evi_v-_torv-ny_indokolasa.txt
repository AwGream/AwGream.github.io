2012. évi V. törvény indokolása

a közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról

-----STARTING---POINT---ALTALANOS--- 

A közszolgálati tisztségviselőkről szóló törvény (a továbbiakban: Kttv.) hatálybalépésével indokolt megalkotni a Kttv.-ben meghatározott jogintézményekkel összefüggő átmeneti szabályokat. Továbbá sor kerül a köztisztviselők jogállásáról szóló 1992. évi XXIII. törvény (a továbbiakban: Ktv.), valamint a kormánytisztviselők jogállásáról szóló 2010. évi LVIII. törvény (a továbbiakban: Ktjv.) hatályon kívül helyezésére. Erre tekintettel indokolt volt azon törvények módosítása, amelyek szakaszszerűen hivatkozták meg a Ktv., illetve a Ktjv. rendelkezéseit.

-----STARTING---POINT---RESZLETES---

Az 1-19. §-hoz

A törvény a közszolgálati tisztviselőkről szóló törvénnyel összefüggő átmeneti szabályokat tartalmazza. Így többek között rendelkezik arról, hogy az új törvény hatálybalépése nem érinti a fennálló jogviszonyokból fakadó jogokat és kötelezettségeket (feltéve, hogy a törvény eltérően nem rendelkezik), a közigazgatási versenyvizsgával összefüggő adatkezelésről, a munkaköri pótlék fizetésének átmeneti szabályairól, a Magyar Kormánytisztviselői Kar létrehozásával összefüggő átmeneti szabályokról, a köztisztviselői vezetői megbízás munkakörré történő átalakulásáról.

A 20. §-hoz

A törvény a közszolgálati tisztviselőkről szóló törvénnyel összefüggő egyéb törvények módosítását is tartalmazza. E § a közalkalmazotti törvényt módosítja, figyelemmel arra, hogy a korábban kormánytisztviselői törvényben elhelyezett szabály a megfelelő jogállási törvényben kapjon helyet.

A 21. §-hoz

A legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény Kttv.-re történő hivatkozásait javítja.

A 22. §-hoz

Az Állami Számvevőszékről szóló 2011. évi LXVI. törvény fogalomhasználata hozzáigazításra kerül a Kttv. által bevezetett közszolgálati ügykezelő fogalomhoz, a hozzátartozó fogalmát megállapító rendelkezésre történő merev hivatkozás, valamint a Kttv.-re mutató hivatkozása módosításra kerül.

A 23. §-hoz

Az igazságügyi alkalmazottak szolgálati jogviszonyáról szóló 1997. évi LXVIII. törvény rendelkezései a fogalomhasználat egységesítése, valamint a hivatkozások Kttv.-vel való összhangjának megteremtése érdekében kerülnek módosításra.

A 24. §-hoz

A villamos energiáról szóló 2007. évi LXXXVI. törvény által alkalmazott merev hivatkozások módosítására kerül sor a Kttv. szabályozásával összhangban.

A 25. §-hoz

A polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény egyes rendelkezéseinek módosítását tartalmazza a Kttv.-vel való összhang megteremtése érdekében.

A 26. §-hoz

A prémiumévek programról és a különleges foglalkoztatási állományról szóló 2004. évi CXXII. törvény vonatkozásában teremt összhangot a Kttv. rendelkezéseivel.

A 27. §-hoz

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény vonatkozásában teremt összhangot a Kttv. rendelkezéseivel.

A 28. §-hoz

A foglalkoztatás bővítése és rugalmasabbá tétele érdekében szükséges intézkedésekről szóló 2005. évi CLXXX. törvényben alkalmazott merev hivatkozást módosítja a Kttv. szabályozásával összhangban.

A 29. §-hoz

A Magyar Tudományos Akadémiáról szóló 1994. évi XL. törvényben az elnök, a főtitkár és a főtitkár-helyettes jogállására alkalmazandó rendelkezéseket tartalmazó merev hivatkozásokat módosítja a Kttv. megfelelő szabályainak felhívásával.

A 30. és 55. §-hoz

A közbeszerzésekről szóló 2011. évi CVIII. törvény módosítása a Kttv.-vel való összhang megteremtése érdekében.

A 31. és 56. §-hoz

A Nemzeti Adó- és Vámhivatalról szóló 2010. évi CXXII. törvény vonatkozásában teremt összhangot a Kttv. rendelkezéseivel.

A 32-34. §-hoz

A nemzetiségek jogairól szóló 2011. évi CLXXIX. törvénynek a nemzetiségi önkormányzatok választására vonatkozó szabályait csak 2014-től kell alkalmazni. Szükséges, hogy addig a korábbi szabályozással azonos módon kerüljön sor a megüresedő képviselői mandátumok betöltésére és az időközi választások megtartására.

A lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvényben a népi kezdeményezésre vonatkozó szabályokra való utalás pontosítása szükséges, tekintettel arra, hogy a kezdeményezésre jogosultak körét - az aláírások ellenőrizhetősége érdekében - nem szándékozott a jogalkotó a választópolgárok körénél nagyobb körben megnyitni.

Figyelemmel arra, hogy a Polgári Törvénykönyvről szóló 1959. évi IV. törvény (a továbbiakban: Ptk.) 61. § (1) bekezdése kimondja, hogy az egyesület nyilvántartott tagsággal rendelkezik, és az alapítók tekintetében ez az alapcélként vallási tevékenységet végző egyesületekre is irányadó kell legyen, szükséges annak meghatározása, hogy a változásbejegyzési eljárásban a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény 63. § b) pontját is alkalmazni kell.

Az egyesületté alakuló szervezetekre vonatkozó kivételszabályként meghatározott mentesülés a Ptk. 63. §-ával kapcsolatban értelmezhető, a módosítás az ennek megfelelő pontosítást is tartalmazza.

A módosítás a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvényt érintő része egyértelművé teszi az állami adóhatóság közzétételi kötelezettségének szabályait, továbbá pontosítja az adatközlés technikai szabályait.

A 35. §-hoz

A módosítás a nemzeti vagyonról szóló 2011. évi CXCVI. törvény (vagyon törvény) egyes érintett rendelkezéseinek hatályba lépését összehangolja a Kttv. 2012. március 1-jei hatályba lépésével. Egyben pontosítja a vagyon törvény beruházási és vagyon hasznosítási rendelkezéseit, segítve ezzel a törvény könnyebb alkalmazhatóságát.

A 36. §-hoz

A módosítás a bizonytalan adójogi helyzetre vonatkozó rendelkezések hatályon kívül helyezésére, valamint a jogintézmény kivezetéséhez szükséges átmeneti rendelkezést tartalmazza. A jogintézmény bevezetése óta eltelt rövid idő alatt is egyértelműen beigazolódott, hogy az adózók még nincsenek felkészülve egy ilyen vagy ehhez hasonló intézményre, az állami adóhatóság szolgáltatásai mellett annak nincs és nem is lehet tényleges helye és szerepe az adózási szabályok között. Azon túl, hogy a bizonytalan adójogi helyzetnek nincs helye a hazai jogrendszerben, a Nemzeti Adó- és Vámhivatalról szóló törvény módosítása ráirányítja arra is a figyelmet, hogy a Nemzeti Adó- és Vámhivatalra 2012. január 1-jével rótt számos új feladat mellett, kapacitása egy részének elvonásával a jogintézmény végrehajtásával járó adminisztrációs terhek növekedése nagyban meghaladja a jogintézmény bevezetéséhez esetlegesen fűződő előnyöket, amelyek tényleges realizálódása - az adózók és adószakmai szakemberek reakciói alapján - kétséges.

A 37. §-hoz

A közszolgálati tisztviselőkről szóló 2011. évi CXCIX. törvény 8. §-ának kiegészítésére azért van szükség, mert annak kihirdetett szövege az Állambiztonsági Szolgálatok Történeti Levéltára vonatkozásában olyan feltételeket szab, melyek mentén a törvényben és szerződésben foglalt kötelezettségeknek (pl.: iratmentés) nem vagy hiányosan tudna eleget tenni. Szükség van a szabályozás differenciálására a Levéltár hatékony működésének biztosítása érdekében.

A 38. §-hoz

A módosítás szükséges az ingatlan-nyilvántartás zavartalan működése érdekében, hiszen a jogi képviselők útján való kézbesítés az ügyintézés biztonságát garantálja. A kérelmet elutasító határozat és az eljárást megszüntető végzés viszont olyan súlyozott döntések, amelyeket közvetlenül a kérelmezőnek is kézbesíteni kell, elkerülve az ügyféljogok sérelmét, azok csorbítását.

A 39-52. §-hoz

A módosítás technikai jellegű és a közszolgálati tisztviselőkről szóló 2011. évi CXCIX. törvénnyel való koherencia megteremtését szolgálja, figyelemmel arra, hogy több törvény egyes konkrét szakaszok megjelölése nélkül - általánosságban, vagy egyes jogintézmények tekintetében - a köztisztviselők jogállásáról szóló 1992. évi XXIII. törvényre, illetve a kormánytisztviselők jogállásáról szóló 2010. évi LVIII. törvényre hivatkozik, ezért szükséges e törvényhelyek módosítása.

-----STARTING---POINT---VEGE---

Az 53. §-hoz

A törvény hatálybalépéséről szóló rendelkezést tartalmazza.

Az 54. §-hoz

A sarkalatossági klauzulát tartalmazza.

Az 57-58. §-hoz

Szövegcserés módosító rendelkezéseket tartalmaz az egyes érintett törvények vonatkozásában. Így pl.: az elektronikus hírközlésről szóló 2003. évi C. törvény módosítását.

Az 59. és 62. §-hoz

Hatályon kívül helyező rendelkezéseket tartalmaz.

A 60-61. §-hoz

A Kttv. és egyéb törvények, valamint a Kttv.-n belüli összhang megteremtése indokolja a módosítást, így pl.: a munka törvénykönyvéről szóló 2012. évi I. törvény 2012. július 1-jei hatályba lépése miatt szükséges a koherencia megteremtése érdekében a terminológiát és a hivatkozott szakaszokat érintő technikai módosítás.