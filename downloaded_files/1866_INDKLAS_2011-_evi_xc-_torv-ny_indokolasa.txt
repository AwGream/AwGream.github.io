2011. évi XC. törvény indokolása

a helyi önkormányzatok adósságrendezési eljárásával összefüggő egyes törvények módosításáról

-----STARTING---POINT---ALTALANOS--- 

A helyi önkormányzatok adósságrendezési eljárásáról szóló 1996. évi XXV. törvényt (a továbbiakban: Har. tv.) az Országgyűlés 1996-ban fogadta el, amikor néhány kisebb önkormányzat fizetésképtelenné válásának törvényi rendezése vált szükségessé. Az azóta eltelt 15 év alatt elindult mintegy 40 eljárás döntően kis költségvetésű önkormányzatot érintett. Az elmúlt évben azonban már nagyobb várost, városokat, az elmúlt napokban pedig egy megyei önkormányzatot is elért az adósságkezelés kérdése, s bebizonyosodott, hogy a Har. tv. már nem minden pontjában tudja betölteni szerepét a nagyobb települések és a közben megváltozott gazdasági, politikai (EU-s tagság) környezet miatt. Ezért a Har. tv. átfogó átalakítása szükséges, amelyet a Kormány a helyi önkormányzatokról szóló törvény keretében tervez végrehajtani, de kisebb módosítások elvégzése viszont azonnal indokolttá vált, hogy további károk ne keletkezzenek az érintett önkormányzatoknál.

A fogalmi meghatározások pontosítása mellett bizonyos határidők jelentős kibővítésére, a képviselő-testületi, közgyűlési döntéshozatal erősítésére és a megváltozott jogi környezetre vonatkoznak a módosítások.

Tekintettel arra, hogy a törvény módosítja a helyi önkormányzat képviselő-testületének működését, ezért szükségessé vált az Ötv. módosítása is.

-----STARTING---POINT---RESZLETES---

Az 1. §-hoz

Újólag szabályozni szükséges az adósságrendezésbe nem vonható, illetve az adósságrendezésbe vonható vagyoni kört. Az adósságrendezésbe nem vonható vagyon egyrészt az Országgyűlés által állami hozzájárulásban, támogatásban részesített feladatok ellátását érintő vagyonelemekkel bővül. Pontosítani kell, hogy nem az adott önkormányzatot megillető pénzeszközök ne legyenek elvonhatók. Indokolt a pályázati pénzekkel kapcsolatos szabályozás bevezetése a veszteségek minimalizálása érdekében.

A vagyoni elemek kibővültek a teljes saját bevételi körre, mert egy nagyobb település esetén az adósságrendezési eljárás azonnal vagyonfelosztásba torkollhat, ha csupán a korábbi szűkített bevételi körrel lehet számolni.

A 2. §-hoz

A polgármester a feltételek fennállása esetén a testület döntésének megfelelően köteles megindítani az eljárást.

A 3. §-hoz

A kötelezettségszegés 100 ezer Ft-ban megállapított bírsága a törvény 1996-os elfogadásának időpontjában kellő visszatartó erővel rendelkezett, ma már ez nem így van, mértékének emelése indokolt.

A 4. §-hoz

Továbbvitele annak a módosításnak, hogy a képviselő-testület/közgyűlés felhatalmazása szükséges az eljárás elindításához.

Az 5. §-hoz

Korábban a pénzóvadék nem volt gyakorolt hitelbiztosíték, ez az utóbbi években került előtérbe. A Har. tv. így nevesítetten nem emelte ki ezt a fontos elemet, ami ugyanúgy működik, mint az elzálogosított egyéb vagyoni elemek, így részévé kell, hogy váljon az adósságrendezési eljárásnak.

A 6. §-hoz

Nemcsak a képviselő-testület/közgyűlés, hanem az adósságrendezési bizottság is meg tudja akadályozni az eljárás törvényes lefolytatását, ezért van szükség e pont bővítésére.

A 7. §-hoz

A pontosítás a válságköltségvetésből finanszírozható feladatok pontosítását, illetve a korábbiaknak megfelelően a támogatási szerződéssel biztosított kiadások teljesíthetőségét szabályozza. Ugyanez vonatkozik a nem az adott önkormányzatot, költségvetési szervet megillető forrásokra illetve teljesítendő kiadásokra.

A 8. §-hoz

Nagy önkormányzat esetén a 60 nap kevésnek bizonyul a válságköltségvetés elkészítéséhez, ezért azt 90 napra indokolt emelni.

A 9. §-hoz

Nagy összegű reorganizációs hitel esetében szükség van az állami költségvetés kamattámogatására ahhoz, hogy az egyezség létrejöjjön, s ne kerüljön sor vagyonfelosztásra.

A kamattámogatást eddig csak utólag lehetett igényelni. Ez biztosítja azt, hogy már az egyezségi javaslat szakaszában biztosítható legyen a reorganizációs hitel igénybevétele, ha az csak visszatérítendő kamattámogatással lehetséges.

A 10. §-hoz

A reorganizációs program, az egyezségi javaslat képviselő-testületi elfogadását szabályozza, egyet nem értés esetén rendelkezik azok átdolgozásáról.

A 11-12. §-hoz

A Har. tv. 19. § (4) bekezdésében meghatározott időpontot 30 nappal megnöveli, mely módosítás azzal jár, hogy a Har. tv. egyéb rendelkezéseiben meghatározott, az adósságrendezési eljárás különböző határidőire vonatkozó egyéb időtartamokat is indokolt megnövelni, mivel így teremthető meg a rendelkezések közti koherencia.

A 13. §-hoz

A szoros határidők miatt szükséges, hogy a kamattámogatásról szóló döntés nagyon rövid idő alatt megszülessen és haladéktalanul eljusson a kérelem a döntéshozókhoz.

A 14. §-hoz

Szövegpontosítás, egyértelművé tétel a hitelezői arányokról.

A 15. §-hoz

A 9. és a 13. § szabályaihoz kapcsolódva szükséges annak kimondása, hogy a hitelintézettel megkötött reorganizációs hitelszerződés alapján az ígérvény tényleges támogatásra váltható.

A 16. §-hoz

Terminológiai pontosítást tartalmaz.

A 17. §-hoz

A helyi önkormányzatok adósságállományának 50%-a nem forintban, hanem más devizanemben keletkezett. Amennyiben a reorganizációs hitel csak forintban lenne folyósítható, az azonnal elszenvedi az árfolyamveszteséget, ezért lehetővé kell tenni a reorganizációs hitel EUR-ban, vagy CHF-ben való folyósítását azzal, hogy a kamattámogatás természetesen forintban jár. Az adósságrendezési eljárás megindításával nemcsak a szállítói tartozások, hanem a banki követelések is lejárttá válnak akkor is, ha semmilyen késedelem nem mutatkozott ezekben. Ugyanúgy a reorganizációs folyamat részévé válnak e követelés kielégítések is, mint az egyéb szállítói tartozások, tehát a reorganizációs hitel részévé is válnak.

A 18. §-hoz

A kiegészítés célja az adósságrendezés és közbeszerzési előírások kapcsolatának rendezése.

A 19. §-hoz

A kiegészítés célja a költségvetési szervek átalakítására, illetve megszüntetésére vonatkozó előírások rugalmasabbá tétele, abból a célból, hogy a válságköltségvetés az intézményrendszer szükséges mértékű átalakítását biztosíthassa.

A 20. §-hoz

A törvény célja a fentiekkel azonos, a közoktatási törvény és az adósságrendezés eljárási szabályának harmonizálása céljából.

A 21. §-hoz

A cél az adósságrendezési eljárás idején a költségekkel való ésszerű gazdálkodás, az egyszerűsítés.

A 22. §-hoz

E törvény célja az, hogy a miniszternek döntési jogosultságot adjon abban, hogy mely támogatott beruházás kiadásai teljesíthetők a reorganizációs tervben. A törvény a károk és veszteségek lehetőség szerinti minimalizálására törekszik.

A 23. §-hoz

A jogalkotásról szóló törvény szerinti követelményként a felhatalmazás tárgyköreit határozza meg.

A 24. §-hoz

A Har. tv.-re vonatkozó átmeneti rendelkezéseket tartalmazza.

A 25. §-hoz

A törvény melléklete eddig kizárólag települési önkormányzati feladatokat tartalmazott, holott a megyei önkormányzatokat számos egyéb törvényi kötelezettség is terheli, ezeket, illetve a szociális ellátások körében egy pont kiegészítését tartalmazza a szövegkiegészítés.

A 26-30. §-hoz

Az Ötv. a polgármester - az adósságrendezési eljárás során is alkalmazandó - ülés-összehívási, és ülés-vezetési kötelezettségének megszegése során alkalmazható hatályos szabályait egészíti ki azokkal a szabályokkal, amelyek önmagukban szükségesek és elégségesek ahhoz, hogy a helyi önkormányzatok törvényességi ellenőrzéséért felelős szerv által összehívott képviselő-testületi ülés levezethető legyen és azon érdemi döntés születhessen.

-----STARTING---POINT---VEGE---

A 31. §-hoz

A hatálybaléptető rendelkezést tartalmazza.