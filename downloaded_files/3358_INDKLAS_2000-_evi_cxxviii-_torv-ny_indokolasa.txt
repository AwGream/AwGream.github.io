2000. évi CXXVIII. törvény indokolása

a közúti közlekedési előéleti pontrendszerről

-----STARTING---POINT---ALTALANOS--- 

A közúti baleseti helyzet az utóbbi években javuló tendenciát mutat, azonban a halálos áldozatok fajlagos számát, valamint a balesetek súlyosságát tekintve további megelőző intézkedésekre van szükség. Nemzetközi összehasonlításban közlekedésbiztonsági jellemzőink még mindig kedvezőtlenek.

Hazánkban a közúti közlekedés szabályait megszegő járművezetők szankcionálása jelenleg a büntető, illetve a szabálysértési törvényen alapul. Bár e szankciórendszereknek is van megelőző ereje (hiszen a büntetések és intézkedések egyik célja a visszatartó hatás), a megtorló jelleg mellett mindez kevésbé érvényesül. Ugyanakkor a szankciórendszeren belül a vezetői engedély visszavonása olyan súlyos joghátrány - különösen szabálysértés esetén -, amely mellett szükség lehet egy alternatívát jelentő szankcionálási megoldásra.

A pontrendszer a járművezető magatartásától függően szabályozza a vezetői engedély érvényességét olyan módon, hogy a vezetői engedély visszavonása helyett, mintegy annak megelőzéseként a szabályszegő járművezető a felelősségét megállapító jogerős határozat következményeként az adott jogsértés súlyához, gyakoriságához igazodó számú pontokat kap, amelynek következtében - meghatározott számú pont elérése esetén - elkerülhetetlenül sor kerül a vezetői engedély visszavonására. Ha a kapott pontok száma meghatározott időn belül a felső ponthatárt nem éri el, a joghátrány nem következik be.

A szabályozás alapvető célja, hogy a közlekedési szabályszegések rendszeres elkövetőit - egy objektív, előrelátható „figyelmeztetési” szisztéma alkalmazásával - közlekedési magatartásuk megváltoztatására ösztönözze.

A fenti célból az alábbiak következnek:

a) egyetlen közlekedési szabályszegés megvalósítása nem eredményezheti a vezetői engedély pontrendszer alapján történő visszavonását;

b) ha bírósági vagy szabálysértési határozat alapján járművezetéstől eltiltásra kerül sor nem lehet pontot adni, ha járművezetéstől eltiltás olyan tartalmú, amely utánképzést von maga után és az addig szerzett pontokat is törölni kell;

- a közlekedési szabályok megszegésével elkövetett bűn-cselekmények esetén - a jogsértések, illetve következményeik kiemelkedő súlyára tekintettel - a járművezetéstől eltiltás lehetősége a Btk. alapján fennáll. Ezzel szemben, ha valamennyi szabálysértés elkövetése a járművezetéstől eltiltás alkalmazását tenné lehetővé, úgy a célként megjelölt kiszámíthatóság és fokozatosság szenvedne csorbát. Ezért a pontrendszer nem fogja érinteni a Btk. és a szabálysértési tényállást maghatározó jogszabály által lehetővé tett járművezetéstől eltiltás, illetve a közlekedés igazgatási intézkedésként alkalmazott vezetői engedély visszavonás jogintézményét.

A közúti közlekedés biztonságára valóban veszélyt jelentő, meghatározott súlyú szabályszegéseket kell a pontrendszerbe bevonni. Kisebb fokú jogsértés esetén ugyanis a „deviancia” nem olyan mértékű, hogy megváltoztatásuk az állami apparátus mozgásba hozatalát szükségessé tenné, a legsúlyosabb esetekben pedig az elkövetőt azonnal indokolt kizárni a közúti közlekedésből.

A pontrendszer megelőző hatása és szerepe hosszú távon nem vitatható, azt számos európai országban alkalmazzák. Bevezetését több nemzetközi szervezet - többek között az Európa Tanács, az EU, a Világbank Szakértőinek Bizottsága - is ajánlja.

A pontrendszer alkalmazása a közlekedési morál javulásához, a járművezetésre alkalmatlan személyek kiszűréséhez, ezáltal a közlekedésbiztonság további javulásához vezethet.

A közúti közlekedésben gépjárművezetőként való részvétel nem alkotmányos alapjog, így a korlátozásához kapcsolódó rendelkezések önmagukban nem igényelnének törvényi szintű szabályozást.

Ugyanakkor a pontrendszer bevezetésével kapcsolatos egyes főbb elemeket (alkalmazásának legfontosabb anyagi- és eljárásjogi feltételeit, az alkalmazható igazgatási szankciókat, adatkezelési szabályokat stb.) törvényben kell szabályozni.

-----STARTING---POINT---RESZLETES---

Az 1. §-hoz

A pontrendszer a magyar vezetői engedéllyel rendelkező és közlekedési szabályszegést elkövető gépjárművezetőkre, továbbá azokra terjed ki, akiktől az illetékes hatóság (bíróság) az engedélyt visszavonta, illetve a járművezetéstől eltiltotta, járműkategória, alkategória, kombinált kategóriába tartozó jármű vezetésétől eltiltotta és ennek ellenére járművet vezetnek.

A törvény tárgyi hatálya a közúti közlekedéssel összefüggő bűncselekményekre és a közúti közlekedés biztonságát fokozottan veszélyeztető szabálysértésekre terjed ki.

A 2-3. §-hoz

A jogerősen elbírált szabályszegésekre adható pont, függetlenül attól, hogy azt mely hatóság (bíróság), milyen eljárás (büntetőeljárás, szabálysértési eljárás, helyszíni bírság, fegyelmi eljárás) keretében bírálta el.

Az eljáró hatóság köteles az elkövetőt tájékoztatni az elkövetett szabályszegéshez jogszabály által rendelt pontok számáról, bírósági eljárás esetén az értesítési kötelezettség a nyilvántartót terheli.

A törvény kizárja a pont megállapítását azon szabályszegések után, ahol az eljáró hatóság (bíróság) járművezetéstől eltiltást, járműkategória eltiltást alkalmazott. Az elkövető nyilvántartott pontjainak számát viszont az ilyen tartalmú döntés csak akkor érinti (törlése), ha a vezetői engedély visszaadására a közúti közlekedésről szóló 1988. évi I. törvény (a továbbiakban: Kkt.) szerint utánképzést követően kerülhet sor. Ellenkező esetben az addig szerzett pontjai megmaradnak (elévülés folyik), melyek a közlekedési magatartására figyelemmel változnak.

A 4. §-hoz

A törvény garanciális szempontból meghatározza a pontrendszer hatálya alá vonható szabályszegésekhez rendelhető pontok számát.

A gondatlanul elkövetett bűncselekmények esetében négy, a szándékosan elkövetett bűncselekmény esetében hét pont, míg szabálysértés esetében egy pont jár. A törvény meghatározza szabályszegések halmazati eseteit is.

A törvény két melléklete a szabályszegések tárgyi súlyát és gyakoriságát figyelembe véve tényállásonként meghatározza az adandó pontokat.

Az 5. §-hoz

A közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) rendelkezéseire figyelemmel a BM Központi Adatfeldolgozó, Nyilvántartó és Választási Hivatal Közlekedési Nyilvántartó Osztálya (Nyilvántartó) a vezetői engedély nyilvántartás részeként vezeti a pontrendszer adatait. A Kknyt. a pontrendszer adatainak felsorolását nem tartalmazza, ezért a törvény tételesen meghatározza azokat az adatokat, melyek a jogintézmény működéséhez szükségesek.

A törvény a szabályszegést elbíráló bíróság, szabálysértési hatóság, fegyelmi hatóság kötelezettségévé teszi a nyilvántartásba vételhez szükséges adatok Nyilvántartónak történő továbbítását, melyet vagy a határozat, vagy az elismervény egy példányának megküldésével, vagy egyéb módon (on-line, stb) teljesíthet.

A Nyilvántartó az értesítésben megjelölt adatokon kívül nyilvántartásba veszi az elbírált szabályszegéshez a kormányrendeletben meghatározott pontszámot, azaz regisztrál.

A 6. §-hoz

A pontrendszerben a szabályszegést megállapító határozat jogerőre emelkedésétől, a helyszíni bírság tudomásulvételétől (elismervény átvétele) számított két évig lehet a cselekményhez rendelt pontot figyelembe venni.

Egyrészt a cselekmény közlekedési magatartást befolyásoló szerepének időben erősen korlátozott volta miatt, másrészt a szabálysértésekről szóló 1999. évi LXIX. törvény (a továbbiakban: Sztv.) nyilvántartásra vonatkozó szabályaira figyelemmel került sor a nyilvántartási idő meghatározására. Ez azt jelenti, hogy a szabályszegéshez - az annak tényét jogerősen megállapító határozat keltétől (elismervény átvételétől) - rendelt pontokat két évig kell beszámítani, ha a vezetői engedély bevonására ez idő alatt nem került sor.

A Nyilvántartó értesíti az ügyfelet a jogszabályban meghatározott pontérték elérésekor, ezzel mintegy tájékoztatást ad a közlekedési múltjáról és a további szabályszegés várható jogkövetkezményéről.

A határozat ellen benyújtott fellebbezés elbírálására a Hivatal vezetője jogosult.

A 7. §-hoz

A vezetői engedélyt a Nyilvántartó vonja vissza. A visszavonással egy időben a nyilvántartott pontokat törli.

A 8. §-hoz

A vezetői engedély legkorábban a visszavont vezetői engedély leadásától számított hat hónapot követően adható vissza, melynek feltétele az utánképzésen való részvétel igazolása. A vezetői engedély visszaadását utánképzéshez indokolt kötni, mert ha a járművezető eléri a maximális pontszámot, már több olyan szabályszegést is elkövetett, amelyek magatartászavarra, a szabályismeret hiányára, vagy hibás alkalmazására utalnak. Az utánképzés célja a közúti közlekedésben tanúsított magatartási zavarok, szabályismeret hiányának vagy a szabályok hibás gyakorlati alkalmazásának megszüntetése, korrigálása.

A vezetői engedélynek a közúti közlekedés rendőrhatósági igazgatásáról szóló 48/1997. (VIII. 26.) BM rendelet alapján a helyszínen történő elvétele, illetve visszavonásának időtartama a hat hónapba beszámít.

A törvény szerint járművezetéstől eltiltás és a vezetői engedély pontrendszer alapján történő visszavonásának „ütközése” esetén az engedély visszaadásánál az utánképzés szabályait figyelembe kell venni.

A 9. §-hoz

A pontrendszer lehetőséget biztosít a szerzett pontok számának a gépjárművezető elhatározásából történő csökkentésére, amennyiben az utánképzésen önként részt vesz. Az önkéntes utánképzés eredményeként csökkenthető pontszámoknál a törvény különbséget tesz aszerint, hogy arra hány pontnál kerül sor. A törvény ezzel is ösztönözni kívánja a gépjárművezetőt, hogy minél előbb kiküszöbölje „deviáns” magatartását. A maximális pontszám közelében, a vezetői engedély visszavonásának kilátásba helyezése előtti utánképzésre jelentkezésnél az önkéntesség és a jogalkotó által elérni kívánt cél eltávolodik egymástól.

A törvény a szerzett pontok önkéntes utánképzés alapján történő csökkentését nem kívánja parttalanná tenni, ugyanis a rövid időközön belüli többszöri utánképzés nem eredményez olyan „beállítódást”, mely a közlekedésbiztonság javulását számottevően befolyásolná.

A 10. §-hoz

A törvény Kknyt. rendelkezéseivel összhangban meghatározza a pontrendszer adatai kezelésének időtartamát.

A 11. §-hoz

A pontok nyilvántartásba vétele ellen a törvény fellebbezési és bírósági felülvizsgálati lehetőséget nem biztosít. A pontrendszer alapját képező jogsértéseket az arra rendelt szerv már jogerősen elbírálta és az elkövetőnek lehetősége volt a jogorvoslati eszközök igénybevételére.

Amennyiben pedig a jogszabály adott szabályszegéshez pontot rendel, s a jogerős elkövetést az eljáró hatóság megállapította, akkor a pontok nyilvántartásba vétele a eljáró hatóság regisztratív cselekménye. A pontok cselekményhez történő hozzárendelése nem az eljáró hatóság akaratából, hanem „ex lege” áll be, így rajta nincs mit „orvosolni”.

A francia pontrendszer alkalmazásának egy konkrét ügyben történő vizsgálata során a Strassbourgi Bíróság ítéletében megállapította, hogy a pontrendszer elleni jogorvoslat lehetőségének kizárása nem ütközik az Európai Konvenció VI. Cikkébe.

A vezetői engedély visszavonását elrendelő határozattal szemben a törvény csak a bírósági felülvizsgálat lehetőségét zárta ki, nem érintve az egyéb jogorvoslati formákat.

Figyelemmel arra, hogy a pontrendszer adatai a vezetői engedély nyilvántartás részét képezik, így ahol a törvény eltérően nem rendelkezik, ott vonatkoznak rá a Kknyt. rendelkezései.

A 12. §-hoz

A rendelkezés célja, hogy a törvény hatálybalépésekor a közúti közlekedési nyilvántartásban lévő gépjárművezetők adataihoz ne kelljen a 0 pontot regisztrálni, másrészt utal a csökkenthetőség legalsó mértékére.

-----STARTING---POINT---VEGE---

A 13. §-hoz

A törvény 2001. január 1-jén történő hatálybalépésével megfelelő időt biztosít a jogalkalmazóknak a felkészülésre. A pontok kiszabásának visszatartó hatása csak úgy lehet, ha az elkövető tisztában van szabályszegésének várható jogkövetkezményével, ezért a jogintézmény csak a hatálybalépését követő jogsértésekre terjed ki.

A 14. §-hoz

A pontrendszernél alkalmazásra kerülő utánképzés bevezetéséhez módosítani szükséges a Kkt.-t mivel a jogintézményt ez a törvény szabályozza.

A módosítást indokolja továbbá, hogy a szabálysértésekről szóló 1999. évi LXIX. törvény a bíróságokat is felhatalmazza szabálysértés elbírálására, így a járművezetéstől eltiltás kiszabására is, ebben az esetben ugyanúgy kell eljárni mintha a szabálysértési hatóság alkalmazta volna ezt az intézkedést, tehát a vezetési jogosultság visszaadását utánképzéshez kell kötni. A módosítás megteremti annak a lehetőségét, hogy a járművezetéstől eltiltáshoz hasonlóan a kategória eltiltás is utánképzést vonjon maga után.

Az elmúlt években elterjedt az a magatartás, hogy azokban az esetekben, amikor a szabálysértés elkövetése kapcsán a járművezető adatai nem állapíthatóak meg, a rendőrségi adatkérésre nem érkezik válasz, illetve járműtulajdonosok nem adják meg a járművezető adatait. Így a hatóság nem tudta az elkövetőt felelősségre vonni.

A jogbiztonság elve, illetve a szabálysértések visszaszorításához fűződő érdek sérül, ha ezekben az esetekben az eljárást nem lehet megindítani.

Mivel a közlekedés veszélyes üzem, indokolt a jármű üzembentartójának (tulajdonosának) olyan kötelezettséget meghatározni, mely szerint a rendőrhatóság felhívására, ha törvény eltérően nem rendelkezik (pl. önmagára nem köteles terhelő vallomást tenni, tanúvallomás akadálya áll fenn), köteles a gépjármű vezetőjéről adatot szolgáltatni. Az adatszolgáltatási kötelezettség időintervallumát a szabálysértés elévülési idejéhez kell kötni. A rendőrhatóságnak meg kell jelölni az adatkérés célját.

Ha a jármű tulajdonosa adatszolgáltatási kötelezettségének önhibájából nem tesz eleget (jogos indok nélkül megtagadja), az szabálysértési eljárást von maga után, valamint lehetőség lesz a jármű forgalomból történő ideiglenes kivonására.

A pontrendszer alkalmazásához kiemelten fontos a jogsértést elkövető gépjárművezető személyének a megállapítása, mivel a személyhez kapcsolódó utánképzés nevelő, magatartást formáló hatása csak így érvényesülhet.

A szabályozás a Kknyt. módosításával kerül bevezetésre.

A 15. §-hoz

A Kormány felhatalmazást kap arra, hogy a törvényi szabályozás alapján rendeletben határozza meg a pontrendszer alkalmazásának részletes szabályait. A rendelkezés szerint a Kormánynak meg kell vizsgálnia, hogy a törvény 2002. június 30-áig milyen hatást gyakorolt a közlekedésbiztonságra. Ennek eredményeként 2003. január 1-jétől kormányrendeletben szabályozza a pontrendszer hatálya alá tartozó szabálysértéseket és az azokhoz rendelt pontokat. Ez utóbbiakat egy és három pont között határozhatja meg.