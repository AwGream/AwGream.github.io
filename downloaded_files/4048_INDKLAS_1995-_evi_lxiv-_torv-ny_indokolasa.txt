1995. évi LXIV. törvény indokolása

a gyermek és ifjúsági alapról, valamint a nemzeti gyermek és ifjúsági közalapítványról

-----STARTING---POINT---ALTALANOS--- 

A kormányprogram szerint a Kormány "...szükségesnek tartja ... a Központi Ifjúsági Alap eddigi felhasználásának áttekintését, a tapasztalatok nyilvánosságra hozatalát, az alap működési rendjének átalakítását", illetve "... a gyermek és ifjúsági célú vagyonnak és pénzeszközöknek az érintettek javára történő felhasználása érdekében javasolja a Nemzeti Gyermek- és Ifjúsági Alapítvány (NGYIA) vezetőinek beszámoltatását, az alapítvány közalapítvánnyá történő átalakítását, ennek megfelelően új kuratórium kinevezését."

A Központi Számvevőségi Hivatal egy évvel ezelőtt vizsgálatot végzett a Központi Ifjúsági Alap 1992-93. évi tevékenységéről. A vizsgálat rámutatott, hogy az 1993. évi XXV. törvény szövege ellentétes a hatályos pénzügyi szabályozásokkal és belső ellentmondásokat is tartalmaz (kamatmentes visszatérítendő támogatás nyújtásának lehetősége, a pályázati céloktól és felhasználási módoktól való eltérés lehetősége). A vizsgálat megállapította, hogy a Központi Ifjúsági Alapnak nem volt működési szabályzata. Az 1993. évi XXV. törvény az Alap támogatási előirányzatának legfeljebb 10 %-áig engedett meg kivételeket a pályázati célok teljesítése és a testületi döntés alól. Ezt az előírást folyamatosan figyelmen kívül hagyták, amely így az Alap törvénysértő működéséhez vezetett. Nem született döntés a pályázatok irányairól és arányairól, ennek következtében 1992-ben 40,2 %, 1993-ban 28,2 % volt a nyilvános pályázaton kívül elosztott pénzek aránya. 41 millió forint támogatás elosztásának pályázati dokumentációja hiányzik.

Az eddigi szabályozás szerint két elkülönített állami alap - Központi Ifjúsági Alap, Országos Játék Alap - egymással párhuzamosan támogathatott ifjúsági feladatokat. A két Alap egymáshoz viszonyított szerepe az ifjúsági célok megvalósításában nem meghatározott, munkamegosztás nem alakult ki, a két Alap egyazon célokat támogat.

A helyi önkormányzatokról szóló 1990. évi LXV. törvény módosításáról szóló 1994. évi LXIII. törvény a megyei önkormányzatok feladataként határozza meg a gyermek- és ifjúsági jogok érvényesítésével kapcsolatos teendőket, a helyi önkormányzatoknak pedig gondoskodniuk kell a gyermek- és ifjúsági feladatok ellátásáról. Indokolt az önkormányzatok, valamint az országos és helyi korosztályi szervezetek, az önkéntes felelősségvállaláson nyugvó felnőtt segítő egyesületek számára olyan forrást teremteni, ami lehetővé teszi az intézményrendszeren kívüli eredményes nevelés, az önálló ifjúsági tevékenység és az európai ifjúsági együttműködés érdemi támogatását.

A Központi Ifjúsági Alapról szóló 1993. évi XXV. törvény alkalmazása során szerzett tapasztalatok alapján szükségessé vált az alap által vállalt célok, az Alapból történő támogatások és e támogatások kedvezményezetti körének pontosítása, az Alap bevételi forrásainak növelése, a demokratikus és nyilvános működés garanciáinak megteremtése, a döntéshozatali folyamatban a korosztályi képviseletek törvényi biztosítása.

A Nemzeti Gyermek- és Ifjúsági Alapítvány lassan öt éves működése során bebizonyosodott, hogy az Alapítvány a jelenlegi szabályok keretei között, a jelenlegi struktúrával és gazdálkodással vagyonának felélése felé tart, éves működési költségei meghaladják az általa meghirdetett pályázatokra fordított összegeket. Az alapítvány eddigi működését szinte folyamatosan politikai, szakmai, gazdálkodási viták kísérték. Elmaradt az alapító okirat közalapítványi követelményeknek megfelelő átalakítása. Szükségessé vált a közvagyonnal gazdálkodás átlátható, ellenőrizhető törvényi garanciáinak megtermtése.

-----STARTING---POINT---RESZLETES---

Az 1. §-hoz

A javaslat az államháztartásról szóló 1992. évi XXXVIII. törvénnyel összhangban rögzíti az Alap rendeltetését, meghatározza a kedvezményezettek körét.

A 2. §-hoz

A Központi Ifjúsági Alap fő bevételi forrását az állami költségvetésből nyújtott támogatás képezte. A támogatás összege a költségvetésben 1993-ban 100, 1994-ben 36, 1995-ben 36 millió forint, amely az Alap rendeltetésszerű müködéséhez nem volt elegendő. Az önkéntes befizetések és egyéb bevételek jelentéktelen nagyságrendet jelentettek az Alap forrásai között. Jelenleg a Központi Ifjúsági Alap és az Országos Játék Alap célkitűzései között egyaránt szerepel az ifjúsági feladatok támogatása. A javaslat a párhuzamosság megszüntetésére a két elkülönített állami alap közötti munkamegosztás tisztázására irányul, oly módon, hogy a gyermek és ifjúsági célokhoz kapcsolódó szerencsejáték-befizetéseket a Gyermek- és Ifjúsági Alap egyik bevételi forrásaként jelöli meg. E megoldás számos európai ország gyakorlatában fellelhető.

A 3. §-hoz

A javaslat az Alap feletti rendelkezés, a működtetés feladatát ahhoz a kormányzati szervhez telepíti, amely képes megjeleníteni az össszkormányzati felelősséget a gyermek- és ifjúsági feladatokban. A korábbi tárcaközi bizottság helyett az Alap felhasználásáról és a támogatások odaítéléséről való döntést olyan Tanács hatáskörébe utalja, amelyben a gyermek és ifjúsági ügyekben legilletékesebb minisztériumok képviselete mellett azok közvetlen részvétele is biztosított, akik e korosztályok érdekeit képviselik. A döntéshozatal testületi jellege miatt indokolt a törvény szövegében rögzíteni a határozatképességről, illetve a döntéshozatal módjáról szóló alapvető előírásokat is.

A 4. §-hoz

A javaslat a források nagyságrendjének megfelelően határozza meg a felhasználást, és nem tartalmaz olyan célokat (mint pl. a szórakozási feltételek fejlesztése, foglalkoztatási problémák megoldása), amelyek meghaladják az Alap finanszírozási lehetőségeit vagy más elkülönített állami alap feladatkörébe tartoznak.

A javaslat figyelembe veszi a társadalmi változásokat, így lehetőséget biztosít a létrejött országos korosztályi szervezetek mellett a korosztály érdekében önként szerepet vállaló szervezetek működésének és tevékenységének, a demokrácia tanulásának és gyakorlásának, valamint az önkormányzatok jogszabályban meghatározott gyermek- és ifjúsági feladatainak támogatására.

A javaslat megteremti a nyilvános működés alapvető szabályait egyrészt azzal, hogy felsorolja a nyilvánosság számára hozzáférhető, illetve kötelezően nyilvánosságra hozandó információk körét, másrészt azzal, hogy az Alap működésének szabályairól az illetékes kormánytag számára rendeletalkotási kötelezettséget ír elő.

Az 5. §-hoz

A Polgári Törvénykönyv 74/G. § (1) bekezdésének utolsó mondata szerint törvény közalapítvány létrehozását kötelezővé teheti. Ezért a javaslat a Polgári Törvénykönyv egyes rendelkezéseinek módosításáról szóló 1993. évi XCII. törvény 40. § (6) bekezdése második mondatának megfelelően arra kötelezi a kormányt, hogy mint alapító a Nemzeti Gyermek- és Ifjúsági Alapítvány - mint a Polgári Törvénykönyv 74/G. §-ában meghatározott kritériumoknak megfelelő alapítvány - alapító okiratának megfelelő módosításával létesítsen közalapítványt. Ez a megoldás hasonló a nemzeti és etnikai kisebbségi közalapítvány létrehozásakor alkalmazott országgyűlési gyakorlathoz. A Kormány törvényi felhatalmazása ugyanakkor lehetővé teszi, hogy az Országgyűlésnek megfelelő rálátása, betekintése lehessen a közalapítvány működéséről, gazdálkodásáról.

A 6. §-hoz

A javaslat a közalapítvány vagyonát a Nemzeti Gyermek- és Ifjúsági Alapítvány jelenleg meglévő vagyonához és a mindenkori éves költségvetési törvényben meghatározandó állami támogatáshoz, egyéb adományokhoz köti.

A 7. §-hoz

A javaslat meghatározza a közalapítvány kuratóriuma összetételének törvényi kritériumait, melynek során követi a nemzeti és etnikai kisebbségi közalapítvány során alkalmazott megoldásokat. A javaslat figyelembe veszi a korosztályi szervezetek öt éve hangoztatott álláspontját, amely szerint a kezelő szerv (Kuratórium) összetételében a gyermek- és ifjúsági korosztályok képviselőinek többségbe kell kerülniük, oly módon, hogy képviselőiket maguk választhassák meg. Az állami (alapítói) felelősség érvényesítése az ellenőrzésre jogosult szerv (Felügyelő Bizottság) összetételében egyértelműen érvényesíthető. A javaslat törvényi garanciát kíván teremteni a közalapítvány nyilvános, ellenőrizhető működésére.

-----STARTING---POINT---VEGE---

A 8. §-hoz

A javaslat a törvény egyértelmű alkalmazhatósága érdekében a hatályos törvényekkel összhangban értelmezi a legfontosabb általánosan használt fogalmakat.

A 9. §-hoz

A javaslat figyelembe veszi a megnövekedett gyermek és ifjúsági feladatokat, illetve az Országos Játék Alapból és a Központi Ifjúsági Alapból eddig ifjúsági célokra fordított összegek együttes nagyságrendjét és ennek megfelelően úgy rendelkezik, hogy a nyereményekre fordítható összeg 3%-a közvetlenül a Gyermek- és Ifjúsági Alapba kerüljön befizetésre. Ez az arány megegyezik a hasonló forrásautomatizmussal rendelkező Nemzeti Sport Alapba történő befizetéssel.

Tekintettel arra, hogy a javaslat érinti a szerencsejáték szervezéséről szóló 1991. évi XXXIV. törvényt, valamint az Országos Játék Alapról szóló 1993. évi XXVIII. törvényt, szükség van a megfelelő módosítások átvezetésére is e törvények hatályos szövegén.

A 10. §-hoz

A javaslat a törvény végrehajtásához szükséges teendőkről szól.