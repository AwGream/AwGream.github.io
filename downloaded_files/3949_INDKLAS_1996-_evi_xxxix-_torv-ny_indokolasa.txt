1996. évi XXXIX. törvény indokolása

a volt Jugoszlávia területén elkövetett, a nemzetközi humanitárius jogot súlyosan sértő cselekmények megbüntetésére létrehozott Nemzetközi Törvényszék Alapokmányából fakadó kötelezettségek végrehajtásáról

ÁLTALÁNOS INDOKOLÁS

1. Az ENSZ Biztonsági Tanácsának 827. (1993.) határozata Nemzetközi Törvényszéket állított fel a korábbi Jugoszláviában elkövetett súlyos háborús és emberiség elleni bűncselekmények tetteseinek felelősségre vonására.

2. A Nemzetközi Törvényszéknek a Biztonsági Tanács határozata mellékleteként elfogadott Alapokmánya az ENSZ tagállamok kötelességévé teszi a Nemzetközi Törvényszékkel az elkövetők felelősségrevonásának céljából történő együttműködését (29. Cikk 1. bekezdés). Az együttműködési kötelezettség a tagállamoknak a nemzetközi bűnügyi együttműködést illetően egyébként más államokkal kötött nemzetközi szerződéseire és hazai jogszabályaira tekintet nélkül áll fenn; e kötelezettségnek elsőbbsége van minden más jogi előírással szemben.

3. A Biztonsági Tanács határozata közvetlenül az államokat kötelezi. A jelenleg hatályos jogszabályaink alapján is lehetőség van ugyanarra, hogy a Nemzetközi Törvényszék megkereséseit a Magyar Köztársaság teljesítse, azonban a nemzetközi bűnügyi jogsegélyről szóló törvényjavaslattal együtt indokolt, hogy a Nemzetközi Törvényszék Alapokmányát törvény hirdesse ki, és ugyancsak törvény határozza meg az együttműködési kötelezettségből eredő hatásköröket és feladatokat.

4. A javaslat a nemzetközi bűnügyi jogsegélyről szóló törvény javaslatával egyidőben kerül előterjesztésre. A két javaslat között az az összefüggés, hogy a Nemzetközi Törvényszék Alapokmányából fakadó kötelezettségek végrehajtásáról szóló törvény javaslatának 2. § (1) bekezdése az eljárásra a nemzetközi bűnügyi jogsegélyről szóló törvény rendelkezéseit rendeli alkalmazni, amennyiben a Nemzetközi Törvényszék Alapokmányából ettől eltérő eljárásmód nem következik. A legfontosabb eltérés az, hogy a nemzetközi bűnügyi jogsegélyről szóló törvényjavaslat szerint az együttműködés elől való kitérés alapjául szolgáló indokok - például az, ha a megkeresés teljesítése a magyar közrendbe ütközne, a kiadni kért személy magyar állampolgár, vagy a kiadni kért személyt Magyarországon már elítélték - nem érvényesülnek a Nemzetközi Törvényszékkel való együttműködésben.

RÉSZLETES INDOKOLÁS

Az 1. §-hoz

Az Alapokmány 9. Cikk 2.pontja szerint abban az esetben, ha a cselekmény elbírálására mind a Nemzetközi Törvényszéknek, mind az állam bíróságainak joghatósága van, a Nemzetközi Törvényszék joghatóságának elsőbbsége van. Az államok bíróságainak ilyenkor át kell engedniük az ügyet a Nemzetközi Törvényszék számára. Ha pedig az állam bűnüldöző hatóságai tudomást szereztek a Nemzetközi Törvényszék által indított eljárásról, ugyanezen személy ellen ugyanabban az ügyben nem indíthatnak eljárást [2. § (1)-(2) bekezdés].

Az Alapokmány 10. Cikke az államok bíróságaira nézve a többszöri eljárás tilalmát fogalmazza meg: ez a tilalom lényegében egybeesik a magyar tételes jog szabályaival (Be. 13. §). Mindazonáltal célszerű egyértelművé tenni, hogy a Nemzetközi Törvényszék által hozott jogerős ítélet Magyarországon is a büntetőeljárás akadályát képezi [2. § (3) bekezdés].

A 2. §-hoz

Az Alapokmány 29. Cikke együttműködésre kötelezi az államokat a Nemzetközi Törvényszék által folytatott eljárásban. Ez az együttműködés főként eljárási cselekmények végzésében (bizonyítékok beszerzésében) és személyek azonosításában, tartózkodási helyük megállapításában, őrizetbe vételében és a Nemzetközi Törvényszéknek gyanúsítottkénti átadásában áll [Alapokmány 29. Cikk 2. bekezdés].

A javaslat szerint az eljárási cselekmény végzése által nyújtott jogsegély - a nemzetközi bűnügyi jogsegélyről szóló törvény 69. § (1) bekezdésével összhangban - a legfőbb ügyész hatáskörébe tartozik [3. § (1) bekezdés]. Ennek az az indoka, hogy az eljárási jogsegélyt természeténél fogva leginkább az ügyészség - szükség szerint a rendőrség közreműködésével - képes teljesíteni. A jogsegély teljesítésének módját illetően ugyancsak a nemzetközi bűnügyi jogsegélyről szóló törvénynek az eljárási rendelkezéseit kell értelemszerűen alkalmazni, ha a Nemzetközi Törvényszék Alapokmányából más nem következik.

A 3. §-hoz

A javaslat abból indul ki, hogy a Biztonsági Tanács határozata az államokat kötelezi, és ahhoz, hogy ez a nemzetközi jogi kötelezettség az államon belül, az állam egyes szervei vonatkozásában megfelelően érvényesüljön, azt a belső jog részévé kell tenni. Az Alapokmány eredeti angol nyelvű szövegét, valamint annak hivatalos magyar nyelvű fordítását a törvény melléklete tartalmazza, erről rendelkezik a 3. §.

A 4. §-hoz

A Nemzetközi Törvényszéknek nyújtott jogsegély költségeit a Magyar Köztársaságnak kell viselnie. E költségek azonban előreláthatólag nem lesznek számottevőek.

Az 5. §-hoz

Nem kizárt, hogy a javaslat elfogadása és hatályba lépése idején már érkezett megkeresés a Nemzetközi Törvényszék részéről, célszerű, ha annak teljesítésére a magyar hatóságok alkalmazzák a javaslat rendelkezéseit.