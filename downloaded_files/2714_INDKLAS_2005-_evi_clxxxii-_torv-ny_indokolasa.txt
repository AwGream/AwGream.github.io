2005. évi CLXXXII. törvény indokolása

a kötelező egészségbiztosítás ellátásairól szóló 1997. évi LXXXIII. törvény és az egészségügyi szakellátási kötelezettségről, továbbá egyes egészségügyet érintő törvények módosításáról szóló 2001. évi XXXIV. törvény módosításáról

-----STARTING---POINT---ALTALANOS--- 

Jelen törvény a kötelező egészségbiztosítás ellátásairól szóló 1997. évi LXXXIII. törvénynek (a továbbiakban: Ebtv.) többek között a biztosított fogalmával, az irányított betegellátási rendszerrel, a transzplantációs várólistával, az Európai Egészségbiztosítási Kártyával, gyógyászati segédeszközök egyedi méretvétel alapján történő gyártásával kapcsolatos módosítását, valamint az egészségügyi szakellátási kötelezettségről, továbbá egyes egészségügyet érintő törvények módosításáról szóló 2001. évi XXXIV. törvény (a továbbiakban: Eszt.) módosítását tartalmazza.

A Kormány „100 lépés” programjának a biztosítási elv erősítésére vonatkozó pontjainak eleget téve, a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) e törvénnyel egyidejű módosításával és a Magyar Köztársaság 2006. évi költségvetéséről szóló törvényben foglalt szabályokkal összhangban a biztosított fogalmának definiálásával határozza meg jelen törvény, hogy a kötelező egészségbiztosítás rendszerében az egyes ellátástípusok közül ki és melyiket veheti igénybe az Egészségbiztosítási Alap terhére. A Tbj. 2006 elején hatályba lépő új rendelkezései és a jelen törvényben megfogalmazott módosítások alapján a következő év elejétől valamennyi belföldi személy jogosult lesz a természetbeni ellátásokat (e törvény szavaival élve: egészségügyi szolgáltatást) az Ebtv. jelenleg is hatályos szabályainak megfelelően térítésmentesen, illetőleg részleges térítési díj ellenében igénybe venni.

Az 1999-ben indult irányított betegellátási modellkísérletet (a továbbiakban: modellkísérlet) a 2004-2005. évben értékelte az Állami Számvevőszék, továbbá részletes értékelést végzett az egészségügyi tárca és az Országos Egészségbiztosítási Pénztár (a továbbiakban: OEP) szakértői csoportja is. Ezek megállapításai az Országgyűlés Egészségügyi Bizottsága és - a jövőbeni teendők meghatározása érdekében - a Kormány elé kerültek. Mindezek figyelembevételével született meg az a döntés, amely értelmében a modellkísérletet le kell zárni. Jelen törvény a lezárt modellkísérlet tapasztalatait felhasználva hozza létre az irányított betegellátási rendszert (a továbbiakban: IBR). Az IBR-ben ellátásszervezést csak egészségügyi szolgáltatók végezhetnek, az OEP-pel erre megkötött ellátásszervezési szerződés alapján. Az ellátásszervezők pedig a területi ellátási kötelezettséggel rendelkező háziorvosi ellátást nyújtó egészségügyi szolgáltatóval megkötött szerződéssel vonhatják be az IBR-be a háziorvosi ellátást nyújtó szolgáltatóhoz bejelentkezett biztosítottakat. Az ellátásszervezők feladata ahhoz képest szűkebb körű, mint ami a modellkísérletben működő szervezőké volt, mivel a korábbi feladatok közül egyesek ma már az egész ellátórendszerben kötelezőek és elterjedtek (egyes minőségbiztosítási, prevenciós feladatok, a jelentési kötelezettség néhány speciális eleme). Jelen törvény azáltal, hogy meghatározza az IBR-ben tevékenykedő ellátásszervezők feladatait, az ellátásszervezési szerződés lényegesebb elemeit, az IBR célját, valamint az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény folyamatban lévő módosítása azáltal, hogy a feladataik ellátásához szükséges adatkezelési jogot biztosítja az ellátásszervezőknek, eleget tesz az IBR-rel kapcsolatban az adatvédelem és transzparencia terén megfogalmazódott követelményeknek. Jelen törvényben nem szabályozott kérdésekre vonatkozó rendelkezések meghatározására a Kormány kap felhatalmazást.

Az Ebtv. módosítását igényli a szerv- és szövetátültetésre várók várólistájára való felkerülésre jogosult személyek körének elkerülhetetlen szűkítése. A jelenlegi jogszabályok szerint ugyanis ezekre a várólistákra a Magyar Köztársaság területén tartózkodó személyek közül bárki felkerülhet, ha az orvosilag indokolt, függetlenül attól, hogy az adott személy életvitelszerűen Magyarországon tartózkodik-e, vagy sem. Tekintettel azonban arra, hogy például a transzplantációs várólistákon a legnagyobb arányt képviselő vesebetegségek esetében 2004-ben összesen 1021 beteg szerepelt és ehhez képest - a rendelkezésre álló szervek alacsony száma miatt - 296 átültetésre kerülhetett sor, szükséges a várólistára való felkerülésre jogosultak körét átgondolni és - a nemzetközi és Európai Uniós kötelezettségeinket szem előtt tartva - a vonatkozó jogszabályokat módosítani.

Az egyedi méretvétel alapján készített gyógyászati segédeszközöknek létezik egy olyan speciális csoportja (fogpótlást, fogszabályozó készülék), melyek a gyártótól nem egy üzleten keresztül kerülnek a beteghez, hanem az egészségügyi szolgáltatást nyújtó szakorvoson keresztül, aki az ellátás keretében adja át azt a betegnek az eszköz behelyezésével, amire az Ebtv. lehetőséget ad. Annak érdekében, hogy az ilyen eszközöket gyártók elszámolhassák az egészségbiztosítási szerv felé az eszközök árához nyújtott támogatást, az Ebtv. erre vonatkozó szakaszának módosításával szükséges lehetővé tenni, hogy a megyei egészségbiztosítási szervek erre jogosító szerződést köthessenek nem egészségügyi szolgáltatóval is (a fogpótlás esetében a fogtechnikussal).

Az Ebtv. módosítása a Magyarországon 2005. november 1-jén bevezetésre került, az E111-es formanyomtatványt felváltó Európai Egészségbiztosítási Kártyához kapcsolódó díjfizetési és megtérítési szabályokat is tartalmazza. A TAJ-kártyához hasonlóan az Európai Egészségbiztosítási Kártyát a biztosítottak térítésmentesen kaphatják meg, kivéve azt az esetet, amikor az új Kártya kiadása a még érvényes Kártyának a jogosult birtokából való kikerülése (lopás, elvesztés, megsemmisülés) vagy megrongálódása miatt vált szükségessé.

A 2084/2003. (VI. 24.) Korm. határozat szerint ez évtől csak az OEP írhat ki többletkapacitás befogadására pályázatot. Jelen törvény ezt a változást vezeti át az Eszt. többletkapacitások befogadásáról szóló általános rendelkezésein. A módosítás célja tehát az, hogy a többletkapacitásokkal a rendszer a kiemelt egészségpolitikai célok teljesülését szolgálja. Természetesen váratlan esemény vagy előre nem látható módon bekövetkező ellátási szükséglet jelentkezése esetén a törvény lehetőséget ad a kérelemre történő többletkapacitás rendkívüli befogadására. Azonban a befogadás csupán a váratlan esemény vagy az előre nem látható módon bekövetkező ellátási szükséglet fennállásának időtartamára történhet.

-----STARTING---POINT---RESZLETES---

Az 1. §-hoz

Az Ebtv. hatályos szövege nem tartalmazza a törvény által használt fogalmak meghatározását. Ez a szakasz ezt a hiányt pótolja az Ebtv. végrehajtásáról rendelkező 217/1997. (XII. 1.) Korm. rendeletben szereplő fogalommeghatározások és az időközben végbement jogszabályváltozások figyelembevételével. Így a törvényben megtalálható lesz a biztosítottnak, az egészségügyi szolgáltatónak, a gyógyszernek, a gyógyszertárnak, a gyógyászati segédeszköznek, a gyógyászati segédeszköz forgalomba hozójának, a gyógyászati ellátásnak, a közeli hozzátartozónak és a közös háztartásnak a definíciója.

A 2. §-hoz

Az Ebtv. 6. §-ának módosításával rögzítésre kerül, hogy a Tbj. szerinti biztosítottal azonos ellátások illetik meg azokat a személyeket, akik után a központi költségvetés egészségbiztosítási járulékot fizet. A Tbj. e törvénnyel egyidejű módosítása alapján a központi költségvetés járulékfizetést teljesít a Tbj. 16. §-ában meghatározott egészségügyi szolgáltatásra jogosultak egyes csoportjai (például a nyugdíjasok, az általános és középiskolai tanulók, a nappali tagozatos felsőoktatásban részesülők) és egyéb, a Tbj. 16. §-ában nem említett, a költségvetésről szóló törvényben nevesítésre kerülő személyek (például a mezőgazdasági őstermelők és a hajléktalanok) után.

A 3. §-hoz

A szerv- és szövetátültetésre várók várólistájára a jelenlegi jogszabályok szerint a Magyar Köztársaság területén tartózkodó személyek közül bárki felkerülhet, ha az orvosilag indokolt, függetlenül attól, hogy az adott személy életvitelszerűen Magyarországon tartózkodik-e. A törvény szerint csak azok kerülhetnek majd fel a várólistára, akik a Tbj. 5. §-a szerint Magyarországon biztosítottak vagy a Tbj. alapján egészségügyi szolgáltatásra jogosultak. Megmarad a jogosultságuk azoknak is, akik a szociális biztonsági rendszereknek a Közösségen belül mozgó munkavállalókra, önálló vállalkozókra és családtagjaikra történő alkalmazásáról szóló 1408/71/EGK rendelet, vagy kétoldalú nemzetközi egyezmény alapján azért jönnek hazánkba, hogy egészségügyi szolgáltatást vegyenek igénybe és ezt a saját biztosítójuk előzetesen engedélyezte. Ez a szabályozás összhangban áll az Európai Unió tagállamaiban folytatott gyakorlattal.

A 4. §-hoz

A törvény 6. §-a az Ebtv. legutóbbi módosításával a gyógyászati segédeszközök és szerződéskötési szabályok terén bevezetésre került új szabályokat finomítja. Ehhez kapcsolódva lehetőséget teremt arra, hogy a gyógyászati segédeszközök esetében is kialakítható legyen kormányrendeleti szinten a gyógyszerek tekintetében már működő transzparens befogadási rendszer. Ennek megfelelően az egyes gyógyászati segédeszközök árához nyújtott támogatás mértéket, illetve az annak alapjául szolgáló árat már nem miniszteri rendelet határozná meg, hanem az Országos Egészségbiztosítási Pénztár által egy szabályozott eljárási rendben hozott egyedi határozata. Ezzel összefüggésben indokolt lehetővé tenni a gyógyászati segédeszközök esetében is, hogy az első fokú határozatot végrehajthatónak nyilváníthassa az eljáró hatóság annak érdekében, hogy amíg az azzal szemben benyújtott fellebbezést el nem bírálják, az adott terméket lehessen támogatással forgalmazni.

Az 5. §-hoz

Ez a szakasz a közigazgatási hatósági eljárás és szolgáltatás általános szabályairól szóló 2004. évi CXL. törvénnyel összhangban törvényi szinten teszi lehetővé a gyógyszerek társadalombiztosítási támogatásba való befogadásáról, a támogatás megváltoztatásáról és a támogatásból való kizárásról hozott első fokú határozatok megtámadása esetén a fellebbezésre tekintet nélküli végrehajthatóságot. A gyógyszerek befogadásával kapcsolatosan ezen szabály jelenleg is él az Ebtv. végrehajtásáról szóló 217/1997. (XII. 1.) Korm. rendeletben, azonban a 2005. november 1-jén hatályba lépett új eljárási törvény magasabb jogforrási szintet követel meg a határozatok azonnali végrehajthatóságának kimondására.

A 6. §-hoz

Magyarországon 2005. november 1-jén bevezetésre került, az E 111-es formanyomtatványt felváltó Európai Egészségbiztosítási Kártya, illetőleg az azt helyettesítő nyomtatvány. Ezekkel a magyar biztosítottak azt igazolhatják, hogy jogosultak az Egészségbiztosítási Alap terhére az 1408/71/EGK rendeletben foglaltak szerint egészségügyi szolgáltatatást igénybe venni az Európai Gazdasági Térség bármelyik országában az ott-tartózkodásuk ideje alatt, amennyiben az ellátás orvosi okokból azonnal szükséges. A Kártyát az illetékes megyei egészségbiztosítási pénztár fogja a biztosított kérelmére, a külön jogszabályban meghatározott időtartamra kibocsátani. Ez a szakasz a Kártyával kapcsolatos díjfizetési szabályokkal egészíti ki az Ebtv. 27. §-át. A Kártya kibocsátásáért csak abban az esetben kell majd jelen módosítás értelmében az általános tételű eljárási illetékkel azonos mértékű igazgatási szolgáltatási díjat fizetni, ha az új Kártya kiadása a még érvényes Kártyának a jogosult birtokból való kikerülése (lopás, elvesztés, megsemmisülés) vagy megrongálódása miatt válik szükségessé. Az illetékekről szóló 1990. évi XCIII. törvény 67. §-a szerint a lakosság széles körét érintő díjfizetési kötelezettséget csak törvény állapíthat meg, ezért szükséges az erre vonatkozó szabályokat az Ebtv.-be beépíteni.

A 7. §-hoz

A gyógyászati ellátás, gyógyszer és gyógyászati segédeszköz társadalombiztosítási támogatással történő rendelése esetében a betegnek kizárólag a kezelőorvos kérelmére kell nyilatkoznia és csak azokról a gyógyászati ellátásokról, gyógyászati segédeszközökről és gyógyszerekről, amit nem a kezelőorvos, hanem más orvos írt fel. A nyilatkozatra gyógyászati segédeszköz esetében azért van szükség, mert pontosan meghatározott az egyes gyógyászati segédeszközöknél azok kihordási ideje, gyógyászati ellátásánál pedig azért, mert pontosan meghatározott az évenként igénybe vehető ellátások száma. Gyógyszereknél a nyilatkozat célja a beteg érdekében a polipragmázia kiszűrése.

A 8. §-hoz

Az egyedi méretvétel alapján készített gyógyászati segédeszközöknek létezik egy olyan speciális csoportja (fogpótlást, fogszabályozó készülék), melyek a gyártótól nem egy üzleten keresztül kerülnek a beteghez, hanem az egészségügyi szolgáltatást nyújtó szakorvoson keresztül, aki az ellátás keretében adja át azt a betegnek az eszköz behelyezésével, amire az Ebtv. lehetőséget ad. Annak érdekében, hogy az ilyen eszközöket gyártók elszámolhassák az egészségbiztosítási szerv felé az eszközök árához nyújtott támogatást, az Ebtv. erre vonatkozó szakaszának módosításával szükséges lehetővé tenni, hogy a megyei egészségbiztosítási szervek erre jogosító szerződést köthessenek nem egészségügyi szolgáltatóval is (a fogpótlás esetében a fogtechnikussal). A szerződéskötésnek a törvény által előírt feltétele lesz, hogy a szerződő gyártónak, labornak rendelkeznie kell a társadalombiztosítási támogatással rendelhető, illetve kölcsönözhető gyógyászati segédeszközökről, a támogatás összegéről és mértékéről, valamint a rendelés, forgalmazás, kölcsönzés és javítás szakmai követelményeiről szóló 19/2003. (IV. 29.) ESzCsM rendeletben meghatározott hatósági bizonyítvánnyal. Ezen szakasz alapján szerződést lehet majd kötni az egyedi méretvétel alapján gyártott gyógyászati segédeszközök javítására is, amely alapján a szerződő személy a javítás díjához nyújtott támogatást számolhatja el. Azt, hogy mely segédeszközök gyártására, illetve javítására lehet majd ilyen szerződést kötni, az Ebtv. végrehajtásáról szóló kormányrendelet fogja meghatározni.

A 9. §-hoz

Az OEP, illetve a megyei egészségbiztosítási pénztárak (a továbbiakban: MEP) az Ebtv. 30. §-a és 31-33/A. §-a alapján atipikusnak minősíthető polgári jogi szerződést kötnek az egészségügyi szolgáltatókkal a finanszírozott egészségügyi ellátások nyújtására, a forgalmazókkal, a gyógyászati ellátást nyújtó szolgáltatókkal a biztosítottak részére kiszolgáltatott gyógyszer, gyógyászati segédeszköz, illetve nyújtott gyógyászati ellátás után járó ártámogatás elszámolására, valamint a nem finanszírozott egészségügyi szolgáltató orvosával gyógyszer, gyógyászati segédeszköz rendelésére. Az Ebtv. 36. §-ban foglalt, az OEP/MEP ellenőrzési tevékenységére vonatkozó rendelkezések gyakorlati végrehajtása során számos értelmezési problémát vetett fel, hogy a normaszövegből egyértelműen nem állapítható meg, hogy az OEP, illetve a MEP ezen szerződések által létrehozott polgári jogi jogviszony (az egyes szerződésekbe foglalt ellenőrzésre vonatkozó rendelkezések) alapján, és nem hatóságként jogosult az egészségügyi szolgáltatók ellenőrzésére, ezért szükségessé vált ennek egyértelmű kimondása a törvény szövegében.

Szükséges továbbá annak előírása is, hogy a nem finanszírozott egészségügyi szolgáltatónak a gyógyszer, gyógyászati segédeszköz támogatással történő rendelésére jogosult orvosa az általa kezelt biztosított egészségügyi dokumentációját köteles az ellenőrzés során az őt ellenőrző személy rendelkezésére bocsátani.

A 10. §-hoz

Indokolt a gyógyszer, gyógyászati segédeszköz támogatással történő kiszolgáltatásával kapcsolatos jogszabályok megszegésével járó következmények módosítása, mivel azok túl szigorúan és aránytalanul szankcionálják a patikákat és a gyógyászati segédeszköz forgalmazókat. A módosítás megváltoztatja azt a szabályt, hogy értékhatártól függetlenül, önmagában kis értékű adminisztrációs hiba kétszeri elkövetése összeghatártól függetlenül szerződésbontáshoz vezet.

A 11. §-hoz

Az IBR-ben történő ellátásszervezésre az OEP a Magyar Köztársaság költségvetéséről szóló törvényben (a továbbiakban: költségvetési törvény) meghatározottak figyelembevételével kiírt, az IBR-re vonatkozó részletszabályokat meghatározó kormányrendelet szerinti pályázaton kiválasztott és a külön jogszabályban meghatározott egyéb feltételeknek megfelelő egészségügyi szolgáltatóval köthet szerződést (a továbbiakban: ellátásszervező).

Az ellátásszervező feladatai közé tartozik:

- az ellátásszervezés és koordinálás, a betegút követése,

- a vállalt prevenciós terv megvalósításának megszervezése, koordinálása, ellenőrzése és értékelése, valamint módosítása a jogszabályok által kötelezően előírt vagy egyéb forrásból támogatott programok változása miatt, továbbá a módosított terv jóváhagyásra való megküldése az OEP részére,

- a minőségbiztosítás követelményrendszerének teljesítése az egészségügyről szóló 1997. évi CLIV. törvény 120. §-ában foglaltak szerint, különösen minőségpolitikai nyilatkozat, szakmai protokollok alkalmazása,

- a külön jogszabályban előírt adatszolgáltatási kötelezettség teljesítése, az OEP-től kapott tételes betegforgalmi adatok elemzése, monitoringrendszer működtetése,

- az érintett biztosítottak részére nyújtott egészségügyi ellátások betegforgalmi adatainak elemzése,

- az OEP által megküldött keresőképtelenségi napok összehasonlító statisztikai adatainak elemzése,

- az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény 32/A. §-a (1)-(2) bekezdésében meghatározott adatok kezelése,

amit külön jogszabály ekként határoz meg.

Az érintett biztosítottak által igénybe vett egészségügyi szolgáltatások fedezetéül a természetbeni ellátások előirányzatának az érintett biztosítottak kora, neme szerinti és külön jogszabályban meghatározott egyéb szempontok alapján számított arányos része, a fejkvóta szolgál. A fejkvóta szerinti összeget mint bevételt, valamint az érintett biztosítottak által igénybe vett egészségügyi szolgáltatások finanszírozási díját mint kiadást tartalmazó kimutatást (a továbbiakban: elvi számla) az OEP vezeti. Az elvi számla pozitív egyenlege a bevételi többlet. A bevételi többlet felosztására és felhasználására a költségvetési törvény és az e törvény felhatalmazásán alapuló külön jogszabály rendelkezéseit kell alkalmazni. Az elvi számla tekintetében az adott kistérség a szervező területének minősül, ha a kistérségben működő háziorvosi praxisok több mint 70%-a csatlakozik a szervezőhöz.

Az IBR-ben való részvétel érdekében a területi ellátási kötelezettséggel rendelkező háziorvosi ellátást nyújtó szolgáltató szolgáltatási szerződést köthet az ellátásszervezővel. Érintett biztosítottnak az ellátásszervezővel az így szerződött háziorvosi ellátást nyújtó egészségügyi szolgáltatóhoz bejelentkezett biztosítottak minősülnek.

A szolgáltatási szerződések kötése során az ellátásszervezőnek a működés földrajzi határain belül - Budapest kivételével - zárt terület kialakítására kell törekednie a települési önkormányzatok többcélú kistérségi társulásáról szóló törvényben meghatározott kistérségi határok figyelembevételével.

Az ellátásszervező a vele szolgáltatási szerződésben nem álló egészségügyi szolgáltatóval együttműködési megállapodást köthet az érintett biztosítottak egészségügyi ellátásában való közreműködésre. Az IBR-ben résztvevő háziorvos természetesen ettől függetlenül más egészségügyi szolgáltatóhoz is beutalhatja a beteget.

A 12. §-hoz

Az a személy, aki EU-Kártyával vagy az azt helyettesítő nyomtatvánnyal, valamint a közösségi rendelet szerinti egyéb nyomtatvánnyal úgy vett igénybe egészségügyi szolgáltatást valamely EGT tagállamban, hogy a 6-7. §-ok és a 8/A. § alapján nem volt jogosult annak igénybevételére, köteles az egészségügyi szolgáltatás E. Alapot terhelő költségeit megtéríteni.

A 13. §-hoz

Az Ebtv. 67. §-a alapján a foglalkoztató köteles megtéríteni az üzemi baleset vagy foglalkozási megbetegedések miatt felmerült egészségbiztosítási ellátást, ha a baleset vagy megbetegedés annak a következménye, hogy ő vagy megbízottja a reá nézve kötelező munkavédelmi szabályokban foglalt kötelezettségének nem tett eleget, illetőleg ha ő vagy alkalmazottja (tagja) a balesetet szándékosan idézte elő. Az Ebtv. 68. §-a szerint pedig aki az egészségbiztosítási ellátásra jogosult betegségéért, keresőképtelenségéért, munkaképesség-csökkenéséért vagy haláláért felelős - kivéve az Ebtv. 67. §-ában meghatározott esetet -, köteles az emiatt nyújtott egészségbiztosítási ellátást megtéríteni. Ezt a megtérítési igényt csak akkor tudja az illetékes megyei egészségbiztosítási pénztár érvényesíteni, ha ehhez megfelelő információkkal rendelkezik. Jelen szakasz ennek érdekében írja elő, hogy az ügyben eljáró egészségbiztosítási szerv jogosult az Ebtv. 67-68. §-ai szerinti megtérítési igényt megalapozó eseménnyel kapcsolatban a más hatóságnál, illetve egyéb szervnél indult eljárás során hozott, a megtérítési igény elbírálásához szükséges döntés megismerésére. Biztosítani kell az ügyben eljáró egészségbiztosítási szerv részére, hogy a döntés alapjául szolgáló iratokba betekinthessen és arról másolatot készíthessen. Az eljáró egészségbiztosítási szerv megkeresésére a kért iratok másolatát az érintett szerv 30 napon belül megküldi a megkereső részére.

A 14. §-hoz

A törvény 12. §-a az Ebtv. 66. §-ának kiegészítésével előírja, hogy az a személy, aki Európai Egészségbiztosítási Kártyával vagy azt helyettesítő nyomtatvánnyal, valamint a közösségi jog szerinti egyéb nyomtatvánnyal úgy vett igénybe egészségügyi szolgáltatást az Európai Gazdasági Térség valamely tagállamban, hogy az Ebtv. alapján nem volt jogosult annak igénybevételére, köteles az egészségügyi szolgáltatás E. Alapot terhelő költségeit megtéríteni. Ez vonatkozik a kamatokra is. Az Ebtv. 72. §-a eddig csak a pénzbeli ellátások visszatérítésének elengedésére és mérséklésére vonatkozott, azonban ezt a szabályt indokolt az igénybe vett természetbeni ellátások után keletkező megtérítési kötelezettség, továbbá a kirótt kamatok és mulasztási bírság elengedésére és mérséklésére is kiterjeszteni.

A 15. §-hoz

Jelen szakasz az Ebtv. 83. §-a (2) bekezdésének kiegészítésével felhatalmazást ad a Kormánynak arra, hogy rendeletben határozza meg az irányított betegellátási rendszerre vonatkozó részletes szabályokat, ezen belül az ellátásszervező kiválasztására irányuló pályázat kiírására és elbírálására vonatkozó szabályokat, az ellátásszervezővel szemben támasztott követelményeket, az ellátásszervezési szerződés tartalmi elemeit és mellékleteit, a fejkvóta megállapítását, az elvi számla vezetését és egyenleg számítási módját, a bevételi többlet kiutalására, felhasználására, ellenőrzésére és visszavonására vonatkozó szabályokat, a pénzeszköz-áramlás szabályait és ellenőrzése módját, az ellátásszervező megszűnésére és az IBR-ből való kilépésére alkalmazandó szabályokat.

A 8. §-sal összefüggésben szükséges módosítani az Ebtv. 83. §-a (2) bekezdésének u) pontjában meghatározott felhatalmazó rendelkezést, amely alapján a Kormány rendelkezéseket állapíthat majd meg a gyógyászati segédeszköz egyedi méretvétel alapján történő gyártására és javítására köthető szerződésekkel kapcsolatban és meghatározhatja, hogy mely segédeszközök esetében, milyen feltételek mellett van lehetőség ilyen szerződések megkötésére.

A 6. §-sal összefüggésben szükséges felhatalmazni a Kormányt arra, hogy az Európai Egészségbiztosítási Kártya érvényességi idejének és kibocsátása szabályainak meghatározza.

A 16. §-hoz

A 2084/2003. (VI. 24.) Korm. határozat szerint 2005. évtől csak az OEP írhat ki többletkapacitás befogadására pályázatot. A jelen § ezt a változást vezeti át az Eszt. többletkapacitások befogadásáról szóló általános rendelkezésein.

Az egészségügyi ellátás megfelelő színvonalának biztosítása érdekében a pályázat elbírálásánál figyelembe veendő szakmai szempontokat is meghatározza a törvény.

Továbbá az új szabályozás a jelenlegi kormányrendeleti szint helyett törvényi biztosítékot kíván adni arra, hogy a többletkapacitás befogadásánál a finanszírozásra rendelkezésre álló pénzügyi források túllépése ne történhessen meg.

Kormányrendelet helyett szintén törvényi szinten kerül rendezésre, hogy a járó- és fekvőbeteg szakellátásban meghatározott célok érdekében előzetes kapacitás befogadásra, illetve váratlan esemény miatti ellátási szükséglet befogadásánál a külön jogszabály szerinti „gyorsított” eljárás lefolytatására legyen lehetőség.

A 17. §-hoz

Előfordul, hogy az Eszt. hatálybalépésekor, illetve azt követő kapacitáslekötés módosítás során lekötött kapacitások egy része tartósan kihasználatlan. Ez a tény a finanszírozáshoz szükséges előirányzat felhasználásának tervezhetőségét kedvezőtlenül befolyásolja, végső fokon az ellátáshoz szükséges új kapacitások befogadását akadályozhatja, ezért a törvény a kihasználatlan kapacitások megszűnéséről is rendelkezik. Jelenleg - egyszeri alkalmazásra - hasonló rendelkezést kormányrendelet tartalmaz, de a folyamatos alkalmazhatóság elősegítése érdekében indokolt a törvényi szintű rendelkezés.

A 18. §-hoz

Az Eszt. fenti módosításaira tekintettel, továbbá a regionális egészségügyi tanácsok szerepének növelése érdekében a Kormány számára új felhatalmazó rendelkezés vált szükségessé, ezért az Eszt. jelenlegi felhatalmazó rendelkezését a törvény kicseréli.

-----STARTING---POINT---VEGE---

A 19. §-hoz

A záró rendelkezések között kerül kimondásra, hogy ez a törvény nem érinti az e törvény hatálybalépése előtt szerv- vagy szövetátültetésre jogosító várólistára felkerült személyek szerv- vagy szövetátültetésre való jogosultságát. Amennyiben tehát valaki a jelen módosítás előtt hatályos jogszabályok alapján felkerülhetett egy transzplantációs várólistára és e törvény hatálybalépésekor még nem végezték el a rajta a szerv- vagy szövetátültetést, akkor ezt a személyt nem lehet levenni a várólistáról arra hivatkozva, hogy e törvény hatálybalépését követően már nem lenne jogosult arra felkerülni. Azt a személyt pedig, akinek esetében ugyanazon szerv vagy szövet átültetése a Magyarországon elvégzett korábbi szerv- vagy szövetátültetést követően, a beültetett szerv vagy szövet kilökődése miatt indokolttá vált, attól függetlenül fel kell venni a várólistára, hogy az érintett személy e törvény hatálybalépését követően jogosult-e rá.

2005. december 31-ével lezárásra kerül az 1999. óta - a Magyar Köztársaság költségvetéséről szóló törvény alapján - működő irányított betegellátási modellkísérlet. Az irányított betegellátási modellkísérletben részt vett ellátásszervező kezelésében álló, az érintett biztosítottal kapcsolatos, az ellátásszervező feladatának ellátásához szükséges - az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény. 32/A. §-ának (1)-(2) bekezdése szerinti - adatokat az e törvény hatálybalépését követően létrejövő irányított betegellátási rendszerben résztvevő ellátásszervező csak akkor használhatja fel, ha az érintett biztosított az irányított betegellátási rendszerben való részvételről kapott tájékoztatását és a szolgáltatónak a rendelkezésre álló adatok ellátásszervezés keretében történő további felhasználására vonatkozó szándéknyilatkozatát követően ez ellen írásban nem tiltakozik.

Tekintettel arra, hogy a korábban lekötött kapacitások egy részére ez ideig sem jött létre finanszírozási szerződés, ezért a 17. §-ban foglaltakat az e törvény hatálybalépésekor kihasználatlan kapacitásokra is szükséges alkalmazni. Ez esetben a kapacitáslekötés megszűnésének legkorábbi időpontja 2006. április 1. lehet.