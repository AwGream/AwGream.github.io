2012. évi CCVIII. törvény indokolása

egyes törvényeknek a központi költségvetésről szóló törvény megalapozásával összefüggő, valamint egyéb célú módosításáról

-----STARTING---POINT---ALTALANOS--- 

A törvény alapvetően három fő szerkezeti részre tagolható, melyek mindegyike közvetlenül vagy közvetetten a 2013. évi központi költségvetésről szóló törvény megalapozását szolgálja, illetve az államháztartási gazdálkodás szabályaival, valamint az adózási témájú törvényekkel függ össze.

A likvid hitelekre vonatkozó szabályozás egyszerűsítése, a likvid hitelek év végéig történő visszafizetésének erősítése végett szükséges definíciót módosítani. Az önkormányzati adósságkonszolidáció miatt szükségessé váló szerződésmódosításokhoz nem szükséges a Kormány előzetes hozzájárulása.

A 2012. év során a társadalombiztosítási nyugdíjrendszerbe történő visszalépésekkel összefüggésben szükséges törvények módosítását, valamint az államháztartásról szóló törvény (Áht.) államháztartási alrendszereire vonatkozóan egyes költségvetési gazdálkodási szabályok kisebb jelentőségű korrekcióját is tartalmazza a törvény.

Az adózást, a számvitelt és a vállalkozásokra vonatkozó egyes törvények módosítását érintő rendelkezések az egyes adótörvények és azzal összefüggő egyéb törvények módosításáról szóló 2012. évi CLXXVII. törvény módosításához kapcsolódóan szükséges, elsősorban jogtechnikai jellegű módosításokat és pontosításokat, valamint az időközben az adózási területet érintően felmerült, szükségessé vált egyéb módosításokat tartalmazza.

-----STARTING---POINT---RESZLETES---

I. Fejezet

Az államháztartás szabályozásával összefüggő egyes törvények módosítása

A szociális igazgatásról és szociális ellátásokról szóló 1993. évi III. törvény módosítása

Az 1-2. §-hoz

A módosításokat a 2013. évi központi költségvetésről szóló törvénnyel való összhang megteremtése teszi szükségessé.

A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosítása

A 3. §-hoz

A Magyarország helyi önkormányzatairól szóló törvény 2013. január 1-jétől hatályos szabályai alapján szükséges a módosítás, amely elsősorban a terminológiát igazítja az új sarkalatos törvénybeli szabályokhoz.

A törvény előírja a kerületek számára, hogy a hozzájuk került lakások értékesítéséből származó bevétel felét a fővárosi önkormányzat elkülönített számlájára fizessék meg. A fővárosi önkormányzat ebből pályázati alapot hozott létre, támogatandó a lakáscélú kerületi beruházásokat. A kerületek egy része azonban nem teljesített befizetést, hanem a lakáscélra elköltötték az értékesítésből származó bevételt. A fővárosi önkormányzat pedig nem osztotta el maradéktalanul a hozzá befizetett összeget.

Mindezek alapján indokolt előírni a fővárosi önkormányzat számára, hogy a befizetést teljesítő kerületi önkormányzatok között 2013. június 30-áig lakáscélokhoz kötötten ossza el a befizetett forrást. Szükséges továbbá rendelkezni arról, hogy a befizetést nem teljesítő fővárosi kerületi önkormányzatok 2013. június 30-áig elszámolhatnak a be nem fizetett, de meghatározott célokra felhasznált források összegével, ezzel mentesülnek a befizetési kötelezettség alól. A dokumentumokkal alátámasztott igazolás elfogadásáról és hiánypótoltatásáról a Magyar Államkincstár dönt.

A gyermekek védelméről és a gyámügyi igazgatásról 1997. évi XXXI. törvény módosítása

A 4-5. §-hoz

A módosításokat a 2013. évi központi költségvetésről szóló törvénnyel való összhang megteremtése teszi szükségessé.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 6. §-hoz

A társadalombiztosítási nyugdíjrendszerbe visszalépett tagokra vonatkozó adatok a társadalombiztosítási egyéni számla szempontjából lehetnek relevánsak, így a központi nyilvántartás megszűnésével, az adatokat az egyéni számla vezetéséért felelős államigazgatási szerv részére szükséges átadni.

A köztársasági elnök saját jogú nyugdíjasnak nem minősülő házastársára vonatkozóan határoz meg eltérő szabályokat.

A társadalombiztosítási nyugellátásról szóló 1997. évi LXXXI. törvény módosítása

A 7-14. §-hoz

A törvény követi a személyi jövedelemadó számítási szabály módosítását, valamint a nyugdíjjárulék-fizetési felső korlát eltörlését. A nyugdíj összegének kiszámításakor a 2012. december 31-ét követő keresetetek esetében nem kell számolni az adóalap kiegészítéssel. A nyugdíjjárulék fizetési felső korlát eltörlése miatt indokolt az úgynevezett degresszív számítási szabály fenntartása, amely a kiugróan magas keresetek hatását visszafogja.

A módosítás alapján a közalkalmazotti jogviszony, kormányzati szolgálati jogviszony, az állami vezetői szolgálati jogviszony, közszolgálati jogviszony, bírói szolgálati viszony, igazságügyi alkalmazotti szolgálati viszony vagy ügyészségi szolgálati viszony, fegyveres szervvel hivatásos szolgálati viszony és a Magyar Honvédséggel szerződéses vagy hivatásos szolgálati viszony tekintetében bevezetésre kerül a dupla ellátás tilalma. Ennek értelmében az e jogviszonyban álló személyek illetményük mellett öregségi nyugdíjban, korhatár előtti ellátásban és szolgálati járandóságban, átmeneti bányászjáradékban és a balettművészeti életjáradékban nem részesülhetnek, azokat a nyugdíjfolyósító a jogviszony fennállásának időtartamára hivatalból szünetelteti.

A nyugdíj mellett munkát végző személy halála esetén a hozzátartozók részére a hozzátartozói nyugellátás megállapításával egy eljárásban megállapítható a kereset után járó növelés is, így a hozzátartozói nyugellátást a magasabb összegű ellátásból lehet megállapítani.

A törvény a nyugdíjak külföldre utalásának szabályait is tartalmazza. A szociális biztonsági egyezményben részes állam területén élő nyugdíjas számára lehetővé válik a nyugdíj (nyugdíjrész) közvetlen utalása az abban az országban vezetett bankszámlájára, ahol él. Az utalás költségét az ügyfél viseli. Ezért a törvény megteremti annak a lehetőségét, hogy az alacsony összegű nyugdíjrészre jogosult a költségeinek kímélése érdekében kérhesse: az ellátást ne havonta, hanem negyedévente, félévente, vagy évente teljesítsék, így a havi utalási költség nem terhelné a jogosultat.

A törvény az egyértelműbb jogalkalmazás elősegítése érdekében felhatalmazó rendelkezést tartalmaz arra, hogy a Kormány kijelölhesse a társadalombiztosítási egyéni számlát vezető szervet.

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

A 15. §-hoz

A magánnyugdíjpénztári törvény módosítására vonatkozóan a Pénztárak Garanciaalapja megváltozott szerepéhez kapcsolódóan egyszerűsíti az Alap Igazgatóságára vonatkozó szabályokat.

A társadalombiztosítási nyugdíjrendszertől független, önkéntes tagdíjfizetési elven működő magánnyugdíjpénztári rendszer nem indokolja az aktív központi nyilvántartás további fenntartását. A lezárt adatállomány kezelésére az ONYF válik jogosulttá. Az adatkezelés célja a társadalombiztosítási egyéni számla kialakítása és az ONYF jogszabályban foglalt feladatainak ellátása.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 16. §-hoz

Tekintettel arra, hogy a Magyar Nemzeti Digitális Archívum és Filmintézet a kultúráért felelős miniszter által alapított központi költségvetési szerv, a rá vonatkozó jogállási szabályok törvényben való megjelenítése szükségtelen, másrészt gátolhatja az alapítót a költségvetési irányítás gyakorlásában, azok egy részének (pl. megszüntetés, átalakítás stb.) gyakorlására ugyanis a jogállásra vonatkozó szabályok törvényben való meghatározása esetén kizárólag törvénymódosítás keretében lenne lehetőség.

A társadalombiztosítás pénzügyi alapjai 2000. évi költségvetésének végrehajtásáról szóló 2001. évi LXXXIV. törvény módosítása

A 17. §-hoz

A megmaradt vagyonelemek MNV Zrt-t érintő értékesítési határidejének meghosszabbítását tartalmazza.

A Kutatási és Technológiai Innovációs Alapról szóló 2003. évi XC. törvény módosítása

A 18. §-hoz

A törvény megteremti a lehetőséget a Kormány által jóváhagyott, az Alap forrásai terhére megvalósítandóként nevesített, nemzetgazdasági növekedést és a K+F kapacitás ösztönzést elősegítő projektek támogatására. A módosítás továbbá szövegpontosítást és a jogszabályhely egyértelműbb tagolását tartalmazza.

A törvény rögzíti a Kutatási és Technológiai Innovációs Alap azon feladatkörét, mellyel hozzájárul a tudás-intenzív, nagy hozzáadott értéket teremtő és nemzetgazdasági növekedést ösztönző K+F tevékenységek államháztartáson belüli finanszírozásához. A teljesítés formája (költségvetési technikája) a központi költségvetésbe történő befizetés.

A közérdekű önkéntes tevékenységről szóló 2005. évi LXXXVIII. törvény módosítása

A 19-21. §-hoz

A cégtörvény korábbi módosítása következtében 2013. február 1-je után hatósági eljárásban nem kérhető a cégektől a cégnyilvántartásban szereplő adatok igazolása. A rendelkezés ehhez a megváltozott szabályozási környezethez igazítja a közérdekű önkéntes tevékenységről szóló 2005. évi LXXXVIII. törvénynek a fogadó szervezetként történő nyilvántartásba vételi eljárást szabályozó rendelkezéseit.

A cégnyilvánosságról, a bírósági cégeljárásról és a végelszámolásról szóló 2006. évi V. törvény módosítása

A 22-23. §-hoz

Egy cég végelszámolásának lezárásához igazolni kell, hogy a nyugdíjbiztosítási célú adatszolgáltatás megtörtént. 2009-el bezárólag a nyugdíjbiztosítás, az ezt követő évekre vonatkozóan az adóhatóság jogosult ezen igazolás kiadására. A törvény szövegét ennek megfelelően szükséges módosítani.

A fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény módosítása

A 24-26. §-hoz

A Fővárosi Önkormányzat és a kerületi önkormányzatok közötti forrásmegosztás szabályait a 2012. december 31-éig hatályos, a helyi önkormányzatokról szóló 1990. évi LXV. törvény (a továbbiakban: Ötv.), valamint a fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény szabályozza. Az új önkormányzati rendszer kialakulásához kapcsolódóan 2013. január 1-jén lépnek hatályba a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) egyes, az önkormányzatok feladat- és hatásköreit és a gazdálkodásukra vonatkozó különös rendelkezéseket tartalmazó szabályai. Az Mötv. azonban a korábban az Ötv.-ben rögzített, a forrásmegosztásra vonatkozó rendelkezéseket nem tartalmaz.

Az új önkormányzati finanszírozási struktúra is 2013-tól lép életbe. A finanszírozási rendszer átalakulása érinti a fővárosi forrásmegosztás rendszerét is (megszűnik a forrásmegosztás részét képező SZJA-átengedés, a település-üzemeltetési, igazgatási, sport- és kulturális feladatokhoz kapcsolódó normatív támogatás, valamint a jövedelemkülönbség mérséklésének rendszere). Így az új önkormányzati finanszírozási rendszerben 2013. évtől bekövetkező változások a jelenlegi fővárosi forrásmegosztási szabályozási rendszer „kiüresedéséhez” vezetnek.

A fentiekben megfogalmazottak kifejezetten szükségessé teszik a jelenlegi forrásmegosztási szabályozás újragondolását, átalakítását az új jogszabályi környezetnek megfelelően.

Mindemellett napirenden lévő téma a fővárosi helyi közösségi közlekedés átalakításának kérdése is. Az elmúlt években a központi költségvetés jelentős támogatást biztosított a helyi közösségi közlekedés működésének fenntartásához. Az állami szerepvállalás már a 2012. évi költségvetési törvény szerint is új alapokra került. Ennek megfelelően központi finanszírozás csak a főváros és a Kormány által elfogadott hosszútávon fenntartható finanszírozási konstrukció alapján biztosítható.

A budapesti közösségi közlekedés e fenntartható finanszírozási modelljének koncepciója elkészült. Eszerint a jövőben a bevételtermelő fejlesztések elősegítésére fókuszál (e-jegyrendszer, járműpark megújítása), miközben a működés közvetlen központi költségvetési támogatása 2013-tól csökken, hosszú távon pedig megszűnik.

A hatályos szabályok szerint a megosztott bevételekből 47%-os arányban a Főváros, 53%-os arányban a kerületek részesülnek. A módosítás szerint ez az arány a Főváros esetében 51%-ra nőne és a kerületek részesedése 49%-ra csökkenne. A Főváros - a módosításnak megfelelően - az ebből származó 4 százalékpontnak megfelelő forrást köteles lesz a helyi közösségi közlekedési feladat ellátására fordítani.

A fővárosi és a kerületi önkormányzatok közötti forrásmegosztás szabályozásának megvalósításához szükséges, hogy a törvény felhatalmazást adjon a fővárosi önkormányzat közgyűlése számára, hogy az rendeletben határozza meg a fővárosi önkormányzat és a kerületi önkormányzatok között megosztandó bevételeket.

A Nyugdíjreform és Adósságcsökkentő Alapról, és a szabad nyugdíjpénztár-választás lebonyolításával összefüggő egyes törvénymódosításokról szóló 2010. évi CLIV. törvény módosítása

A 27. §-hoz

Tekintettel arra, hogy a társadalombiztosítási nyugdíjrendszerbe visszalépők vagyonának felhasználása rendhagyó a magyar költségvetési rendszerben, meg kell határozni az Állam és az Alap közötti ügyletek költségvetési elszámolásának módját is, így különösen rendezni szükséges, hogy az ingyenesen átadásra kerülő állampapírok a bevonást követően a költségvetés szempontjából miként számolandóak el, hasonlóan a tavalyi évben bevonásra került állampapírokhoz, melyek elszámolásáról a korábbi államháztartásról szóló törvény rendelkezett.

A közbeszerzésekről szóló 2011. évi CVIII. törvény módosítása

A 28-29. §-hoz

A védett munkahely fogalmát a közbeszerzésekről szóló 2011. évi CVIII. törvénybe (Kbt.) bevezető módosítás összhangba hozza a Kbt. rendelkezéseit a megváltozott munkaképességű személyek foglalkoztatására vonatkozó új szabályokkal.

A Kbt. 18. § (6) bekezdésével kapcsolatos módosítás lehetőséget biztosít az állami köznevelési intézményfenntartó által fenntartott és a működtetett intézmények kisebb értékű beszerzéseivel kapcsolatos önálló kezdeményezésére, az igények pontos felméréséhez szükséges döntések ajánlatkérő-központú meghozatalára. Az állami köznevelési intézményfenntartó Klebelsberg Intézményfenntartó Központ központosításának hatékonyságát növelő részletszabály azonban fenntartja a közbeszerzési kötelezettséget, melyet erősít az egyes intézmények saját közbeszerzési terveinek elkészítése a beszerzésközpontú hatékony ellátás biztosítása érdekében. Tekintettel arra, hogy a szabály célja az Intézményfenntartó Központ működésének megkezdése időszakában teszi lehetővé a hatékonyabb feladatellátást, a szabály 2013. július 1-jén hatályát veszti.

A Kbt. 40. §-ának módosítása a 2013. évvel lezáruló programozási időszak támogatási forrásainak gyorsabb felhasználását hivatott elősegíteni. A Kbt. jelenleg is lehetőséget ad arra, hogy az ún. feltételes közbeszerzési eljárás megindításával a támogatásra vonatkozó pályázati és a közbeszerzési eljárás párhuzamosan folyjon. Bizonytalanságot okozott azonban, hogy a feltételes közbeszerzési eljárás megindításához szükséges-e már a pályázati felhívásnak is elérhetőnek lennie - a módosítás rögzíti, hogy a források gyors felhasználásához jelenleg kötődő kiemelt érdekre tekintettel ez nem követelmény.

A feltételes közbeszerzés kiírásától az ajánlatkérők több esetben azért tartózkodtak, mert bizonytalan volt, hogy a pályázat elbírálására milyen időpontban kerül sor. Mivel a Kbt. meghatározza, hogy az ajánlatkérő milyen időkeretben köteles a közbeszerzési eljárást lefolytatni, valamint az eredmény kihirdetését követően a szerződést megkötni, amennyiben a pályázat eredménye eddig az időpontig nem derül ki, az ajánlatkérő nehéz helyzetbe kerül, mivel az eljárás eredménytelenné nyilvánítására vagy a szerződéskötés megtagadására okot adó körülményről nem szerez időben tudomást. A módosítás ennek a helyzetnek a megoldására kiemeli, hogy az ajánlatkérő a támogatási szerződés megkötését a szerződés hatályát felfüggesztő feltételként is kikötheti. A módosítás az ilyen szerződéses rendelkezés lehetőségét kifejezetten megerősíti, amellett, hogy a Kbt. rendelkezései - figyelemmel arra, hogy a Kbt.-ben meghatározott körön kívül a törvény egyébként nem korlátozza a szerződés lehetséges tartalmát - annak eddig sem képezték akadályát.

A Kbt. 125. § új (10) bekezdése szintén megerősíti, és a törvényben is kifejezetten megjeleníti az olyan szerződéses rendelkezések kikötésének gyakorlatát, amelyek a felek jogviszonyának előre pontosan meghatározott feltételek szerinti változását irányozzák elő. Az ilyen szerződéses feltételeknek a változás feltételeit és annak tartalmát a szerződésből egyértelműen levezethető módon kell rögzítenie ahhoz, hogy az ne minősüljön a szerződés Kbt. 132. §-a szerint vizsgálandó módosításának.

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény módosítása

A 30. §-hoz

A törvény megteremti a lehetőséget azon megváltozott munkaképességű személyek számára, akik a rokkantsági vagy rehabilitációs ellátás megállapítása előtt az ellátási összeg meghatározására rendelkezésre álló 180 napos referencia időszakban keresőképtelenségük miatt táppénzben, baleseti táppénzben részesültek arra, hogy az ellátás összege a járulékalapot képező jövedelmük alapján kerüljön kiszámításra.

Az alacsony összegű rehabilitációs ellátásban részesülők esetén a kereső tevékenység időszakára az ellátás folyósítása szünetel. Az elmúlt egy év tapasztalatai azt mutatják, hogy az ellátásban részesülők nagy része legfeljebb heti húsz órában folytat csak kereső tevékenységet. Ebből következően 30-40 ezer forintot nem meghaladó nettó havi jövedelmük a rehabilitációs ellátás folyósításával biztosítaná azt a jövedelemszintet, amely megélhetésüket biztosíthatja.

A Magyarország gazdasági stabilitásáról szóló 2011. évi CXCIV. törvény módosítása

A 31-32. §-hoz

A likvid hitelekre vonatkozó szabályozás egyszerűsítése, a likvid hitelek év végéig történő visszafizetésének erősítése céljából szükséges a fogalom meghatározását módosítani.

Az Alaptörvény felhatalmazása alapján a törvény az állampapír-kibocsátások biztonságos és törvényes végrehajtása érdekében pontosítja a törvény ide vonatkozó rendelkezéseit.

A Kormány a megváltozott makrogazdasági környezethez hozzáigazította a költségvetés hiánypályáját, amelyet az EU Gazdasági és Pénzügyminiszterek Tanácsa által 2012. március 13-án a túlzott hiány eljárás keretében kiadott ajánlás megvalósítása érdekében hozott intézkedésekről című dokumentumban számszerűsített. A módosítás célja, hogy ezzel és az uniós előírásokkal összhangban 2013-2015. évekre rögzítésre kerüljön a költségvetés hiányának korlátja a stabilitási törvényben.

Az 5 ezer fő feletti lakosságszámú települések adósságát az állam 2013. első felében részben (40-70%-ig terjedő mértékben) átvállalja. Megakadályozandó az adósságtömeg újbóli keletkezését, a törvény vonatkozó rendelkezéseinek módosítása szükséges. Ahhoz, hogy az átvállalás zavartalanul lebonyolítható, és az időközbeni adósság-felhalmozás megakadályozható legyen, szükséges az új adósságügyletek megkötésének 2013. január 1-jétől március 31-éig terjedő átmeneti korlátozása.

A likvid hitelekre, az adósságmegújító hitelekre, a támogatást megelőlegező hitelekre és a reorganizációs hitelekre ügyleteket ezen átmeneti időszak alatt is lehet majd kötni, hogy biztosított legyen az önkormányzati működőképesség, valamint a nemzetközi támogatások abszorpciójának növelése.

Már az „átmeneti időben” indokolt azonban a működési hitelek korlátozása. Működésre a jövőben csak likvid hitel vehető fel az Mötv.-nek a működési forráshiány tervezését tiltó rendelkezésével összhangban.

Az államháztartásról szóló 2011. évi CXCV. törvény módosítása

A 33-35. §-hoz

A törvény megszünteti az előirányzat-maradvány és a pénzmaradvány közötti különbségtételt, valamennyi alrendszerben ugyanazon szabályok szerint számolják a maradványt, ami jóval egyszerűbb levezetést tesz lehetővé központi körben.

A módosítás megjeleníti a törvényben a rovat fogalmát, ami a kiemelt előirányzatokon belüli részletes, közgazdasági osztályozás szerinti előirányzat. Ezen felül felhatalmazást ad a kormány számára, hogy az egységes - az államháztartás valamennyi szereplője által alkalmazandó - rovatrendet rendeletben megállapítsa.

A törvény pontosítja az elkülönített állami pénzalapok és a társadalombiztosítás pénzügyi alapjai esetében a kezelő szervre, illetve feladataira vonatkozó törvényi előírást.

Rögzíti, hogy a rendkívüli kormányzati intézkedésekre szolgáló tartalék az év közben felmerülő kormányzati döntésekben kiadott egyes feladatok finanszírozására felhasználható.

Az egységes rovatrend bevezetésére tekintettel a törvény előírja, hogy a központi kezelésű előirányzatra is készíteni kell elemi költségvetést.

Az előirányzat-átcsoportosítás szabályainál a törvény kimondja, hogy nem szükséges az államháztartásért felelős miniszter előzetes egyetértése, ha a fejezeti általános tartalékról más sorra történik fejezeten belüli átcsoportosítás, továbbá az európai uniós források felhasználását biztosító előirányzatok javára történő átcsoportosításnál.

A törvény alapján az államháztartásról szóló törvény (Áht.) végrehajtási rendeletére vonatkozó felhatalmazás módosul aszerint, hogy a rendelet a rovatok közötti átcsoportosítás szabályait is tartalmazza, ne csak a kiemelt előirányzatok közötti átcsoportosításokét.

A törvény pontosítja a kötelezettségvállalás szabályait kimondva, hogy a lebonyolító szerv számára rendelkezésre bocsátott összeg terhére több évre, vagy a költségvetési éven túli évre szóló kötelezettség nem vállalható.

A törvénymódosítás célja az állami tulajdonrésszel rendelkező bankokkal kapcsolatos szabályok, így például az állam képviseletének szabályai, a bankok működésére, szervezetére vonatkozó előírások rögzítése.

Az Áht.-ban az utalványozás szabályozása jelenleg csak a kiadásokra vonatkozik, miközben a végrehajtási rendelet és az évtizedes gyakorlat alapján a bevételeket is utalványozni kell. Ezen felül az Áht. csak a költségvetési tételekről szól, miközben a finanszírozási tételekre is indokolt előírni az utalványozást. A törvény pontosítja az érintett törvényi előírásokat.

Az Áht. 59. §-ának módosítása szükséges, hogy az önkormányzatok által igénybevett költségvetési támogatások felülvizsgálatának szabályai pontosabbak, a kincstári feladatok pedig egyértelműek legyenek. Így szükséges meghatározni azt az időtartamot, amely alatt az önkormányzatok által igénybevett támogatások felhasználásának évközi felülvizsgálatát a kincstár ellenőrizheti, illetve a felülvizsgálat során feltárt megalapozatlanság esetére rendelkezni kell arról is, hogy mi a teendője a kincstárnak és az önkormányzatnak.

A finanszírozási célú pénzügyi műveletek körét bővíti a törvény a maradvány igénybevételével (ez az önkormányzatokra és alapokra másutt eddig is ki volt mondva), a központi, irányító szervi támogatással, és a Magyarország gazdasági stabilitásáról szóló törvény szerinti egyes speciális adósságot keletkeztető ügyletekkel (penziós és repóügyletek, pénzügyi lízing). Ezen felül a meglévő kategóriákat pontosabban határozza meg.

A törvény az Áht.-ban foglalt egyes, a mindenkori költségvetési törvény végrehajtásával kapcsolatos kormányhatározatok deregulációjára vonatkozó általános szabályt pontosítja.

A törvény elválasztja a bevételek és kiadások funkcionális szempontú besorolását az államháztartás szakfeladatrendjétől. A funkcionális besorolás alapjául a jövőben a nemzetközileg is használt kormányzati funkciók szerinti osztályozás (COFOG) szolgál, míg a tevékenységalapú szakfeladatrend feladata a jövőben a tevékenységek önköltségének méréséhez szükséges bázis megállapítása lesz.

A törvény értelmében megszűnik az államháztartásban a kötelező féléves beszámolási kötelezettség, szerepét az önkormányzati alrendszerben jelenleg is létező negyedéves költségvetési jelentés is be tudja tölteni.

A Magyarország helyi önkormányzatairól szóló törvény (Mötv.) vonatkozó rendelkezései alapján a többcélú kistérségi társulások a már meglévő társulási megállapodásaikat 2013. június 30-áig kötelesek felülvizsgálni, illetve az Mötv. szabályai szerint módosítani. A gyakorlatban előfordulhat, hogy egyes többcélú kistérségi társulások az év folyamán megszűnnek, akár jogutód nélkül. A központi költségvetésből kapott támogatásokkal azonban ebben az esetben is el kell számolni, ezért szükséges az ezzel kapcsolatos szabály kimondása is.

Mivel a törvény értelmében a nemzetiségi önkormányzatok kezességvállalásához is a Kormány engedélyére lesz szükség, az Áht.-ból szükséges hatályon kívül helyezni az ezen ügyletekre vonatkozó, ettől eltérő rendelkezést.

Az Áht. 111. §-ában - átmeneti szabályként - szükséges rögzíteni, hogy a helyi és nemzetiségi önkormányzatok 2011. évi támogatásainak a költségvetési évet követő kincstári felülvizsgálata során a 2012. december 31-én hatályos rendelkezések szerint kell eljárni.

A módosítás célja az állami tulajdonrésszel rendelkező bankokkal kapcsolatos szabályok, így például az állam képviseletének szabályai, a bankok működésére, szervezetére vonatkozó előírások rögzítése.

A Mötv. hivatkozott rendelkezései alapján előálló átmeneti időszakra vonatkozó, a jogalkalmazást segítő, értelmező jellegű rendelkezés megállapítása.

Az Európai Unió tisztviselőinek és más alkalmazottainak nyugdíjbiztosítási átutalásáról és visszautalásáról, valamint egyes nyugdíjbiztosítási tárgyú és más kapcsolódó törvények módosításáról szóló 2012. évi CXII. törvény módosítása

A 36-38. §-hoz

Az Európai Unió tisztviselőinek és más alkalmazottainak nyugdíjbiztosítási átutalásáról és visszautalásáról szóló törvény tartalmazza a magyarországi nyugdíjjogok hordozhatóságának szabályait. A rendelkezéseket a nyugdíjjárulék-fizetési felső korlát eltörlése miatt kell módosítani.

II. Fejezet

Az adózást és a számvitelt érintő egyes törvények módosítása

A társasági adóról és az osztalékadóról szóló 1996. évi LXXXI. törvény módosítása

A 39. §-hoz

Jogtechnikai jellegű módosítás, amely biztosítja, hogy az alapítványok, közalapítványok, egyesületek, köztestületek jogi személyiséggel felruházott szervezeti egységei teljesíteni tudják társasági adófizetési kötelezettségüket.

Az előadó művészeti szervezetekkel kapcsolatban a módosítás értelmében a jegybevétel az EGT tagállamokban teljesített előadásokra vonatkozik, mivel a hatóság lehetősége az EGT tagállamokon kívül realizált jegybevétel (mely a fogadó szervezet igazolásán alapul) tényleges ellenőrzésére korlátozott. A módosítás arról rendelkezik, hogy a támogatási igazolások összértékének maximuma a tárgyévet megelőző évi jegybevétel 80%-a. A rendelkezés leegyszerűsíti az adminisztrációt, mivel már rendelkezésre áll a megelőző évi tényleges bevételi adat. A módosítás átmeneti rendelkezése előírja, hogy a támogatott szerv úgy jár el, hogy a 2013. évi adóévről kiállított támogatási igazolások összértéke ne haladja meg a 2012. évi jegybevétel 80%-át.

A számvitelről szóló 2000. évi C. törvény módosítása

A 40-41. §-hoz

A törvény nagyobb szabályozási teret enged a Kormánynak a törvényben említett kormányrendeletek megalkotásához, azáltal, hogy a kormányrendeletek a számviteli alapelvek megfelelő alkalmazására vonatkozó rendelkezéseket is tartalmazhatnak.

A könnyviteli szolgáltatást nyújtók nyilvántartásába a nyilvántartásba vételt végző hatóság a megfelelő képesítés igazolása esetén több szakterületet is bejegyezhet a regisztrálási szakterület mellett. A szakterületek mindegyikén kötelező teljesíteni a 93/2002. (V. 5.) Korm. rendelet által előírt, adott szakterületre vonatkozó továbbképzési kötelezettséget. Amennyiben a nyilvántartásban szereplő személy azt kéri, kérelmére, illetve, amennyiben a szakterülethez köthető továbbképzési kötelezettségének nem tesz eleget hivatalból, a nyilvántartásba vételt végző hatóság törli az adott szakterületet a nyilvántartásból.

A jelenleg hatályos számvitelről szóló 2000. évi C. törvény 154/A. § (2) bekezdése alapján bizonyos számviteli kötelezettségek alól mentesül azon külföldi székhelyű vállalkozás magyarországi fióktelepe is, amely vállalkozás székhelye nem az Európai Unió valamely tagállamában található, azonban az adott állam jogszabályai által előírt éves beszámoló készítési, könyvvizsgálati, letétbe helyezési és közzétételi kötelezettségek összhangban vannak az Európai Unió vonatkozó előírásaival. E rendelkezés alapján ezen államok listáját a miniszter teszi közzé. Az eddigi gyakorlat alapján a miniszter e kötelezettségének tájékoztató kiadásával tett eleget. A tájékoztató kötelező erővel nem bíró útmutatóval történő felváltása vált indokolttá, ezért a módosítás szerint a miniszter ezen államok listáját az Egységes Kormányzati Portálon teszi közzé

Jogtechnikai okokból indokolt törvényi szinten konkrét hatóság (Könyvvizsgálói Közfelügyeleti Bizottság) megnevezése helyett a megfelelő funkciót ellátó szervre általános jelleggel (könyvvizsgálói közfelügyeleti feladatokat ellátó hatóság) hivatkozni.

Az egyszerűsített vállalkozói adóról szóló 2002. évi XLIII. törvény módosítása

A 42. §-hoz

A módosítás egyértelműen rendezi, hogy a kisadózó vállalkozások tételes adóját jogszerűen választó adózó eva alanyisága megszűnik. Ez a módosítás egyben megteremti az eváról a kisadózó vállalkozások tételes adójára az év közben történő áttérés lehetőségét is.

Az adózás rendjéről szóló 2003. évi XCIII. törvény módosítása

A 43-45. §-hoz

Pontosítja az adózás rendjéről szóló 2003. évi XCII. törvény (a továbbiakban: Art.) 175. § (4), (7), (12) és (18) bekezdését, hogy az a közjogi követelményeknek mindenben megfelelő formális (a „felhatalmazást kap” kifejezést is tartalmazó) felhatalmazó rendelkezést tartalmazzon.

Az adótanácsadók, adószakértők és okleveles adószakértők nyilvántartásba vételére vonatkozó Art.-beli szabályokat az Art. 175/A. §-ához és 175/B. §-ához kapcsolódva, logikusan felépítve, önálló alcím alá rendezett önálló szakaszokban, több bekezdésre tagoltan határozza meg.

Az Áht.-ben kapott felhatalmazásra tekintettel az online kapcsolatra képes elektronikus naplós pénztárgép beszerzéséhez nyújtandó támogatás kizárólag fejezeti kezelésű előirányzatból nyújtott támogatás lehet, amelynek szabályait az Áht. 109. § (5) bekezdésében kapott felhatalmazás alapján a fejezetet irányító szerv vezetője fogja megállapítani.

A fiatalok életkezdési támogatásáról szóló 2005. évi CLXXIV. törvény módosítása

A 46. §-hoz

A fiatalok életkezdési támogatásáról szóló törvény szabályai alapján a gyermekek védelméről és a gyámügyi igazgatásról szóló törvény szerint rendszeres gyermekvédelmi kedvezményre jogosult gyermek, illetve az átmeneti vagy tartós nevelésbe vett gyermek 7. életévének betöltésekor második, 14. életévének betöltésekor pedig harmadik utalási összegre válik jogosulttá. A MÁK azonban közvetlenül nem rendelkezik információval arról, hogy ki jogosult rendszeres gyermekvédelmi kedvezményre, illetve kit vettek átmeneti vagy tartós nevelésbe. Ezért gyámhivatali adatszolgáltatás előírása szükséges.

A rendelkezés a Magyar Államkincstár (kiutaló) feladatait módosítja úgy, hogy a második és a harmadik utalási összeget a gyámhivatali adatszolgáltatás alapján kell nyilvántartania (kincstári letéti Start-számlán jóváírnia) a jogosult gyermek 7., illetve 14. éve betöltésének napjától visszamenőlegesen. Ha a gyermek rendelkezik Start-számlával, a kiutalónak a második és a harmadik utalási összeget a 7. vagy a 14. születésnaptól felszámított, az ötéves állampapír hozamával egyező kamattal növelten kell az adatszolgáltatás beérkezését követő 30 napon belül a számlavezetőhöz utalnia.

A rendelkezés az előzőekben említett gyámhatósági adatszolgáltatás tartalmáról és határidejéről rendelkezik. Az adatszolgáltatást a tárgyévet követő év március 20-áig köteles a gyámhatóság a Magyar Államkincstárnak elektronikus úton megküldeni.

A rendelkezés az államháztartásért felelős miniszter rendeletalkotási felhatalmazását bővíti ki a gyámhatósági adatszolgáltatás tartalmi és formai követelményeinek meghatározásával.

Az államháztartás egyensúlyát javító különadóról és járadékról szóló 2006. évi LIX. törvény módosítása

A 47. §-hoz

A törvény értelmében az önkéntes intézményvédelmi alapok tagjai és tagok részére meghatározott, készpénz-elszámolási műveletekért felelős hitelintézetek csökkenthetik a fizetendő bankadó összegét az önkéntes intézményvédelmi alapba befizetett összeggel, amely összeg egyebekben csak intézményvédelmi célokra használható fel.

A szövetkezeti hitelintézeti rendszer központi bankja ellátja az integrált hitelintézetek levelező banki feladatait és ennek következtében a jegybanki tartalékolás is e bankon keresztül történik. Tekintettel arra, hogy a szövetkezeti hitelintézeti rendszer ezen tevékenysége esetében nem indokolt a bankadó fizetési kötelezettség előírása, a törvény mentesíti a bankadó fizetési kötelezettség alól a szövetkezeti hitelintézeti rendszer levelező bankjának ezen tevékenységét.

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása

A 48-50. §-hoz

A könyvvizsgálók felett a közfelügyeletet - a Könyvvizsgálói Közfelügyeleti Bizottság helyett - a könyvvizsgálói irányelvvel összhangban a könyvvizsgálói közfelügyeleti feladatokat ellátó hatóság gyakorolja a jövőben. Az e hatóságra vonatkozó legfontosabb szabályokat e törvény állapítja meg, ezért ki kell a törvény hatályát terjeszteni.

Jelenleg a kamarai tag könyvvizsgálókra, könyvvizsgáló cégekre vonatkozó minőségbiztosítási rendszert a Magyar Könyvvizsgálói Kamara működteti azzal, hogy a közérdeklődésre számot tartó gazdálkodók jogszabályi kötelezettségen alapuló könyvvizsgálatát ellátó kamarai tag könyvvizsgálók, könyvvizsgáló cégek esetében a minőségbiztosítás a Könyvvizsgálói Közfelügyeleti Bizottság irányítása mellett történik. A közérdeklődésre számot tartó gazdálkodók jogszabályi kötelezettségen alapuló könyvvizsgálatát ellátó könyvvizsgálók, könyvvizsgáló cégek külső minőségbiztosítását azonban indokolt a könyvvizsgálói szakmától függetlenül megszervezni. Ezen elvárásnak úgy lehet teljes egészében megfelelni, ha e könyvvizsgálók, könyvvizsgáló cégek külső minőségbiztosítását egy független, hatósági jogosítványokkal rendelkező szervezet látja el. 2013-ban létrehozásra kerül a könyvvizsgálói közfelügyeleti feladatokat ellátó hatóság, mely teljes egészében átveszi a Könyvvizsgálói Közfelügyeleti Bizottság funkcióját és jogállásból kifolyólag hatósági jogosítványokkal is fel lesz ruházva. A módosítás kimondja, hogy a független minőség-ellenőrzés rendszerét a könyvvizsgálói közfelügyeleti feladatokat ellátó hatóság működteti.

Figyelemmel arra, hogy a közérdeklődésre számot tartó gazdálkodók jogszabályi kötelezettségen alapuló könyvvizsgálatát ellátó könyvvizsgálók, könyvvizsgáló cégek külső, független minőségbiztosítását a könyvvizsgálói közfelügyeleti feladatokat ellátó hatóság fogja működtetni, a független ellenőrökre vonatkozó törvényi részek okafogyottá válnak.

Figyelemmel arra, hogy a közérdeklődésre számot tartó gazdálkodók jogszabályi kötelezettségen alapuló könyvvizsgálatát ellátó könyvvizsgálók, könyvvizsgáló cégek külső, független minőségbiztosítását a könyvvizsgálói közfelügyeleti feladatokat ellátó hatóság fogja működtetni, jelen módosítás megállapítja a minőségellenőrzés lefolytatatására vonatkozó előírásokat.

A közfelügyeleti hatóságot a könyvvizsgálói közfelügyeleti feladatok ellátásáért közfelügyeleti díj illeti meg, amelyet részére a kamara köteles megfizetni. A díj mértéke a tárgyévben a kamara tagdíjakból és hozzájárulási díjakból származó bevételének 5%-a. A közfelügyeleti díjat a kamara a tárgyév december 31-ig köteles teljes egészében megfizetni, azonban a hatóság működésének biztosításához tárgyév január 31-ig illetve július 30-ig 50-50%-os előleget fizet a várható bevételek arányában.

A közfelügyeleti hatóság - feladatkörében eljárva - vizsgálja és értékeli a közfelügyeleti rendszer részelemeit. E feladatkörének ellátásához szükséges, hogy jogosult legyen a kamarától, a közfelügyelet hatálya alá tartozó személyektől, szervezetektől iratot, adatot, információt, nyilatkozatot kérni, valamint e célból irataikba, könyveikbe és adathordozóikba betekinteni.

A közfelügyeleti hatóság munkáját éves munkaterv alapján végzi. A munkatervet és a munkájáról szóló beszámolót a köteles minden évben nyilvánosságra hozni. A beszámoló tartalmazza a kamarai minőségbiztosítási rendszer értékelését is. E kötelezettség teljesítéséhez a kamara a hatóság kérésére kiadja a szükséges iratokat, dokumentumokat.

A könyvvizsgálói közfelügyelet hatékony működéséhez a kamara azon határozatait, amelyekre a közfelügyelet kiterjed, továbbá a kamara alapszabályát és önkormányzati szabályzatait - azok elfogadásától számított 15 napon belül - köteles megküldeni a közfelügyeleti hatóságnak, hogy azokat vizsgálhassa és értékelhesse.

A könyvvizsgálói közfelügyeleti feladatok tekintetében közfelügyeleti hatóság gyakorolja a kamara feletti törvényességi felügyeletet. Ennek keretében jogosult vizsgálni, hogy a kamara döntései megfelelnek-e a jogszabályoknak. Amennyiben jogszabálysértést tapasztal, kezdeményezheti a törvényesség helyreállítását a kamaránál, ennek sikertelensége esetén bírósághoz fordulhat. A nem a közfelügyelet hatálya alá tartozó feladatokat illetően továbbra is a miniszter gyakorolja a törvényességi felügyeletet.

Felhatalmazást kap a Kormány, hogy rendeletben kijelölje a közfelügyeleti hatóságot és, hogy rendeletben szabályozza a törvényben nem szabályozott könyvvizsgálói közfelügyelettel összefüggő további tevékenységeket.

A minőségellenőrzéshez és a közfelügyeleti hatósággal kapcsolatos előírásokhoz kapcsolódó szövegcserés módosításokat tartalmazza.

A minőségellenőrzéshez és a közfelügyeleti hatósággal kapcsolatos előírásokhoz kapcsolódó hatályon kívül helyező rendelkezéseket tartalmazza.

Az általános forgalmi adóról szóló 2007. évi CXXVII. törvény módosítása

Az 51. §-hoz

A módosítás megteremti annak lehetőségét, hogy a Nemzeti Média- és Hírközlési Hatóság szakhatósági véleménye alapján a közvetlen adatlekérdezés alól az állami adóhatóság felmentést adhasson. Bővül a pénztárgépekkel kapcsolatos miniszteri rendeletalkotásra való felhatalmazás tárgyi köre.

A számlán szereplő vevői adatok mind az ellenőrzéseknek, mind az ellenőrzésre való kiválasztásnak eszközei lehetnek, tehát indokolatlan szűkíteni az adatszolgáltatás adatkörét. A belföldi áfa összesítő jelentés - bizonyos értékhatár felett - a számlákon feltüntetett vevői adatokra is vonatkoznak, tehát adatkezelési, adatvédelmi probléma ezen adatkörrel kapcsolatosan nem merül fel. Kiegészül a törvény az adatkezelés célhoz kötöttségére vonatkozó rendelkezésekkel.

A biztosítási adóról szóló 2012. évi CII. törvény eltérő szöveggel való hatálybaléptetése

Az 52. §-hoz

A biztosítási adóról szóló 2012. évi CII. törvény 2013. január 1-jétől az egyes adótörvények és azzal összefüggő egyéb törvények módosításáról szóló 2012. évi CLXXVIII. törvénnyel elfogadott 5. §-a szerint a 8 Mrd Ft éves adóalapot el nem érő biztosítókra az irányadó lineáris mértékekhez (casco biztosítás esetén 15%, egyéb nem életbiztosítás esetén 10%) képest kedvezőbb, sávos mértéktáblázat vonatkozik. A feltételnek megfelelő biztosítók esetén, éves szinten 1 Mrd Ft adóalapig az adómérték 25%-ának, 1-8 Mrd Ft között az adómérték 50%-ának megfelelő mértékkel kell az adót számítani. Az elfogadott szöveg azonban nem kellően pontos, a végrehajtás során alkalmazása bizonytalanságot okoz. Ezért a törvény az adómértékre vonatkozó szabályt egyértelművé teszi.

A pénzügyi tranzakciós illetékről szóló 2012. évi CXVI. törvény módosítása

Az 53. §-hoz

A törvény a jutalék- és díjbevételek fogalmának módosításával pontosítja, hogy azon jutalék- és díjbevételeket, amelyeket az ügyfélszámlán vagy a befektetési szolgáltatással kapcsolatban egyéb számlán végrehajtott művelettel, korlátozott rendeltetésű fizetési számláról végrehajtott fizetési művelettel, valamint például a befektetési alap részére vezetett fizetési számla terhére megvalósított fizetési művelettel kapcsolatban számolnak el, nem terheli illetékfizetési kötelezettség. A törvény értelmében a visszatérített jutalék- és díjbevételeket nem terheli illetékfizetési kötelezettség. A törvény a fizetési művelet fogalmát érintően pontosítja, hogy a törvény alkalmazásában fizetési műveletnek minősül a kölcsöntörlesztés, a jutalék- és díjbevételek felszámítására irányuló művelet, a pénzváltási tevékenység végzésére jogosult hitelintézet, vagy a pénzváltás közvetítésére jogosult kiemelt közvetítő útján kezdeményezett fizetőeszköz útján történő eladás, illetve a készpénzkifizetés készpénz-helyettesítő fizetési eszköz útján akkor is, ha az nem fizetési számla terhére történik. A törvény a pénzforgalmi szolgáltató fogalmának pontosításával egyértelművé teszi, hogy a Pti. hatálya kiterjed a külföldi székhelyű hitelintézet, elektronikuspénz-kibocsátó intézmény, pénzváltási tevékenység végzésére jogosult hitelintézet, pénzváltás közvetítésére jogosult kiemelt közvetítő és pénzforgalmi intézmény magyarországi fióktelepére is. A törvény e mellett pontosítja, hogy kölcsöntörlesztés esetében a teljesítési nap az a nap, amikor az ügyfél fizetési számláját megterhelik. A törvény előírja, hogy egyes kincstári számlák - előirányzat felhasználási keret és az azokkal összefüggésben vezetett elosztási számlák - korlátozott rendeltetésű fizetési számlának minősüljenek.

A törvény értelmében a takarékszövetkezetek mentesülnek az illetékfizetési kötelezettség alól abban az esetben, ha az önkéntes intézményvédelmi alap ügynökeként (közvetítőjeként) járnak el a befektetési szolgáltatások biztosítása során. A törvény értelmében a központi szerződő fél részére vezetett fizetési számla terhére megvalósított fizetési művelet mentesül az illetékfizetési kötelezettség alól. A törvény szerint a szervezett földgázpiacon és napi földgáz- és kapacitás kereskedelmi piacon, valamint a szervezett villamos energia piacon megkötött ügyletek pénzügyi elszámolásához kapcsolódó fizetési műveletek nem illetékkötelesek.

A törvény pontosítja, hogy készpénz-helyettesítő fizetési eszközök esetén a fizetési kötelezettség nem a készpénz-helyettesítő fizetési eszköz kibocsátóját, hanem a készpénz-helyettesítő fizetési eszköz fedezetét biztosító hitelkeretet rendelkezésre tartót terheli.

A törvény végül pontosítja, hogy külföldi pénznemben keletkező díjak és jutalék bevételek forintra történő átváltása esetében hogyan kell eljárni.

A kisadózó vállalkozások tételes adójáról és a kisvállalati adóról szóló 2012. évi CXLVII. törvény módosítása

Az 54-55. §-hoz

A törvény meghatározza a kedvezményezett foglalkoztatott és a kedvezményezett foglalkoztatott után érvényesíthető kedvezmény fogalmát.

A törvény előírja, hogy a kisvállalati adó szerinti adóalanyiság választását január 15-éig megteheti az adózó, amely a korábban előírt december 20-ai határidőt hosszabbítja meg.

A kisvállalati adóalanyiság nem szűnik meg társasági formaváltás esetén.

Pontosítja a kisvállalati adózás választására vonatkozó bejelentés visszavonására nyitva álló időpontot annak függvényében, hogy a bejelentés megtételére december 31-e előtt vagy azt követően kerül sor. A bejelentés visszavonása esetén a kisvállalati adóalanyiság nem jön létre.

A törvény lehetővé teszi, hogy a kisvállalati adó alanya az adóalanyiságot megelőzően keletkezett elhatárolt veszteséget felhasználhassa a kisvállalati adóalanyiság időszakában.

A törvény előírja, hogy a kedvezményezett foglalkoztatottak - huszonöt év alatti pályakezdő, tartósan álláskereső, a GYED, GYES valamint a gyermeknevelési támogatás folyósítását követően foglalkoztatott munkavállalók - után a kisvállalati adóban is érvényesíteni lehessen kedvezményt.

A kisvállalati adóalanyok számára lehetővé válik, hogy az áttéréssel összefüggésben a gyorsított értékcsökkenési leírással ne kelljen elszámolniuk, valamint, hogy a kisvállalati adóalanyiság időszakát megelőzően megszerzett immateriális javak és tárgyi eszközök számított nyilvántartási értékét 10 év alatt, egyenlő részletben leírják a kisvállalati adóalapból.

A kisadózó vállalkozások tételes adójáról és a kisvállalati adóról szóló 2012. évi CXLVII. törvény alapján az új adófajtát választó vállalkozásoknak a választást megelőző időszakra vonatkozóan az osztalék utáni adót kiváltó adót a társasági adóbevallásukban kell bevallaniuk. A korábban az egyszerűsített vállalkozói adó szerint adózó vállalkozás azonban ilyen bevallást nem készít. Ezért szükséges a rendelkezés kiegészítése azzal, hogy az evás vállalkozás a megszűnésével összefüggésben benyújtott, egyszerűsített vállalkozási adóról szóló bevallásában vallja be ezt az adót. A pontosítás új adófizetési kötelezettséget nem keletkeztet, csak a bevallás formáját határozza meg.

Egyértelművé teszi a kisvállalati adóelőleg megállapítási szabályoknál alkalmazandó, a képzett járulékalapra vonatkozó rendelkezéseket.

A törvény pontosítja a hivatkozásokat. Ezen módosítás arról gondoskodik, hogy a kisvállalati adóalapnál meghatározott személyi jellegű kifizetések fogalomhoz hasonlóan a kisvállalati adóelőleg megállapítási szabályoknál is figyelembe kelljen venni az ún. képzett járulékalapba tartozó jövedelmeket.

Abban az esetben, ha az osztalék kifizetésére a kisvállalati adóalanyiság időszaka előtt keletkezett adózott eredmény terhére kerül sor, akkora kifizetett osztalék összege a pénzforgalmi szemléletű eredményt nem növeli, tekintve, hogy az a korábbi adóévhez köthető adózott eredmény terhére kerül kifizetésre.

Pénzforgalmi szemléletű eredmény meghatározása során az adóévet megelőző időszakra vonatkozó eredménykimutatásban bevételként, ráfordításként elszámolt bevételt és kiadást kell figyelmen kívül hagyni. Ha az adózó nem tartozott a számviteli törvény hatálya alá, akkor a megelőző időszakra vonatkozóan teljesített kiadáshoz hasonlóan - a módosítás értelmében - a megelőző időszakra vonatkozóan kapott bevételt is figyelmen kívül kell hagynia a pénzforgalmi szemléletű eredményének meghatározása során. Biztosítja, hogy az adóalapra vonatkozó szabályokhoz hasonlóan a kisvállalati adóalanyiság időszaka előtt keletkezett adózott eredmény terhére kifizetett osztalékot az adóelőleg megállapítása során se kelljen figyelembe venni növelő tételként.

A törvény tartalmazza, hogy a kisvállalati adóalanyiság megszűnése után hogyan kell kiszámítani a számított nyilvántartási értéket a tárgyi eszközök és az immateriális javak esetében.

Előírja, hogy a bejelentkezésre vonatkozó előírásokat a folyamatban lévő bejelentésekre is alkalmazni kell.

Egyes adótörvények és azzal összefüggő egyéb törvények módosításáról szóló 2012. évi CLXXVIII. törvény eltérő szöveggel történő hatálybalépése

Az 56-58. §-hoz

Az egyes adótörvények és az azzal összefüggő egyéb törvények módosításáról szóló 2012. évi CLXXVIII. törvénynek az Szja tv. 70. § (1a) bekezdését módosítását célzó szövegcserés rendelkezése megalkotásánál a jogalkotót az a szándék vezette, hogy az adott bekezdésben szabályozott mindkét esetben kizárja a fogyasztásra kész étel vásárlására jogosító utalvány egyes meghatározott juttatásként való biztosításának lehetőségét: akkor is, ha a juttatást minden munkavállaló azonos feltételekkel kapja, és akkor is, ha ez belső szabályzatban meghatározott feltételek mellett történik.

A jövedelem-(nyereség-)minimum meghatározása során figyelembe veendő, a magánszemély taggal szemben fennálló kötelezettségek között a megállapított, de ki nem fizetett osztalék összegére nem kell figyelemmel lenni.

Az egyes adótörvények és az azzal összefüggő egyéb törvények módosításáról szóló 2012. évi CLXXVIII. törvényben elfogadott módosítás alapján az egyéni vállalkozók átalányadózásának választására jogosító feltételek közül kikerül az a feltétel, amely szerint nem választható az adózási mód, ha az egyéni vállalkozó munkaviszonyban is áll. Ez az Szja tv. két ponton történő módosítását teszi szükségessé: egyrészt a választás feltételeit kell módosítani, másrészt a jogosultság megszűnésének feltételeit kell úgy módosítani, hogy az egyéni vállalkozó akkor is adózhat az átalányadó szabályai szerint, ha munkaviszonyt létesít.

Az elfogadott törvényben az utóbbi szabály megvalósulását biztosító hatályon kívül helyező rendelkezés hivatkozása téves: a törvény a „és az egyéni vállalkozó munkaviszonyt nem létesít” szövegrész hatályon kívül helyezését az 52. § (2) bekezdés a) pontjában rendeli, ahol ilyen szövegrész nincs. A rendelkezés a hivatkozás kijavítását kezdeményezi.

2013. január 1-jétől az eladott áruk beszerzési értéke és a közvetített szolgáltatások értéke együttes összege csak korlátozottan (az árbevétel nagyságától függően sávosan korlátozott módon) vonható le a nettó árbevételből a helyi iparűzési adó alapjának megállapítása során. A törvény szerint - a gyógyszerellátás biztonsága érdekében - ez a korlátozás nem vonatkozik arra, ha az eladott áruk beszerzési értéke közfinanszírozásban részesülő gyógyszer értékesítése kapcsán merül fel.

A földgáz és villamosenergia piacon az elszámolóházi tevékenységet végző szervezet - az ügyletek teljesülésének érdekében - a napi gázpiaci és villamosenergia piaci ügyletek során belép az ügyletbe, megvásárolja, majd eladja a villamosenergiát, földgázt. Ezáltal jelentős árbevétele és elábéja keletkezik, noha szerepe csak arra korlátozódik, hogy garantálja az ügyletek teljesülését, tevékenysége nem kifejezetten kereskedelmi jellegű. Erre tekintettel indokolt, hogy az elszámolóházi tevékenységet végző szervezet - ezen ügyletek kapcsán elszámolt - elábé teljes összegével csökkenthesse a nettó árbevételt a helyi iparűzési adóalap megállapítása során, rá ne vonatkozzék az elábé levonhatóságát korlátozó szabály.

III. Fejezet

Vegyes törvénymódosító rendelkezések

A polgári perrendtartásról szóló 1952. évi III. törvény módosítása

Az 59. §-hoz

A perbehívás szabályozása nem teljes körű, amely körülmény következtében a hiányzó egyértelmű szabályozást a bírósági gyakorlat próbálta meg pótolni, kiegészíteni. Figyelemmel a polgári perrendtartásról szóló törvény (Pp.) kiemelt jelentőségére és a helyenként ellentmondásos bírósági gyakorlatra, indokolt a szabályozás kiegészítése, pontosítása a jogbiztonság alkotmányossági követelményével összhangban.

A Pp. jelenlegi szövege nem rögzíti egyértelműen, hogy a perbehívás közlése során a perbeli személyeknek és az eljáró bíróságoknak a perben pontosan milyen szerepe van, amely hiányosságot a módosítás szerinti szabályozás pótolja. Az eljárás ésszerű határidőn belüli befejezéséhez fűződő érdekek biztosítása és az eljárások indokolatlan elhúzódásának elkerülése céljából a rendelkezés rögzíti a perbehívásra és annak vonatkozásában tett jognyilatkozat megtételére nyitva álló határidőket.

Az Országgyűlés az állampolgárok jogainak védelme érdekében az elmúlt időszakban több, a perek gyorsabb elbírálását biztosító törvényt hozott, amelyek közé szervesen illeszkedik a jelen szabályozás is.

A közúti közlekedésről szóló 1988. évi I. törvény módosítása

A 60-61. §-hoz

A megtett úttal arányos tarifarendszerű elektronikus díjszedési rendszer bevezetésével összefüggésben jelenleg előkészítés alatt álló ún. útdíjtörvény tartalmazta volna az új díjszedési rendszerben érintett szervezetek kijelölését, valamint a rendszer kialakításával összefüggő kötelezettségek rögzítését, mostanra azonban nyilvánvalóvá vált, hogy az útdíjtörvény elfogadására csak az országgyűlés tavaszi ülésszakán kerül majd sor. A törvény kihirdetésének időbeli kitolódása azonban szükségessé tette az új díjfizetési rendszer bevezetéséhez szükséges feltételek más jogszabályban történő rögzítését, mivel ezen jogszabályi rendelkezések nélkül a rendszer 2013. július 1-i éles üzemi indulása, illetve az annak üzemeltetéséhez kapcsolódó díjszedési és díjellenőrzési szolgáltatás ellátása nem biztosítható.

A NIF Zrt. elsősorban az országos közutak építtetője, ugyanakkor szakértelme, felkészültsége, tapasztalata és apparátusa lehetővé teszi, hogy egyes önkormányzati beruházások esetében is eljárjon építtetőként. Ez különösen ott nyerhet jelentőséget, ahol a terepviszonyok vagy egyéb körülmények olyan felkészültséget igényelnek, amelyek nem állnak rendelkezésre a helyi önkormányzatoknál. Célszerű tehát kiterjeszteni az országos közutak megvalósítását gyorsító rendelkezéseket a helyi közutakra is.

Az elektronikus díjszedési rendszer beszerzésére alapítói határozattal az Állami Autópálya Kezelő Zrt. (a továbbiakban ÁAK) kapott kijelölést, amely beszerzés megvalósítására a közbeszerzési eljárás jelenleg folyamatban van. A rendszerrel szembeni követelmények meghatározása során technológia semleges feltételek kerültek rögzítésre, azonban az bizonyosnak tekinthető, hogy bármely technológia megvalósítása építési beruházások megvalósítását igényli majd a teljesítés időszakában. Tekintettel arra, hogy az építési beruházáshoz az engedélyezési eljárás megindítására csak az építtetői jogok gyakorlója (vagy megbízottja) jogosult, a jogszabály-módosításban foglalt rendelkezések hatályba lépése elengedhetetlenül szükséges ahhoz, hogy az ÁAK által kötendő szerződésben sor kerülhessen a kivitelezési munkák megrendelésére, illetve, hogy az építési engedélyezési eljárást ne az országos közúthálózat adott szakaszainak közútkezelője, mint engedélyes nevében kelljen megindítani és lefolytatni (amely a megvalósításra rendelkezésre álló viszonylag rövid határidőt ellehetetlenítené).

Az Európai Bizottság 2009/750/EK határozata az európai elektronikus útdíjszedési szolgáltatás és műszaki elemei meghatározásáról 19. cikkében előírja a tagállamok számára a díjszedési rendszerrel kapcsolatban nyilvántartás létrehozását az EETS területekről (ideértve az azokhoz kapcsolódó díjszedőket, alkalmazott díjszedő technológiákat, az útdíjak megállapításával összefüggő adatokat, az EETS területi leírását, továbbá az EETS területre nézve szerződéssel rendelkező EETS Szolgáltatókat), valamint a Tagállam által bejegyzett EETS Szolgáltatókról.

Tekintettel arra, hogy az említett szereplők természetes vagy jogi személyek lehetnek, és ezek egyedi azonosításra is alkalmas adatait a felügyeleti szerv által vezetett nyilvántartásnak rögzítenie kell, az információs önrendelkezési jogról és az információszabadságról szóló 2011. évi CXII. törvény alapján indokolt a nyilvántartásra vonatkozó előírások törvény általi rögzítése.

A törvény ezen pontja szintén az elektronikus díjszedési és díjellenőrzési rendszer kiépítéséhez szükséges, ezen rendelkezések biztosítják, hogy a díjköteles útszakaszokon - függetlenül az útszakasz közútkezelőjének személyétől - megtörténhessen a szükséges felmérések és a kivitelezési fázisok lebonyolítása.

A jelenlegi - időtartamhoz kötött - használati díjas rendszerben a koncessziós szerződés keretében üzemeltetett útszakaszokon az egyéb országos közúthálózati elemektől eltér a díjellenőrzés hatékonysága. Fix ellenőrző kapuk kiépítésére ezen szakaszokon egyáltalán nem került sor, az ÁAK és a koncessziós társaságok közötti egyeztetések nem vezettek eredményre, a megvalósítás feltételeként irreálisan magas összegek kerültek meghatározásra. A mobil ellenőrzés nagyon lassan kialakult ugyan, azonban nagyon merev rendszerben. Bármilyen módosítás válik szükségessé a meglévő rendszerben, az hosszas tárgyalásokat igényelne a koncessziós társaságokkal. Az ED rendszer bevezetésére kitűzött rövid határidő nem teszi lehetővé, hogy az egyeztetések elhúzódjanak, amennyiben a megállapodásokra nem kerül sor a lehető legrövidebb határidőn belül, úgy az az ED projekt határidőre történő megvalósítását veszélyeztetheti. Fontos kiemelni, hogy a törvény szövege nem tér ki a közútkezelők részéről esetlegesen felmerülő költségek viselésére, erre várhatóan a koncessziós szerződéseket megkötő felek között kell majd sort keríteni, a módosítás szövege elsődlegesen a díjszedési és díjellenőrzési rendszer kiépítéséhez elengedhetetlenül szükséges rendelkezések mielőbbi hatályba lépés érdekében került előkészítésre.

A törvény 1. § (7)-(9) bekezdése az elektronikus díjszedésben és díjellenőrzésben érintett szervezetek jogszabályi kijelölését tartalmazza, amelyek hiányában az érintett szervezetek nem tudják megtenni a feladatok ellátásához szükséges előkészítési feladatokat, illetve a díjszedési szolgáltatás állami oldalról történő megrendelésére sem kerülhet sor, ezek nélkül pedig a beszerzésre kerülő rendszer üzemeltetésétől várt többletbevétel beszedésére nem kerülhet sor.

A jogszabály módosításban foglalt rendelkezések annak érdekében is szükségessé váltak, hogy az elektronikus díjszedési és díjellenőrzési rendszer üzemeltetésére, működtetésére egyetlen erre kijelölt gazdasági szereplő legyen jogosult. Abban az esetben ugyanis, ha a beszerzésre kerülő elektronikus díjszedési rendszer elemei - külön értelmező rendelkezés, illetve ahhoz kapcsolódó működtetési kijelölés hiányában - úttartozéknak minősülnének, úgy az egyes elemek kezelését, működtetését az adott útszakasz közútkezelője végezné. Az integrált rendszer hatékony működtetése csak abban az esetben biztosítható, ha a rendszer üzemeltetése egy egységként történik, és nem az egyes útszakaszok közútkezelőinek - adott esetben akár eltérő technológiájú - a rendszer részekre bontását eredményező üzemeltetése mellett. Célszerű lenne, ha a rendszer üzemeltetéséből származó bevételi források biztosításában érdekelt, a díjszedési és díjellenőrzési rendszer tekintetében a tulajdonosi jogokat gyakorló ÁAK lenne a rendszer üzemeltetésére, működtetésére feljogosított szervezet. Ilyen módon lenne legjobban biztosítható a rendszer normál működtetésének, illetve az esetleges meghibásodások mielőbbi javításának lehetősége, az egyes közútkezelők tevékenységének a rendszer működtetése érdekében történő összehangolása vélhetően több hatásköri, illetve felelősségbeli összeütközést eredményezne.

A közúti közlekedésről szóló törvény fogalom meghatározásai között az elektronikus útdíjszedési és díjellenőrzési létesítmények fogalma kerül meghatározásra, amely lehetővé teszi, hogy ezen eszközök működtetése (illetve a későbbiekben a létesítés engedélyezése) vonatkozásában az általánostól eltérő eljárásrend kerüljön meghatározásra.

A törvény 29/F. § rendelkezéseivel történő kiegészítéséhez szükséges a miniszter számára felhatalmazást biztosítani az EETS-nyilvántartás vezetésére vonatkozó szervezet kijelölésére, valamint a kapcsolódó részletszabályok megalkotására, ezen felhatalmazást rögzíti a 48. § (3) bekezdés b) pontjának kiegészítése.

Az előbbiekben meghatározott módosításokhoz kapcsolódó hatályon kívül helyező rendelkezések. Az elérni kívánt cél az esetlegesen fellépő jogalkotási koherencia-zavarok elhárítása.

A közalkalmazottak jogállásáról szóló 1992. évi XXXIII. törvény módosítása

A 62. §-hoz

A törvényben foglalt módosítás technikai jellegű a köztisztviselők jogállásáról szóló 1992. évi XXIII. törvényre történő utalás helyett a közszolgálati tisztviselőkről szóló törvény, hatálya alá tartozó munkáltatók közötti áthelyezést mondja ki.

A közraktározásról szóló 1996. évi XLVIII. törvény módosítása

A 63. §-hoz

A Magyary Program Egyszerűsítési Programjának végrehajtása keretében az egyes családjogi és cégjogi eljárások egyszerűsítéséről szóló 2012. évi LXXXV. törvény 2013. február 1-től a 15. § (3a) bekezdéssel egészíti ki a cégnyilvánosságról, a bírósági cégeljárásról és a végelszámolásról szóló 2006. évi V. törvényt, amelynek értelmében 2013. február 1-től a közigazgatási hatóságok a kérelemre induló eljárásokban az ügyfél képviselőjének aláírási címpéldányát, illetve a cég cégkivonatát a cégjegyzékből elektronikus úton, közvetlen lekérdezéssel szerzik be, és ezen iratokat a továbbiakban az ügyféltől nem kérhetik.

A módosított cégjogi szabályozásnak a közraktározásról szóló 1996. évi XLVIII. törvény jelen módosítása tesz eleget.

A Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény módosítása

A 64. §-hoz

A közúti közlekedésről szóló 1988. évi I. törvény 29. § (1) bekezdése alapján a közút fejlesztéséhez szükséges megvásárolt és kisajátított földterület e törvény erejénél fogva kerül az építtető vagyonkezelésébe, ezért az ezzel ellentétes rendelkezés hatályon kívül helyezése szükséges e törvény és a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény közti koherencia biztosítása érdekében.

A vasúti közlekedésről szóló 2005. évi CLXXXIII. törvény módosítása

A 65. §-hoz

A GSM-R rendszer alkalmazását uniós rendelkezések írják elő. Ezek hazai érvényesüléséhez és a rendszernek az e célra létrehozott Nemzeti Infokommunikációs Szolgáltató Zrt. által történő működtetéséhez szükséges a vasúti közlekedésről szóló 2005. évi CLXXXIII. törvény (a továbbiakban Vtv.) módosítása.

A rendelkezések célja a vasúti személyszállítási tevékenység és a pályaműködtetési tevékenység szétválasztása során létrehozandó vasúti társaságok az új hatósági engedélyek, valamint a belső szabályzatok kialakításáig, átmeneti időszakra a jogelőd vasúti társaság engedélyeivel és szabályzatai mentén működhessen. Ezen átmeneti időszak alatt a társaságnak a hatósági engedélyek és a szabályozatok tekintetében a vonatkozó jogszabályokban meghatározott előírásoknak folyamatosan meg kell felelniük.

Ezen túlmenően a rendelkezések célja, hogy a VOLÁN társaságok regionális összevonása során a Magyar Állam nevében eljáró Nemzeti Fejlesztési Minisztériummal megkötött közszolgáltatási szerződések tekintetében - a társaságok teljes össze(be)olvadásáig tartó átmeneti időszakban - a régiós anyavállalat és leánytársaságok egymás közötti kapcsolata ne minősüljön a személyszállítási szolgáltatásokról szóló törvény szerinti alvállalkozói kapcsolatnak, annak érdekében, hogy az alvállalkozói működéssel kapcsolatos korlátozások ne akadályozzák a társaságok átalakítását.

A vasúti üzemhez szükséges ingatlanok vagyonkezelésére felhatalmazza a költségvetési szervet vagy az állam 100%-os tulajdonába tartozó más gazdasági társaságot (a továbbiakban együtt: nem pályaműködtető vagyonkezelő). A nem pályaműködtető vagyonkezelő a vagyonkezelésébe kerülő ingatlanok tekintetében hasznosítási jogot biztosít a pályaműködtetést végző társaság számára. Rögzíti, hogy az MNV Zrt. jogosult megkötni a vasúti pályahálózat működtetéséhez szükséges valamennyi ingatlan (ideértve a részben vagy egészben termőföld művelési ágban nyilvántartott ingatlanokat is) Magyar Állam tulajdonába kerülésére vonatkozó szerződéseket a MÁV Zrt.-vel, illetve az ilyen ingatlanok vagyonkezelésbe adására vonatkozó szerződéseket.

A devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény módosítása

A 66. §-hoz

A módosítás egyértelművé teszi, hogy a gyűjtőszámlahitel alapjául szolgáló eredeti szerződés módosítása nem érinti az állami kezességvállalás érvényességét.

A korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvény módosítása

A 67-70. §-hoz

A módosítás alapján a közalkalmazotti jogviszony, kormányzati szolgálati jogviszony, az állami vezetői szolgálati jogviszony, közszolgálati jogviszony, bírói szolgálati viszony, igazságügyi alkalmazotti szolgálati viszony vagy ügyészségi szolgálati viszony, fegyveres szervvel hivatásos szolgálati viszony és a Magyar Honvédséggel szerződéses vagy hivatásos szolgálati viszony tekintetében bevezetésre kerül a dupla ellátás tilalma. Ennek értelmében az e jogviszonyban álló személyek illetményük mellett öregségi nyugdíjban, korhatár előtti ellátásban és szolgálati járandóságban, átmeneti bányászjáradékban és a balettművészeti életjáradékban nem részesülhetnek, azokat a nyugdíjfolyósító a jogviszony fennállásának időtartamára hivatalból szünetelteti.

A korkedvezményes rendszer átalakításának első lépéseként tiszta képet kell kapni arról, hogy a kedvezményre jogosító munkakörökben pontosan mely elháríthatatlan ártalmak vannak jelen, amelyek a kedvezményt megalapozzák. Az új rendszer a jelenlegi felülvizsgálata után vezethető be. A felülvizsgálatra két év szükséges, addig a jelenlegi szabályozás hatályban tartása indokolt.

A nemzeti felsőoktatásról szóló 2011. évi CCIV. törvény módosítása

A 71-73. §-hoz

Az Alkotmánybíróság vizsgálva a magyar állami (rész)ösztöndíj szerződések szabályozását, a 32/2012. (VII. 4.) AB határozatában - értelmezve az Alaptörvény XI. cikk (2) bekezdését, amely szerint a művelődéshez való jog biztosításához Magyarországon ezt a jogot „a közművelődés kiterjesztésével és általánossá tételével, az ingyenes és kötelező alapfokú, az ingyenes és mindenki számára hozzáférhető középfokú, valamint a képességei alapján mindenki számára hozzáférhető felsőfokú oktatással, továbbá az oktatásban részesülők törvényben meghatározottak szerinti anyagi támogatásával biztosítja.” - arra a megállapításra jutott, hogy a hallgatói juttatások alapját képező állami támogatás összegének megállapításához, illetve ennek az összegnek a felsőoktatási intézményekhez történő eljuttatásához törvényi szabályozás szükséges.

2012. december 31-ig az éves költségvetési törvények határozzák meg a hallgatói juttatások esetében az igényjogosultságot, és az egyes juttatások normatíváit.

Hasonló a helyzet a felsőoktatási intézmények támogatásának szabályozásával. Ugyanis a korábbi felsőoktatási törvények tartalmazták a felsőoktatás normatív finanszírozásának alapvető szabályait, amelyet az 2011. évi CCIV. törvény (a továbbiakban: Nftv.) kormányrendeleti szintű szabályozás hatáskörébe utal.

Az Alaptörvény követelményével az összhangot úgy lehet megteremteni, ha a rendeleti szabályozás kötelezettsége mellett, az Nftv. finanszírozási szabályozása is kiegészül. Mindezek indokolják, hogy mind a hallgatói támogatások, mind pedig a felsőoktatási intézmények részletes törvényi szintű szabályozása megtörténjen.

A nemzeti felsőoktatásról szóló 2011. évi CCIV. törvény olyan jellegű átalakítását szolgálja, amely alapján a Kormány által éves rendszerességgel gyakorolt hatáskör, az államilag támogatott, illetve a magyar állami ösztöndíjas képzésre felvehető hallgatói létszám meghatározásának lehetősége a jövőre nézve megszűnik. Mindez szabályozási szempontból érdemi, tartalmi deregulációt eredményez.

A módosítás folytán az állami felsőoktatási intézményekben, felsőoktatási szakképzésben, alapképzésben, egységes, osztatlan képzésben a jelentkezések száma, illetve a tényleges intézményi kapacitás erejéig nyílik lehetőség magyar állami ösztöndíjas képzésre jelentkezni, tanulmányokat folytatni. Nemzetközi szerződés, a kormánnyal kötött megállapodás alapján egyházi, illetve magán felsőoktatási intézményekben is megmarad a magyar állami ösztöndíjjal támogatott tanulmányok folytatásának lehetősége, ugyanakkor az állami intézményrendszer elsődlegességét a felsőoktatás rendszerének állami működtetési felelőssége, a gazdaságos működtetés, a kialakított kapacitások kihasználási igénye, a tanulói, jelentkezői, hallgatói várakozások teljesítése mindenképpen indokolja.

A társadalmilag hasznos közjavak minél szélesebb körben való elérhetővé tételének felelőssége jelenik meg a szabályozás olyan jellegű átalakításában is, amely - az intézmény akadémiai önállóságának sérelme nélkül - a fenntartói felelősséget is erősíti a felsőoktatási intézmény éves képzési tevékenységének szervezésében. A felsőoktatási intézményt sajátos céllal hozza létre és működteti az intézmény fenntartója, amely fenntartói szervezet, vagy személy nem csupán az alapítás aktusakor, hanem folyamatosan felel a működés feltételeinek megteremtéséért, de az alapításkor megfogalmazott immanens célok teljesülésének ellenőrzésére is joggal formál igényt.

A felsőoktatás kormányszintű szabályozásának feladata továbbra is az oktatásért felelős kormánytag felelőssége marad, ugyanakkor ez a felelősség már nem a hallgatói létszámok intézményi elosztásában nyilvánul meg, hanem a rendelkezésre álló támogatási formák, illetve a képzésre előírt minimális felvételi követelmények minőségvezérelt meghatározására vonatkozik. (Korábban a 480 pontos skálán 200 pontban meghatározott minimális felvételi ponthatár azt a küszöbszintet jelölte, amely alatt a képzés felső szintű folytatásához szükséges teljesítmény, képesség hiánya vélelmezhető. 2012. január 1-jétől kezdődően 500 pontos keretben 240 pont ez az általános mérték. A felvételi eljárás szabályozása azonban ebben a részében statikus, nem képes az egyes képzések időben változó igényeire reagálni.) A törvényi szintű szabályozás megteremti annak a lehetőségét, hogy szakpolitikai felelős, a miniszter évente és szakonként is egyensúlyt teremtsen a jelentkezői igények, az állam és a piac megfogalmazott elvárásai és a költségvetés lehetőségei, valamint a felsőoktatástól elvárt magas minőségi feltételek teljesítése között.

A felvehető létszám, mint szabályozási eszköz kivezetése nem lehet teljes. Különösen a mesterképzés, mint a második felsőoktatási képzési ciklus létszáma olyan, ami az első képzési ciklus, vagyis az alapképzés függvénye, ennek megfelelően ebben a részben megmarad a létszámszabályozás, de az egyedi kormánydöntést ebben az esetben sem indokolt megtartani.

A mesterképzés mindenkori létszáma a korábbi képzési ciklusban végzettek létszámából származtatott érték lehet. Tekintettel van arra, hogy a ciklusos képzés tervezett sajátossága az egyes képzési ciklusok közti munkaerő-piacon hasznosított tudás, tapasztalatszerzés időszaka, így a mesterképzés létszámának számított alapja a kezdeményezés szerint nem az elmúlt évi, hanem a három évvel korábbi felvételi létszámadat.

A hallgatói juttatások körében a szociális- és tanulmányi ösztöndíjak forrásaként a hallgatói támogatás, a doktori képzésben részt vevők, a köztársasági ösztöndíjasok, a kollégiumi-diákotthoni és lakhatási támogatások normatíváit, valamint a tankönyv, jegyzettámogatás, a sport- és kulturális tevékenység normatíváját az Nftv.-ben határozza meg. A hallgatói juttatások intézményi felhasználását kormányrendelet szabályozza, amely alapul szolgál az intézményi szabályzatok elkészítéséhez. E támogatások forrásfedezete az állami, az egyházi és alapítványi intézményekben tanuló, államilag támogatott, továbbá az idei felvételi eljárásban felvett magyar állami ösztöndíjas hallgatók részére, a 2013. évi költségvetési törvényben mintegy 30 Mrd Ft összegben biztosított.

A felsőoktatási intézmények támogatásában az ezredfordulótól az alkalmazott háromelemű - képzési, tudományos célú és fenntartói - normatív finanszírozás 2013. évi változtatásának a törvényi alapjait teremti meg a törvénymódosítás.

Az új intézménytámogatási rendszerben a 2012. szeptember 1-je előtt felvett, és tanulmányaikat folytató államilag támogatott hallgatók után, a képzési normatívákhoz hasonló összegű támogatást kell biztosítani kifutó rendszerben. Ugyanakkor 2012 szeptemberétől a magyar állami ösztöndíjas hallgatók után biztosított, az önköltség mértékéhez igazodó magyar állami ösztöndíj támogatás felmenő rendszerben, a költségvetési források meghatározó, növekvő hányadát képezi.(Az éves intézménytámogatás mintegy 50-70%-a.) Az államilag támogatott képzésben részt vevő hallgatók létszáma a képzési idő függvényében 2014-2016-ig fokozatosan csökken és rendelkezésre álló források ismeretében e hallgatói kör után biztosított „képzési normatívák” beállási szintje a kormányrendeletben meghatározott százalékban csökkenő mértékű. A magyar állami ösztöndíjas hallgatók létszáma pedig az éves beiskolázás mértékének megfelelően 2016-2017-ig összességében, az évenkénti létszámcsökkenése mellett is növekszik. Az ösztöndíj mértékét a finanszírozási kormányrendelet [50/2008. (III. 14.) Korm. rendelet] 2. számú mellékletében, képzési területenként meghatározott, képzési költség alapján, az intézmények által meghatározott önköltség összegének súlyozott átlagával határozzuk meg.

E mellett a minőséget támogató finanszírozási rendszerben elkülönített (2013-ban 10 Mrd Ft) áll rendelkezésre a kiemelt felsőoktatási intézmények, a kutatóegyetemek és az alkalmazott kutatások főiskoláinak támogatására. A kiválósági címekre a felsőoktatási intézmények pályázati eljárását kormányrendelet szabályozza. (2013-ban az intézménytámogatás mintegy 8-10%-a.)

A fennmaradó költségvetési támogatás az intézményi tudományos, a fejlesztési, kulturális és speciális feladat-ellátási feladatokhoz rendelve kerül megállapításra. (2013-ban az intézménytámogatás mintegy 15-20%-a.)

A 2012-es költségvetési évben a felsőoktatási intézmények fenntartásában működő köznevelési intézmények (pl. gyakorlóiskolák) finanszírozását, - a pedagógusképzés sajátos feladataira figyelemmel - az éves költségvetési törvények szabályozták, de ez a törvényi szabályozás 2013. január 1-jétől már nem hatályos. A felsőoktatási intézmények által fenntartott köznevelési intézmények: a gyakorlóiskolák támogatását 2013-ban a felsőoktatási források terhére (mintegy 10 Mrd Ft), a személyi és dologi jellegű kiadások arányainak meghatározásával szabálya az Nftv. A gyakorló iskolák működését illetőleg a követelményeket Magyarország 2012. évi központi költségvetéséről szóló 2011. évi CLXXXVIII. törvény 12. §-ának (3) bekezdése szabályozza. A gyakorló iskolák ezen szabályozás alapján kapták meg működési engedélyüket és ezen szabályok szerint működnek. Sem a gyakorlóiskolák számában, sem fejlesztésében nem várható változás a 2013-as költségvetési évre, a folyó 2012-2013-as tanévre ezért a külön szabályozás most nem indokolt. 2014-től pedig az egységes, Klebelsberg Intézményfenntartó Központ által fenntartott köznevelési intézmények szerinti finanszírozási szabályozás lesz a hatályos.

Az önköltség meghatározása az államháztartási, számviteli szabályozásban, valamint a felsőoktatási szabályozásban és gyakorlatban eltérő tartalmú, ennek megfelelően kell pontosítani az Nftv.-ben a magyar állami ösztöndíj és az önköltséges képzésben fizetendő díjak mértékének meglévő szabályozását.

A gazdasági tanácsok kötelező működtetésének megszűnésével újra kell szabályozni a fenntartói munkáltatói jogok gyakorlásának módját, különös figyelemmel a rektor juttatásaira, a munkaköri leírás oktatói, kutatói feladatoktól elkülönülő részére, amelyeket a gazdasági tanácsok átruházott jogkörben gyakoroltak.

A hallgatókat terhelő díjfizetési kötelezettségek rugalmassá tételét szolgálja az a módosítás, amely a fizetési kötelezettségek tejesítésében a szabályozott kedvezményeket rektori hatáskörbe utalja.

Az önfenntartó felsőoktatás érdekében a hallgatói támogatási rendszer kibővítésre kerül, és az intézmények külső forrásbevonása kerül ösztönzésre azzal, hogy a költségvetési forrásokon túl e forrásokból is lehetővé teszik intézményi ösztöndíjak adományozását.

A felsőoktatásban folyó képzések gyakorlati jellegét erősítő, időtartalmában is megnövelt összefüggő szakmai gyakorlatok idejére járó, a gyakorlóhelyek által fizetendő díjak kötelező jellegű előírása mind a közszférában, és esetenként a vállalkozói körben is a képzés minőségét veszélyeztetve a fogadókészséget csökkentette. Az Nftv. módosításával megmarad a díjfizetés lehetősége, de kötelező jellege feloldásra kerül.

A hallgatói ösztöndíjszerződésekben meghatározott kötelezettségek teljesítésében a törvény eltérő szabályozást tartalmaz a hitéleti képzésben és a civil, nem hitéleti képzésben résztvevők vonatkozásában (pl. a munkavégzésre irányuló jogviszony létesítésében). A törvénymódosítás a hitéleti képzés sajátos követelményeit (pl. papi nőtlenség vállalhatóságát) veszi figyelembe, amikor a végzettség megszerzésnek idejében is biztosítja az eltérés lehetőségét.

E szabályok korábban - a felsőoktatásról szóló 2005. évi CXXXIX. törvény felhatalmazása alapján - részben kormányrendeleti szinten voltak szabályozottak, részben a törvényi szintű szabályozás követelményét a 2012. évre vonatkozó költségvetési támogatás rendjét meghatározó éves költségvetésről szóló törvény biztosította, ami a 2013. évi költségvetés, illetve költségvetési törvény viszonylatában már nem áll fenn.

A települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény módosítása

A 74. §-hoz

Az érintett egészségügyi intézményi kör vonatkozásában a Magyarország 2013. évi központi költségvetéséről szóló törvényben kerül szabályozásra az adósságrendezés és kezesség átvállalás, így a koherencia megteremtése érdekében szükséges a 2012. évi XXXVIII. törvény 8. §-ának hatályon kívül helyezése.

A személyszállítási szolgáltatásokról szóló 2012. évi XLI. törvény módosítása

A 75. §-hoz

A személyszállítási szolgáltatásokról szóló 2012. évi XLI. törvénynek (a továbbiakban Sztv.) az autóbuszos személyszállítást végző szolgáltatók piacfelügyeletével és a vasúti és az autóbuszos utasjogi felügyeleti bírság alkalmazásával kapcsolatban az Sztv. módosítása, pontosítása szükséges.

A fentieken túlmenően szükséges még néhány ponton, a közlekedésszervező működésével és egyéb jogalkotási és szervezési feladatok teljesítésével kapcsolatban az Sztv. módosítása.

E mellett a gyakorlati tapasztalatok alapján az egyenlő esélyű hozzáférés feltételeivel kapcsolatos véghatáridős rendelkezést is módosítani szükséges.

Az egyes közlekedési tárgyú törvények módosításáról szóló 2012. évi CXIX. törvény módosítása

A 76-77. §-hoz

Jogtechnikai jellegű pontosítás.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosításáról szóló 2012. évi CLII. törvény módosítása

A 78. §-hoz

A megyei könyvtárak használatában lévő, a feladataik ellátásához rendelkezésre álló ingó vagyontárgyakat (székek, asztalok, polcok, stb.) a törvény a megyei jogú városok tulajdonába adta. A tulajdonváltozás a törvény rendelkezése alapján történik meg, nem szerződés alapján. Ezért a módosítás elhagyja a törvényből a Magyar Nemzeti Vagyonkezelő Zrt. feladatára utaló mondatot, mert egyébként az MNV Zrt. feladatait a nemzeti vagyonról szóló törvény szabályozza.

A köznevelési feladatot ellátó egyes önkormányzati fenntartású intézmények állami fenntartásba vételéről szóló CLXXXVIII. törvény módosítása

A 79-80. §-hoz

A rendelkezés a köznevelési feladatot ellátó egyes önkormányzati fenntartású intézmények állami fenntartásba vételéről szóló 2012. évi CLXXXVIII. törvény módosítása a nemzetiségi képzés sajátosságaira tekintettel állapít meg eltérő szabályozást.

Az egyes szakosított szociális és gyermekvédelmi szakellátási intézmények állami átvételéről és egyes törvények módosításáról szóló 2012. évi CXCII. törvény módosítása

A 81-83. §-hoz

A módosítás az érintett szociális és gyermekvédelmi intézmények adósságának átvételével kapcsolatos szabályokat törli az egyes szakosított szociális és gyermekvédelmi szakellátási intézmények állami átvételéről és egyes törvények módosításáról szóló 2012. évi CLXXXIX. törvényből.

Az adósságok teljes átvállalására az önkormányzatok általános adósságkonszolidációja keretében kerül sor, amelynek szabályait a 2013. évi költségvetési törvény rendezi.

A nem teljes mértékű adósságkonszolidációban részesülő önkormányzatok esetén az adósságkonszolidáció pontos mértékének meghatározásához további vizsgálatra van szükség, melyek lefolytatására 2012-ben már nincsen lehetőség, így a megalapozott döntéshozatal érdekében szükséges a részleges adósságkonszolidációt 2013-ra halasztani.

-----STARTING---POINT---VEGE---

IV. Fejezet

Záró rendelkezések

A 84-87. §-hoz

A hatályba léptető, egyes hatályon kívül helyező és átmeneti rendelkezéseket, valamint a jogharmonizációs záradékot tartalmazó előírások.

A társadalombiztosítási nyugdíjrendszertől független, önkéntes tagdíjfizetési elven működő magánnyugdíjpénztári rendszer nem indokolja az aktív központi nyilvántartás és az arra vonatkozó részletszabályok további fenntartását. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény végrehajtásáról szóló 195/1997. (XI. 5.) Korm. rendelet 30/A. §-ának hatályon kívül helyezését az indokolja, hogy e rendelkezés alapján még a 2011. évi visszalépés előtti rendezések voltak megvalósíthatóak, de a vagyonátadással a függőállomány is átadásra került. A 2012-es visszalépőket sem érintheti már a rendelkezés, mert a társadalombiztosítási rendszerbe visszalépő tagok vagyonát 2012. május 31-ével el kellett különíteni. Ennek megfelelően deregulációs célból indokolt a rendelkezés hatályon kívül helyezése.