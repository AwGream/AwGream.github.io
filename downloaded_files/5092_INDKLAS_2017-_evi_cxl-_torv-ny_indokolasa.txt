2017. évi CXL. törvény indokolása

az egyrészről az Európai Közösségek és tagállamaik, másrészről Bosznia és Hercegovina közötti stabilizációs és társulási megállapodáshoz a Horvát Köztársaság Európai Unióhoz történő csatlakozásának figyelembevétele céljából készült Jegyzőkönyv kihirdetéséről

-----STARTING---POINT---ALTALANOS---

Általános indokolás

Az egyrészről az Európai Közösségek és tagállamaik, másrészről Bosznia és Hercegovina közötti stabilizációs és társulási megállapodást (a továbbiakban: Megállapodás) 2008. június 16-án írták alá Luxemburgban. A Megállapodás 2015. június 1-jén hatályba lépett. A Megállapodás célja Bosznia-Hercegovina európai integrációjának elősegítése, ennek keretében az Európai Unió támogatja az ország erőfeszítéseit a jogállamiság és a demokrácia megszilárdítására, ezáltal hozzájárulva a balkáni régió politikai, gazdasági és intézményi stabilizációjához.

A Megállapodást az Európai Közösségek és tagállamaik, valamint Bosznia és Hercegovina közötti Stabilizációs és Társulási Megállapodás kihirdetéséről szóló 2008. évi LV. törvény hirdette ki. Az egyrészről az Európai Közösségek és tagállamaik, másrészről Bosznia és Hercegovina közötti stabilizációs és társulási megállapodáshoz a Horvát Köztársaság Európai Unióhoz történő csatlakozásának figyelembevétele céljából készült Jegyzőkönyvet (a továbbiakban: Jegyzőkönyv) Horvátország Európai Unióhoz történő csatlakozására tekintettel 2016. december 15-én írták alá Brüsszelben. A Jegyzőkönyv 2017. február 1-től ideiglenesen alkalmazandó, ezen időponttól kezdve az Európai Unió és Bosznia-Hercegovina közötti kereskedelmi áruforgalom vámmentesen történik.

2016. február 15-én Bosznia-Hercegovina benyújtotta uniós csatlakozási kérelmét. Mivel az év folyamán a Megállapodás adaptációja terén, a társadalmi-gazdasági reformok mellett a jogállamiságra és a közigazgatásra irányuló reformok megvalósításában is sikerült eredményeket elérnie, az Európai Unió Tanácsa Általános Ügyek Tanácsa 2016. szeptember 20-i ülésén vita nélküli napirendi pontként elfogadta Bosznia és Hercegovina tagfelvételi kérelmét, és felkérte az Európai Bizottságot az országjelentés elkészítésére.

A Bosznia-Hercegovina euro-atlanti integrációs folyamatához biztosított magyar támogatás kormányzati együttműködésünk meghatározó területe. Magyarország az ENSZ Biztonsági Tanácsának 2016. november 8-án kiadott 2315 (2016) számú határozatában kapott felhatalmazással élve, az Európai Unió közös kül- és biztonságpolitikája által koordinált EUFOR ALTHEA program keretein belül katonai egységek küldésével is hozzájárul a balkáni ország biztonságosabbá tételéhez és politikai stabilizációjához. Továbbá a bosznia-hercegovinai parlamentek integrációs felkészülését támogató, magyar vezetésű Előcsatlakozási Támogatási Eszköz eredményeként a bosznia-hercegovinai parlamentek elnökei közös nyilatkozatban vállaltak együttműködési kötelezettséget az uniós csatlakozási folyamat elősegítése érdekében.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza.

A Jegyzőkönyv 3 szakaszból és 9 cikkből áll.

A Jegyzőkönyv I. szakasza kimondja, hogy Horvátország a Megállapodás részes felévé válik az Európai Unióhoz történt csatlakozására figyelemmel és az EU más tagállamaihoz hasonlóan elfogadja és tudomásul veszi a Megállapodás, valamint az ugyanazon a napon aláírt záróokmány mellékletét képező együttes nyilatkozatok és egyoldalú nyilatkozatok szövegét.

A II. szakasz a Megállapodás módosítását tartalmazza egyes mezőgazdasági termékekre, halra és halászati termékekre, feldolgozott mezőgazdasági termékekre és borászati megállapodásokra vonatkozó vámokkal és mennyiségi korlátozásokkal kapcsolatban Horvátország csatlakozására tekintettel.

A III. szakasz az általános és záró rendelkezéseket tartalmazza. A Jegyzőkönyvet az Európai Unió és tagállamai, valamint Bosznia-Hercegovina saját eljárásaiknak megfelelően jóváhagyják. A jegyzőkönyv az utolsó jóváhagyó okirat letétbe helyezésének napját követő első hónap első napján lép hatályba nemzetközi jogilag. A 8. cikk (2) értelmében a Jegyzőkönyv 2017. február 1-jétől ideiglenesen alkalmazandó.

A 3. §-hoz

A törvény a kihirdetését követő napon lép hatályba.

A Jegyzőkönyv az utolsó jóváhagyó okirat letétbe helyezésének napját követő első hónap első napján lép hatályba. Tekintve, hogy valamennyi szerződő fél jóváhagyta a Jegyzőkönyvet, így az nemzetközi jogilag 2017. október 1-én hatályba lépett.