1998. évi X. törvény indokolása

a „Gyalogsági aknák alkalmazásának, felhalmozásának, gyártásának és átadásának betiltásáról, illetőleg megsemmisítéséről” szóló egyezmény megerősítéséről és kihirdetéséről

Indokolás

Az Országgyűlés 1997. november 25-én „A mértéktelen sérülést okozónak, vagy megkülönböztetés nélkül hatónak tekinthető egyes hagyományos fegyverek alkalmazásának betiltásáról, illetőleg korlátozásáról” szóló egyezményhez csatolt jegyzőkönyvek megerősítésével egyidejűleg kötelezettséget vállalt a gyalogsági aknák teljes betiltására. Az 1997. évi CXXXIII. törvénnyel kihirdetett jegyzőkönyvekhez csatolt melléklet 9. pontja szerint a Magyar Köztársaság „ismételten síkraszáll a gyalogsági aknák általános és teljes tilalmáról, illetve felszámolásáról intézkedő nemzetközi szerződés mielőbbi megkötése és annak széles körű elfogadtatása mellett, megerősítve, hogy aktívan hozzá kíván járulni az ezt célzó nemzetközi erőfeszítések sikerre viteléhez”.

Az Oslóban 1997. szeptember 1-18. között megrendezett diplomáciai konferencián elfogadott, a „Gyalogsági aknák alkalmazásának, felhalmozásának, gyártásának és átadásának betiltásáról, illetőleg megsemmisítéséről” szóló nemzetközi egyezményt a Magyar Köztársaság külügyminisztere 1997. december 3-án Ottawában aláírta.

Az egyezmény - 17. cikkének rendelkezései szerint - a megerősítésről, elfogadásról, jóváhagyásról, illetve csatlakozásról szóló 40. okirat letétbe helyezésének időpontjától számított hatodik hónap első napján lép hatályba. Ez a várakozások szerint mintegy másfél-két év múlva következik be. Az egyezmény érinti a Magyar Honvédség feladatainak teljesítését, a honvédelmet érintő nemzetközi szerződésnek tekinthető. Erre tekintettel alkalmazni szükséges az Alkotmány 40/C. §-ának (2) bekezdését, mely szerint a honvédelmet érintő nemzetközi szerződéseket törvényben kell megerősíteni és nyilvánosan kihirdetni.

Az egyezmény 18. cikke azt a lehetőséget szabályozza, hogy az azt megerősítő, elfogadó, jóváhagyó, vagy a csatlakozást bejelentő állam még az egyezmény hatályba lépését megelőzően ideiglenes jelleggel alkalmazza az egyezmény 1. cikke (1) bekezdésében foglaltakat. E cikk ugyanis azokat az alapvető rendelkezéseket tartalmazza, mely szerint a részes államok kötelezik magukat arra, hogy soha, semmilyen körülmények között nem használnak gyalogsági aknát, nem fejlesztenek ki, nem állítanak elő, nem szereznek be, nem halmoznak fel ilyen eszközöket, továbbá senkit nem segítenek abban, hogy az egyezményben részes államok számára tiltott tevékenységet folytasson. Figyelembe véve ezeket, az egyezmény egészét tekintve is alapvető rendelkezéseket, mind politikai, mind nemzetközi jogi indokok alapján szükséges a 18. cikk alkalmazása, tehát az 1. cikk (1) bekezdése rendelkezéseinek érvényesítését már a kihirdetés időpontjától kezdődően és a nemzetközi jogi hatályba lépést megelőzően. Ennek katonai és pénzügyi szempontból is eleget lehet tenni, továbbá az egyezmény aláírása során (Ottawában) a konferencián részes államok közül a számunkra meghatározó jelentőségű országok e szándékukat ugyancsak kifejezésre juttatták.