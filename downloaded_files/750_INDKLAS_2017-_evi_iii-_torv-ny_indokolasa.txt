2017. évi III. törvény indokolása

az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodás és kiegészítő jegyzőkönyveinek kihirdetéséről, valamint a módosító megállapodás kötelező hatályának elismeréséről és kihirdetéséről

Általános indokolás

A törvény célja az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodás (a továbbiakban: megállapodás), a megállapodáshoz készült kiegészítő jegyzőkönyvek, valamint a megállapodás módosításáról szóló megállapodás kihirdetése. A módosító megállapodás vonatkozásában a törvény a kötelező hatály elismerésére is felhatalmazást ad.

A megállapodást Pretoriában, 1999. október 11-én írták alá azzal a céllal, hogy liberalizálják és kiterjesszék az áruk, a szolgáltatások és a tőke két fél közötti forgalmát. A megállapodás 2004. május 1-jén lépett hatályba.

Az Európai Unió bővítése során az új tagállamok kiegészítő jegyzőkönyvek megkötésével váltak a megállapodás szerződős feleivé. Eddig három kiegészítő jegyzőkönyv aláírására került sor:

1. az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodáshoz a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásának figyelembe vétele céljából készült kiegészítő jegyzőkönyv;

2. az egyrészről az Európai Közösségek és tagállamai, másrészről a Dél-afrikai Köztársaság közötti kereskedelemről, fejlesztésről és együttműködésről szóló megállapodáshoz, a Bolgár Köztársaságnak és Romániának az Európai Unióhoz történő csatlakozása figyelembevétele céljából készült kiegészítő jegyzőkönyv;

3. az egyrészről az Európai Közösségek és tagállamai, másrészről a Dél-afrikai Köztársaság közötti kereskedelemi, fejlesztési és együttműködési megállapodáshoz, a Horvát Köztársaságnak az Európai Unióhoz történő csatlakozása figyelembevétele céljából készült kiegészítő jegyzőkönyv.

A megállapodás 103. cikke szerint a megállapodást annak hatálybalépésétől számított öt éven belül felül kell vizsgálni. A Felek 2004-ben felülvizsgálatot végeztek, és megegyeztek arról, hogy szükség van az együttműködés folytatására és kibővítésére Dél-Afrika és az Európai Unió között. Ennek eredményeképp született meg az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodás módosításáról szóló, Kleinmondban, 2009. szeptember 11-én aláírt megállapodás.

Részletes indokolás

Az 1. §-hoz

Az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodás módosításáról szóló, Kleinmondban, 2009. szeptember 11-én aláírt megállapodás az Országgyűlés feladat- és hatáskörébe tartozó nemzetközi szerződésnek minősül, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-a (1) bekezdésének a) pontja alapján a kötelező hatályának elismerésére az Országgyűlés adhat felhatalmazást.

A 2. §-hoz

Az Nsztv. 9. §-a (1) bekezdésére figyelemmel az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodást, valamint kiegészítő jegyzőkönyveit törvénnyel szükséges kihirdetni.

A 3. §-hoz

Az Nsztv. 9. §-a (1) bekezdésére figyelemmel a módosító megállapodást törvénnyel szükséges kihirdetni.

A 4. §-hoz

Az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodást (a továbbiakban: megállapodás) Pretoriában, 1999. október 11-én írták alá azzal a céllal, hogy liberalizálják és kiterjesszék az áruk, a szolgáltatások és a tőke két fél közötti forgalmát. A liberalizáció lépésről lépésre, 2012-re megvalósult. A megállapodás célkitűzései között szerepel többek között a Dél-afrikai Köztársaság támogatása a gazdasági és társadalmi átalakulás folyamatában, a regionális együttműködés elősegítése, valamint az ország gazdasági integrációja Afrika déli régiójába és a világgazdaságba. A megállapodás továbbá - mind kétoldalú, mind regionális szinten - rendszeres politikai párbeszédet teremt a közös érdekeket érintő kérdésekről.

A megállapodásban a gazdasági együttműködés mellett a további előírások számos, nagyon fontos fejlesztéssel kapcsolatos együttműködési területet fednek le, mint például a szociális együttműködést, amely a társulási szabadságra, a munkavállalók jogaira, a gyermekek jogaira összpontosító, szervezett párbeszéden alapul, a környezetvédelmi együttműködést (különösen az éghajlatváltozás kapcsán), a kulturális együttműködést, a kábítószerek és a pénzmosás elleni küzdelmet, az egészségügyi együttműködést, és különösen az AIDS elleni küzdelmet. A megállapodás az Együttműködési Tanács formájában közös intézményi struktúrát hoz létre.

A megállapodás teljes egészében csak 2004. május 1-jén lépett hatályba, de bizonyos, közösségi illetékességi körbe tartozó intézkedéseit már 2000. január 1-jétől alkalmazzák. Magyarország a 2005. június 25-én aláírt, a megállapodáshoz csatolt kiegészítő jegyzőkönyv által vált a megállapodás részesévé.

A megállapodás hiteles magyar nyelvű szövegét a törvény 1. melléklete tartalmazza.

Az 5. §-hoz

A Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásáról szóló, Athénban, 2003. április 16-án aláírt szerződés 6. cikkének (2) bekezdése szerint az új tagállamoknak a megállapodáshoz történő csatlakozásáról kiegészítő jegyzőkönyvben kell megállapodni. Az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodáshoz a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásának figyelembe vétele céljából készült kiegészítő jegyzőkönyvet (a továbbiakban: első kiegészítő jegyzőkönyv) a 2005/206/EK tanácsi határozatnak megfelelően 2005. június 25-én aláírták, és 2004. május 1-jén megkezdték az ideiglenes alkalmazását.

Az első kiegészítő jegyzőkönyv alapján az Európai Unióhoz 2004-ben csatlakozott tíz tagállam a megállapodás Szerződő Feleivé vált, és más tagállamokhoz hasonló módon, elfogadta és tudomásul vette a megállapodás, valamint az ahhoz fűzött mellékletek, jegyzőkönyvek és nyilatkozatok szövegét. Az első kiegészítő jegyzőkönyvet - a 9. cikkének (1) bekezdése alapján - az Európai Közösség és a tagállamok nevében az Európai Unió Tanácsa hagyja jóvá. Az első kiegészítő jegyzőkönyvet a 2006/166/EK tanácsi határozat jóváhagyta, így az 2006. február 1-jén hatályba lépett.

Az első kiegészítő jegyzőkönyv hiteles magyar nyelvű szövegét a törvény 2. melléklete tartalmazza.

A 6. §-hoz

A Bolgár Köztársaság és Románia Európai Unióhoz történő csatlakozásáról szóló, Luxemburgban, 2005. április 25-én aláírt szerződés 6. cikkének (2) bekezdése értelmében az új tagállamoknak a megállapodáshoz történő csatlakozásáról kiegészítő jegyzőkönyvben kell megállapodni.

Az egyrészről az Európai Közösségek és tagállamai, másrészről a Dél-afrikai Köztársaság közötti kereskedelemről, fejlesztésről és együttműködésről szóló megállapodáshoz, a Bolgár Köztársaságnak és Romániának az Európai Unióhoz történő csatlakozása figyelembevétele céljából készült kiegészítő jegyzőkönyvet (a továbbiakban: második kiegészítő jegyzőkönyv) a 2008/74/EK tanácsi határozatnak megfelelően Pretoriában 2007. október 10-én aláírták, és 2007. január 1-jén megkezdték az ideiglenes alkalmazását.

A második kiegészítő jegyzőkönyv alapján a Bolgár Köztársaság és Románia a megállapodás Szerződő Feleivé vált, és más tagállamokhoz hasonló módon, elfogadta és tudomásul vette a megállapodás, valamint az ahhoz fűzött mellékletek, jegyzőkönyvek és nyilatkozatok szövegét. A második kiegészítő jegyzőkönyvet - a 6. cikkének (1) bekezdése alapján - az Európai Közösség és a tagállamok nevében az Európai Unió Tanácsa hagyja jóvá. A 2009/484/EK tanácsi határozat jóváhagyta a második kiegészítő jegyzőkönyvet, így az 2009. május 1-jén hatályba lépett.

A második kiegészítő jegyzőkönyv hiteles magyar nyelvű szövegét a törvény 3. melléklete tartalmazza.

A 7. §-hoz

A Horvát Köztársaságnak az Európai Unióhoz történő csatlakozásáról szóló, Brüsszelben, 2011. december 9-én aláírt szerződés alapján a Horvát Köztársaságnak a megállapodáshoz történő csatlakozásáról kiegészítő jegyzőkönyvben kell megállapodni.

Az egyrészről az Európai Közösségek és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodáshoz, a Horvát Köztársaságnak az Európai Unióhoz történő csatlakozása figyelembevétele céljából készült kiegészítő jegyzőkönyv (a továbbiakban: harmadik kiegészítő jegyzőkönyv) alapján a megállapodás rendelkezései alkalmazandók azon a Dél-afrikai Köztársaságból a Horvát Köztársaságba, vagy a Horvát Köztársaságból a Dél-afrikai Köztársaságba exportált árukra és szolgáltatásokra, amelyek megfelelnek a Megállapodás rendelkezéseinek.

A Kiegészítő Jegyzőkönyv hiteles magyar nyelvű szövege a törvény 4. mellékletében található.

Az Európai Unió Tanácsának 2015/1294/EU határozatával a Jegyzőkönyv 2016. március 1-jén hatályba lépett. Figyelemmel arra, hogy a Jegyzőkönyv hatálybalépéséhez kizárólag az Európai Unió és a Dél-afrikai Köztársaság megerősítése volt szükséges, a törvény nem tartalmazza a Jegyzőkönyv kötelező hatály elismerésére adott felhatalmazást, csupán annak kihirdetéséről rendelkezik. Ezt az indokolja, hogy a 2012. évi III. törvénnyel kihirdetett, az Európai Unió tagállamai és a Horvát Köztársaság között, a Horvát Köztársaságnak az Európai Unióhoz történő csatlakozásáról szóló szerződés 6. cikk (2) bekezdés második francia bekezdése szerint Magyarország a kötelező hatály elismerésére vonatkozó jogát átruházta az Európai Unió Tanácsára. E szerint a tagállamok és az Unió által egy vagy több harmadik országgal kötött szerződéseihez történő Horvátország csatlakozása miatt megkötendő kiegészítő szerződésekben a Tanács - és bizonyos fázisokban a Bizottság - a tagállamok helyett eljárhat. Így az Nsztv. vonatkozó rendelkezéseit az Alaptörvény E) cikk (2) bekezdése szerinti hatáskör-átruházás miatt nem kell alkalmazni.

A 8. §-hoz

A megállapodás 103. cikke szerint a megállapodást annak hatálybalépésétől számított öt éven belül felül kell vizsgálni. A Felek 2004-ben felülvizsgálatot végeztek, és a megállapodás által létrehozott Együttműködési Tanácsban megegyeztek arról, hogy szükség van az együttműködés folytatására és kibővítésére Dél-Afrika és az Európai Unió között. Az Együttműködési Tanács 2005-ben megállapította a megállapodás jövőbeni felülvizsgálatának főbb irányvonalait, majd 2007-ben lefolytatta a megállapodás módosítására irányuló tárgyalásokat.

Az egyrészről az Európai Közösség és tagállamai, másrészről a Dél-afrikai Köztársaság közötti kereskedelmi, fejlesztési és együttműködési megállapodás módosításáról szóló, Kleinmondban, 2009. szeptember 11-én aláírt megállapodás (a továbbiakban: módosító megállapodás) jelentősen kibővítette a Szerződő Felek közötti együttműködést. Fejlesztési területen beemelték a demokratikus elvek, az emberi jogok és a jogállamiság tiszteletben tartásának szempontjait, valamint, a fejlesztési együttműködés célkitűzései között szerepel a hatékony segítségnyújtás elve, és elsőbbséget élveznek a millenniumi fejlesztési célok elérése érdekében végzett műveletek.

Hét új cikkel egészítették ki a megállapodást, amelyek a Dél-Afrikával való együttműködés egy-egy új, viszonylag jól körülhatárolt területének felelnek meg: a tömegpusztító fegyverek és terjesztésük elleni harc; a terrorizmus elleni küzdelem; a pénzmosás, a terrorizmus finanszírozása és a szervezett bűnözés elleni fellépés; az úgynevezett kézi- és könnyűfegyverek gyártása, felhalmozása és az azokkal való kereskedelem elleni küzdelem; a zsoldos tevékenységek megelőzése; a büntetlenség megszüntetése és a nemzetközi igazságszolgáltatás érvényre juttatása érdekében a Nemzetközi Büntetőbíróság és munkája teljes körű támogatása; valamint a migrációs ügyekben folytatandó együttműködés.

A módosító megállapodás hiteles magyar nyelvű szövegét a törvény 5. melléklete tartalmazza.

A Lisszaboni Szerződés hatálybalépését követően megkötött módosító megállapodás vegyes hatáskörben kötött nemzetközi szerződésnek minősül, ami azt jelenti, hogy a módosító megállapodásban az Európai Unió mellett a tagállamok is külön szerződő félként szerepelnek, így a tagállami hatáskörbe tartozás okán a hatályba lépéséhez le kell folytatni mindazokat a belső eljárásokat, melyeket az Nsztv. előír.

A 9. §-hoz

A megállapodás és a kiegészítő jegyzőkönyvek már hatályosak, így a törvény - a 3. §, a 8. § és az 5. melléklet kivételével - a kihirdetését követő napon hatályba lép.

A módosító megállapodást azonban valamennyi tagállamnak ratifikálnia kell, így az - a 2. cikke alapján - az azt követő hónap első napján lép hatályba, amelyen a Felek értesítik egymást a szükséges eljárások befejezéséről. Ennek naptári napját továbbá a törvény a 3. §-a és 5. melléklete - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a külgazdaságért felelős miniszter gondoskodik.