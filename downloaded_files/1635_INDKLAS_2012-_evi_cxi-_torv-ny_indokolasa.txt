2012. évi CXI. törvény indokolása

a bíróságok szervezetéről és igazgatásáról szóló 2011. évi CLXI. törvény, valamint a bírák jogállásáról és javadalmazásáról szóló 2011. évi CLXII. törvény módosításáról

-----STARTING---POINT---ALTALANOS--- 

A bíróságok szervezetéről és igazgatásáról szóló 2011. évi CLXI. törvény (a továbbiakban: Bszi.), valamint a bírák jogállásáról és javadalmazásáról szóló 2011. évi CLXII. törvény (a továbbiakban: Bjt.) elfogadásával az Országgyűlés a magyar igazságszolgáltatás magas színvonalú, Magyarország Alaptörvényének megfelelő, országosan egységes, kiszámítható és időszerű működéséhez szükséges jogi kereteket megteremtette. A törvény célja, hogy a Bszi. és a Bjt. előírásainak pontosításával, kiegészítésével még hatékonyabbá és átláthatóbbá tegye az igazságszolgáltatás működését és annak igazgatását, valamint a központi igazgatás területén az Országos Bírói Tanácsnak (a továbbiakban: OBT) az Országos Bírósági Hivatal (a továbbiakban: OBH) elnöke feletti ellenőrzési jogosítványait tovább erősítse.

A törvény az OBH elnöke igazgatási feladatainak egy részét az OBT hatáskörébe helyezi: az OBT

- a bíró lemondása esetén hozzájárulhat ahhoz, hogy a lemondási idő 3 hónapnál rövidebb legyen, illetve a bírót lemondási időre vagy egy részére mentesítheti a munkavégzési kötelezettség alól,

- a bíró nyugállományba helyezése vagy a felső korhatár elérése esetén dönt a felmentési időre vonatkozóan a munkavégzési kötelezettség alóli mentesítés idejéről,

- felmentést adhat a bírósági vezető és a vezetése alatt álló szervezeti egységben bíráskodó hozzátartozója közötti összeférhetetlenség esetében,

- kivételesen indokolt esetben elrendelheti a társadalom széles körét érintő vagy a közérdek szempontjából kiemelkedő jelentőségű ügyek soron kívüli intézését.

A törvény a már meglévő ellenőrzési jogosítványok mellé továbbiakat biztosít az OBT számára. Az OBH elnöke bizonyos jogosítványait csak az OBT által meghatározott elvek mentén gyakorolhatja. Ez érvényesül például abban az esetben, ha az OBH elnöke a bírói pályázati eljárás során a bírói tanács által felállított rangsortól el kíván térni, vagy abban az esetben, ha a túlterhelt bíróság helyett az eljárásra más bíróságot jelöl ki. A törvény az OBT számára végső soron egyetértési jogot biztosít mind a bírósági vezetői kinevezések, mind a bírói álláspályázatok elbírálása során arra az esetre, ha az OBH elnöke a véleményező bírói testület által nem támogatott pályázót kívánna kinevezni, illetve a bírói testület által felállított rangsortól el kívánna térni.

Mindezek mellett a törvény a működés átláthatóságát is tovább növeli annak biztosításával, hogy az OBT ülésein tanácskozási joggal részt vehet a legfőbb ügyész, a Magyar Ügyvédi Kamara elnöke is, továbbá az OBT elnöke által meghívott érdek-képviseleti szerv mellett az OBT elnöke által meghívott civil szervezet is.

-----STARTING---POINT---RESZLETES---

Az 1. §-hoz

A rendelkezés szövegpontosítást tartalmaz és nyomatékosítja azt az előírást, hogy az OBH elnökét mint a legfőbb igazgatási vezetőt nem illeti meg a jogegységi eljárás indítványozásának joga.

A 2-3. §-hoz

Az egyes bíróságok leterheltségének arányosítása az OBH elnökének kezében lévő központi igazgatási hatáskör. Az ennek eredményes gyakorlásához az OBH elnöke rendelkezik a szükséges statisztikai információkkal és szakmai-infrastrukturális háttérrel. Az OBH elnöke azonban a bíróság kijelölésének jogát sem gyakorolja ellenőrzés nélkül. Ennek egyik eszköze, és a hatáskör gyakorlásának ellensúlya az OBT, illetve az általa megállapított elvek, amelyek alapján az OBH elnöke kijelöli az eljáró bíróságot.

Az eljáró bíróság kijelölése kapcsán a rendelkezés a peres feleknek jogorvoslati jogot biztosít. A kijelölést kezdeményező bíróság értesíti a peres feleket azzal a felhívással, hogy az eljáró bíróság kijelöléséről szóló döntését az OBH elnöke a bíróságok hivatalos, központi honlapján közzéteszi, és a döntés ellen fellebbezésnek van helye. A fellebbezést a Kúria rövid határidővel, nemperes eljárásban bírálja el, vizsgálata csak a kijelölés szabályszerűségére irányul.

A 4. §-hoz

A rendelkezés szövegpontosítást tartalmaz abban a tekintetben, hogy az OBH elnökét nem illeti meg a jogszabályalkotás kezdeményezésének joga. Csak közvetett úton, törvény esetén a törvény kezdeményezésére jogosultaknál, rendelet esetén a Kormánynál vagy az egyes minisztereknél tehet javaslatot a bíróságokat érintő jogszabály megalkotására.

Az OBT függetlenségének hangsúlyosabb megjelenítése érdekében az OBH költségvetésén belül elkülönítetten jelenik meg az OBT költségvetése. Az OBT a saját költségvetését, továbbá a Bíróságokról szóló költségvetési fejezet egészét véleményezi a bíróságok költségvetésére vonatkozó javaslat összeállítása során.

Az OBH elnöke működésének átláthatóbbá tétele és folyamatos figyelemmel kísérhetősége érdekében a törvény előírja, hogy az OBH elnöke az Országgyűlés felé fennálló évi beszámolási kötelezettsége mellett - az éves beszámolók között egy alkalommal - beszámol az Országgyűlés igazságüggyel foglalkozó bizottságának.

Az 5. §-hoz

A rendelkezés pontosítja az Országgyűlés számára készített beszámoló közzétételére vonatkozó előírást, továbbá az OBH elnöke által rendszeres időközönként adott tájékoztatások és beszámolók tartalmára vonatkozó rendelkezést.

Az OBH elnöke saját döntése szerint indokolhatja a határozatait.

A rendelkezés általános szabályként mondja ki az OBH elnökének döntéseivel kapcsolatos indokolási kötelezettséget. A Bjt.-ben jelenleg is meglévő általános jogorvoslati lehetőségen túlmenően az OBH elnökének személyzeti kérdésekkel kapcsolatos feladatkörében hozott határozataival szemben a törvény biztosítja a bírósághoz fordulás lehetőségét, az alkotmányjogi panaszra történő utalással pedig egyértelmű lehetőséget teremt arra, hogy a bíró az OBH elnökének szabályzatával szemben alkotmányjogi panasszal éljen, amelynek eredményeként az Alkotmánybíróság a sérelmezett szabályzatot megsemmisítheti.

A 6. §-hoz

Az OBH elnökének helyettesítését jelenleg az OBH általános elnökhelyettese látja el. A törvény szerint az OBH általános elnökhelyettesének akadályoztatása esetén a helyettesítést az OBH elnökének további helyettesei az OBH elnöke által meghatározott rendben látják el. Helyettesítésre jogosult hiányában az OBH elnökének feladatait végső soron az OBT elnöke látja el.

A 7. §-hoz

A § az OBT hatásköreit bővíti. A központi igazgatás területén az OBT feladata a szolgálati bíróság ügyrendjének jóváhagyása. Az ügyelosztás és a munkateher-mérés területén az új hatáskörök a soron kívüli ügyintézés elrendelésére és az eljáró bíróság kijelölésének elvei meghatározására terjednek ki. Az OBT a személyzeti területen is fontos új jogosítványokat kapott: a törvény egyetértési jogkörökkel ruházza fel a bírósági vezetői kinevezések és a bírói álláspályázatok terén, emellett feljogosítja arra, hogy meghatározza a pályázat elbírálásánál figyelembe veendő elveket a pályázati rangsortól való eltérés esetére, továbbá döntési jogkört kapott egyes összeférhetetlenségi kérdésekben, valamint a felmentési eljárás során a munkavégzési kötelezettség alól való mentesítés területén.

A 8. §-hoz

Mint ahogyan az a 4. §-hoz fűzött indokolásban szerepel, az OBT függetlenségének hangsúlyosabb megjelenítése érdekében az OBH költségvetésén belül elkülönítetten jelenik meg az OBT költségvetése.

A 9. és a 12. §-hoz

Az összbírói értekezlet igazgatásban betöltött szerepének hangsúlyosabbá tétele érdekében a törvény lehetővé teszi, hogy bármely bíróság összbírói értekezlete - természetesen ide értve a Kúria teljes ülését is - napirendi pont felvételére és megtárgyalására tegyen javaslatot az OBT-nek.

A 10. §-hoz

A rendelkezés a korábbi résztvevőkhöz képest a legfőbb ügyésszel, a Magyar Ügyvédi Kamara elnökével és az OBT elnöke által meghívott civil szervezetekkel bővíti az OBT ülésén tanácskozási joggal részt vevők körét, és ezzel erősíti az OBT működésének hatékonyságát, átláthatóságát. Emellett a § pontosítja a zárt ülésen való részvétel lehetőségére vonatkozó szabályozást.

Az OBT ellenőrzi az OBH elnökének központi igazgatási tevékenységét. Az OBT működésének technikai hátterét az OBH biztosítja. Az időszakosan ülésező OBT működése technikai feltételeinek az OBH általi biztosítása költséghatékonysági okból továbbra is indokolt, azonban az üléseken elhangzottak jegyzőkönyvének és összefoglalójának elkészítése túlmutat a technikai feltételek biztosításán, ezért a törvény ezt az OBT-re hárítja.

A 11. §-hoz

A törvény pontosítja a véleményező szerv javaslatának figyelembe vételére vonatkozó előírásokat, továbbá egyetértési jogkört biztosít a bírósági vezetői kinevezések körében az OBT számára, amennyiben a véleményező szerv többségi támogatását el nem nyerő pályázó kinevezéséhez az OBT hozzájárulása szükséges.

A 13-14. §-hoz

A §-ok a Bszi.-t érintő szövegcserés módosító és hatályon kívül helyező rendelkezéseket tartalmazzák.

A 15. §-hoz

A rendelkezés bevezeti, hogy a pályázati eljárás során az azonos pontszámmal rendelkezők közül a sorrendet a bírói tanács általi meghallgatás eredménye alapján kell meghatározni. Ha így is pontegyenlőség áll fenn, a pályázók közül a bírói tanács sorrendet állít fel. Ennek eredményeként a rangsorban egy helyen csak egy pályázó szerepelhet.

A § újraszabályozza a bírói álláspályázatok elbírálásának azon mozzanatát, amelyben a pályázat elbírálója eltér a bírói tanács által felállított rangsortól. A korábbi szabályozáshoz képest, amely az OBT felé utólagos tájékoztatási kötelezettséget írt elő, a törvény úgy módosítja a vonatkozó szabályokat, hogy a törvény hatályba lépését követően az OBT-t a döntéshozatalt megelőző egyetértési jogkör illeti meg. Az új szabályozás alapján az OBH elnöke csak az OBT egyetértése esetén terjeszthet fel kinevezésre a rangsor első helyén álló pályázótól eltérő pályázót, illetve bírálhatja el a pályázatot a rangsor első helyén álló pályázótól eltérő pályázó áthelyezésével.

A 16. §-hoz

A § a 15. §-ban foglaltak miatt szükségessé vált szövegpontosítást vezet át a törvényszövegen.

A 17. §-hoz

A törvény a bírói álláspályázat eredményével szemben jogorvoslatot biztosít oly módon, hogy a pályázaton részt vettek a bírói álláshely betöltését követően kifogással élhetnek a közigazgatási és munkaügyi bíróságnál, amely a kinevezett, illetve áthelyezett bíró esetében megvizsgálja a bírói kinevezés feltételeinek meglétét, illetve a pályázati feltételek teljesülését.

A 18. §-hoz

A törvény megszünteti a határozott idejű bírói kinevezést követő ismételt határozott idejű kinevezés intézményét, helyette a határozott idejű bírói kinevezés automatikusan meghosszabbodik. Egyúttal az „alkalmas, utóvizsgálat lefolytatása indokolt” értékelési fokozatot is megszünteti.

A 19. §-hoz

A rendelkezések pontosítják a „szolgálati érdek” fogalmát, és a szolgálati érdeket a bíróságok közötti ügyteher egyenletes elosztásának biztosításával azonosítják.

A 20. §-hoz

A bíróság megszűnése, illetve hatáskörének, illetékességi területének csökkenése esetére az OBH elnöke számára előírja, hogy különböző bírói álláshelyeket ajánljon fel az áthelyezendő bíró számára, aki ezek közül választhat. Egyúttal megszünteti a felajánlott bírói álláshely visszautasítása esetére vonatkozó felmentési okot, így a bíró áthelyezése semmilyen körülmények között nem eredményezheti a bíró szolgálati viszonyának megszűnését.

A 21. §-hoz

A törvény a korábban is biztosított írásbeliségi garancia és jogorvoslati jog mellett személyes meghallgatás keretében is lehetőséget ad a bíróvizsgálat alkalmával a vizsgált bírónak az értékeléssel kapcsolatos álláspontja ismertetésére.

A 22. §-hoz

A tényállás mind teljesebb körű felderítése érdekében a rendelkezés bővíti azoknak a körét, akiknek a véleményét a bíró minősítésére irányuló eljárás keretében a vizsgálóbiztosnak kötelezően be kell szereznie, továbbá kötelezővé teszi az eljárás alá vont bíró és az értékelő elnök meghallgatását.

A 23. §-hoz

A törvény pontosítja az egészségügyi alkalmatlansági eljárás első szakaszának szabályait, és lehetőséget biztosít a bíró számára, hogy személyes meghallgatás keretében is ismertethesse az egészségügyi alkalmatlanságával kapcsolatban a bíróság elnöke által tett megállapításokra vonatkozó észrevételeit.

A 24. §-hoz

A törvény egyértelműsíti, hogy a bírót a köztársasági elnök menti fel. Új felmentési okként határozza meg azt az esetet, ha a pályázat eredményével szembeni jogorvoslati eljárás során megállapítást nyert, hogy a bíró kinevezésének törvényi feltételei nem állnak fenn.

A bíró kérelmére a felmentési idő alatt a munkavégzési kötelezettség alóli mentesítés időtartama korlátlanul csökkenthető.

A 25. §-hoz

A törvény új szakasszal egészíti ki a törvényt, amely a szolgálati bíróság ügyrendjéről rendelkezik. A szolgálati bíróság maga állapítja meg ügyrendjét, amelyet az OBT hagy jóvá. Az ügyrendnek kötelező tartalmi eleme az ügyelosztási rend. A szolgálati bíróság ügyrendje a bírák számára nyilvános. Ez a rendelkezés a szolgálati bíróság eljárása esetén is egyértelműen garantálja a törvényes bíróhoz való jognak az érvényesülését.

A 26. §-hoz

A törvény megerősíti azt az előírást, amely szerint az OBH elnöke kizárólag azok esetében kezdeményezheti a fegyelmi eljárás megindítását, akik tekintetében a munkáltatói jogkört gyakorolja, azaz az általa kinevezett bírósági vezetők, valamint az OBH-ba beosztott bírák tekintetében.

A 27. §-hoz

A törvény rögzíti, hogy a munkavégzés alóli mentesítésre vonatkozó szabályokat a módosítással érintett § tekintetében is alkalmazni kell.

A 28. §-hoz

A rendelkezés a Bjt.-t érintő szövegcserés módosító rendelkezéseket tartalmazza.

A 29. §-hoz

Hatályukat vesztő rendelkezések.

-----STARTING---POINT---VEGE---

A 30. §-hoz

Hatályba léptető rendelkezést tartalmaz.

A 31. §-hoz

Sarkalatossági záradék.