2010. évi LVIII. törvény indokolása

a kormánytisztviselők jogállásáról

-----STARTING---POINT---ALTALANOS--- 

A kormánytisztviselői törvény - a rendszerváltás óta eltelt 20 év közigazgatási működési tapasztalatai alapján - számos ponton korrigálja a központi közigazgatásban dolgozók foglalkoztatási jogviszonyának rendszerét, új életpályát vázolva fel a kormánytisztviselők számára.

A szabályrendszer kidolgozásakor azonban nem lehetett figyelmen kívül hagyni hazánk jelenlegi rendkívül nehéz gazdasági helyzetét, melynek következtében az új szabályozás kiemelten irányul egyfelől a foglalkoztatás - így különösen a jogviszony megszüntetés - feltételeinek rugalmasabbá és takarékosabbá tételére, másfelől a felkészült munkaerő megnyeréséhez szükséges eszközök biztosítására.

A juttatási rendszert érintő strukturális átalakításokra és az életpálya más, jelentős anyagi erőforrásokat igénylő elemeinek felvázolására jelenleg nincs reális lehetőség.

A közszolgálat lényegi eleme, hogy a jogviszony létrejötte nem egymás mellé rendelt felek kötöttségektől mentes egyeztetésének és megállapodásának tárgya és eredménye, hanem az állam egyoldalú aktusa, melynek során - jogszabály által részletesen kidolgozott feltételrendszer szerint - kinevezi a jövendő köztisztviselőt, kormánytisztviselőt, megbízva bizonyos feladatkör, munkakör vagy tisztség ellátásával. A magánszemély ebben a viszonyrendszerben érdemben pusztán a kinevezés elfogadásáról vagy el nem fogadásáról dönthet, annak feltételeiről nem.

Utalni kell a Ktv. hatályos 5. §-ának utolsó fordulatára is, amennyiben ezen jogviszonyból fakadóan a feleket a munkavégzésen túl további jogosultságok illetik és kötelezettségek terhelik, ami sok mindent jelenthet, de egyértelműen kiemeli ezt a jogviszonyt az egyszerű munkaszerződések világából.

A fentiek alapján jelentős rendszertani következetlenség és aszimmetria jellemzi a hatályos Ktv.-t a központi államigazgatás vonatkozásában, amennyiben a köztisztviselő (Ktv. 16. §) bármikor, indokolás nélkül 2 hónap lemondási idővel megszüntetheti jogviszonyát, amely adott esetben egy állami feladat ellátását is veszélyeztetheti. Ezzel szemben az állam, mint munkáltató csak valós és okszerű indokolással alátámasztottan, meghatározott esetekben és olyan jogcímen (alkalmatlanság) szüntetheti meg a közszolgálati jogviszonyt, amely a mai bírói gyakorlat szerint lényegében alkalmazhatatlan.

Nincs alkotmányos, célszerűségi vagy etikai alapja annak, hogy a köztisztviselők a többi foglalkoztatotthoz képest - éppen az állammal szemben - kiemelt védelmet élvezzenek és de facto felmenthetetlenné váljanak az állami feladatok végrehajtása során. Sőt, a jelenlegi fokozott védelemjelentős részben okolható azért, hogy a magyar közigazgatás hatékonyság a alacsony és közmegítélése rossz.

Az Alkotmánybíróság elvi éllel kimondta, hogy a jogviszony szabad felmondásának joga a munkáltatót és a munkavállalót egyaránt megilleti. A törvény- többek között - ezt az alapelvet is érvényesíteni kívánja [ld.: 67/2009. (VI. 29.) AB hat.].

A fentiek alapján méltányos megoldás, hogy az államot - ebben az elismerten számára alkotmányosan erősebb helyzetében - megillesse az a jog, hogy legalább olyan feltételekkel szüntethesse meg a jogviszonyt, mint a kormánytisztviselő, azaz indokolás nélkül, 2 hónapos felmentési idővel.

A törvény hatályba lépésével a Ktv. hatálya alá tartozó munkáltatóknál foglalkoztatottak közszolgálati jogviszonya kormánytisztviselői jogviszonnyá, a vezetők megbízása vezetői munkakörré alakul át. Ezzel megnyílik a lehetőség a szükséges átalakítások racionális költségvetési terhek melletti végrehajtásához.

A törvény előzménye lehet egy, a követelményeket magas színvonalon teljesítő közszolgálati dolgozóknak komparatív előnyöket és biztonságot garantáló, megalapozott, a lehető legszélesebb hatályú, koherens közszolgálati szabályozás megalkotásának.

-----STARTING---POINT---RESZLETES---

Az 1. §-hoz

A törvény hatálya a központi államigazgatási szervekre, a kormányhivatalokra és a rendvédelmi szervek nem hivatásos állományú tagjaira terjed ki; nem érinti az autonóm államigazgatási szerveket és a helyi önkormányzati hivatalokat.

A 2. §-hoz

A kormánytisztviselői jogviszonyra fő szabályként a törvényben foglalt rendelkezéseket kell alkalmazni; a nem szabályozott kérdésekben a Ktv. előírásai irányadók. E jogviszonyra a Munka Törvénykönyve azon rendelkezései alkalmazandók, amelyeket a Ktv. és a törvény kijelöl.

A 3-5. §-hoz

A jogviszony létesítésének, módosításának és megszüntetésének általános, illetőleg a Ktv.-től eltérő szabályait állapítja meg.

A 6. §-hoz

A jogviszony tartalmát tekintve a törvény - figyelemmel arra, hogy a vezetői pozíció ténylegesen egy munkakör ellátását jelenti - szabályozza a vezetői státuszt, megszüntetve ezzel a vezetői megbízással járó formális kettősséget. Ennek következtében megszűnnek a vezetői megbízás visszavonását követő problémák is.

A 7-10. §-hoz

A rendelkezések közül kiemelendő a felmentés liberalizálása, miután megszüntetésre kerül a munkáltató indokolási kötelezettsége, továbbá csökken a felmentési idő mértéke is. A felmentési idő - a lemondási idő tartamával megegyezően - 2 hónapos mértékben kerül megállapításra.

A 11. §-hoz

Kormányhivatalok és központi hivatalok esetében - a besorolási fokozatot nem érintő - munkaköri megnevezés megállapítását teszi lehetővé.

A 12-14. §-hoz

A törvény a Ktv. előírásaihoz képest szűkíti a vezetői munkakörök lehetséges számát, amennyiben főosztályvezető helyettesítésére - szervezeti egység vezetése nélkül - egy főosztályvezető-helyettesi munkakör betöltését teszi lehetővé.

A központi államigazgatás - mint munkáltató - vonzerejét növelendő, bevezetésre kerül a közigazgatási (fő)tanácsadói cím, amely már a kinevezéstől magasabb javadalmazást biztosíthat a megfelelő szakmai tapasztalattal rendelkezőknek.

A 15. §-hoz

A rendkívüli munkavégzés időtartamát évi 200 órában maximálja, melyért legfeljebb 25 munkanap szabadidő átalány állapítható meg.

A 16. §-hoz

A kormányzati érdekből történő kirendelés feltételeit rögzíti.

A 17. §-hoz

Az igazgatási szünet elrendelésével kapcsolatos szabályokat tartalmazza.

A 18-24. §-hoz

A kormánytisztviselők illetményrendszerére és a jubileumi jutalom feltételeire vonatkozó szabályokat rögzíti. Kiemelendő, hogy a jövőben a központi hivatalok vezetői államtitkári, helyettesei helyettes államtitkári illetményre lesznek jogosultak.

A jubileumi jutalomra jogosító idő számításának szabályai a beszámítható foglalkoztatási jogviszonyok tételes felsorolásával kerülnek megállapításra.

A 25-29. §-hoz

A törvény a Ktv.-ből átemelve rendezi a kormányzati szolgálati jogviszonnyal összefüggő adatkezelés egyes szabályait, a közszolgálati nyilvántartás és a kormányzati szolgálati ellenőrzés feltételeit, az érdekegyeztetést, valamint a politikai főtanácsadók, a politikai tanácsadók státuszát.

A 30-55. §-hoz

A központi államigazgatási szervekről, valamint a kormány tagjai és az államtitkárok jogállásáról szóló 2010. évi LXIII. törvény 78. § (18) bekezdése a közigazgatási államtitkár és helyettes államtitkár jogállását a köztisztviselőkről szóló 1992. évi XXIII. törvény keretei között szabályozta. Jelen módosítással e szabályozás bekerül a kormánytisztviselők jogállásáról szóló törvénybe, változatlan tartalommal.

Az 56-58. §-hoz

A törvény a Ktv.-ből átemelve rendezi az ügykezelők státuszát is.

Az 59-63. §-hoz

A kormánytisztviselői jogviszonyra vonatkozó új rendelkezések alapján és azonos tartalommal módosítja az érintett közigazgatási munkavállalókra vonatkozó, a Munka Törvénykönyvében rögzített szabályokat.

-----STARTING---POINT---VEGE---

A 64. §-hoz

Felhatalmazó rendelkezéseket tartalmaz az igazgatási szünet időtartamára, s a munkáltatói jogkör gyakorlására vonatkozóan.

A 65. §-hoz

Hatálybaléptetésről szóló rendelkezést tartalmaz.

A 66. §-hoz

A törvény módosítja a Ktv. egyes rendelkezéseit, melyek egyfelől a törvény hatályának megváltoztatásához kapcsolódnak, másfelől biztosítják a törvényben szereplő módosításokkal érintett törvényi rendelkezések átvezetését.

Új általános szabály, hogy a jogellenesen elbocsátott köztisztviselő a munkáltatói jogsértés súlyához igazodó általány kártérítésre lesz jogosult, és csak kivételes esetben (pl. felmentési tilalomba ütköző felmentés) lesz mód a visszahelyezésre. Ekkor viszont a bírósági eljárás során igazolni szükséges a kárenyhítés érdekében tett erőfeszítéseket, így például azt, hogy a volt köztisztviselő keresett-e aktívan állást, együttműködött-e a munkaügyi központtal. Az említett szabály hatálya természetesen kiterjed a kormánytisztviselői jogviszonyra is.

A 67. §-hoz

Számos olyan hivatásos állományban lévő személy van, akik jelenleg egyes minisztériumokban teljesítenek szolgálatot és a jogutódlások következtében másik tárcánál továbbfoglalkoztatási kötelezettség jelentkezne. Az ezzel kapcsolatos anomáliák kiküszöbölésére szükségessé vált a Hszt. szabályainak módosítása a továbbfoglalkoztatási kötelezettség vonatkozásában.

A 68. §-hoz

Az Állambiztonsági Szolgálatok Történeti Levéltára az Országgyűlés alá rendelt intézmény, indokolt, hogy dolgozóira ne a kormánytisztviselői, hanem a köztisztviselői törvény rendelkezései vonatkozzanak.

A 69-74. §-hoz

A szükséges törvényhelyi átvezetéseket tartalmazza.

A 75-76. §-hoz

Hatályon kívül helyező és átmeneti rendelkezéseket tartalmaz.