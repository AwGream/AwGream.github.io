2011. évi I. törvény indokolása

a Magyar Nemzeti Bankról szóló 2001. évi LVIII. törvény módosításáról

-----STARTING---POINT---ALTALANOS--- 

Az MNB törvény előírásai a monetáris tanács tagjaitól megkövetelik, hogy monetáris, pénzügyi, illetőleg a hitelintézeti tevékenységgel kapcsolatos kérdésekben kiemelkedő elméleti, illetőleg gyakorlati szakmai ismeretekkel rendelkezzenek. Annak érdekében, hogy a monetáris tanács MNB elnökén és alelnökein kívüli tagjai esetében a különböző szempontok átfogó mérlegelése, ennek révén a döntések megalapozottsága tovább javuljon, a törvénymódosítás előírja, hogy ezen tagokat az Országgyűlés Gazdasági és Informatikai Bizottságának javaslatára az Országgyűlés választja meg és menti fel. Ez egyben jelentős közeledést jelent az Európai Unió gyakorlata felé, hiszen azon tagállamok közül, amelyek az eurót még nem vezették be és ezért az önálló monetáris politikai döntéshozatal még jelentős szereppel bír, a parlament számos esetben (ezek között említhető Bulgária, Lengyelország, Lettország, Litvánia, Románia, Svédország) fontos szerepet játszik a monetáris politikát irányító testületek tagjainak kiválasztásában.

-----STARTING---POINT---RESZLETES---

Az 1. §-hoz

A törvény előírja, hogy a monetáris tanács MNB elnökén és alelnökein kívüli tagjait az Országgyűlés Gazdasági és Informatikai Bizottságának javaslatára az Országgyűlés választja meg és menti fel.

A 2-3. §-hoz

A monetáris tanács MNB elnökén és alelnökein kívüli tagjainak megválasztására vonatkozó új törvényi szabályozás miatti jogtechnikai pontosításokat tartalmaz az MNB elnökére illetve alelnökeire vonatkozó szabályozásban.

A 4. §-hoz

Pontosítja azt az előírást, hogy a törvény által az összeférhetetlenséggel összefüggésben előírt nyilatkozattételi kötelezettséget a monetáris tanács tagjainak kinél kell megtenniük.

Az 5. §-hoz

Kifejezetten rögzítésre kerül, hogy a korábbi előírások alapján kinevezett monetáris tanácsi tagok megbízatásuk megszűnéséig továbbra is a monetáris tanács tagjai maradnak.

-----STARTING---POINT---VEGE---

A 6. §-hoz

Hatálybalépéssel összefüggő rendelkezéseket tartalmaz.

A 7. §-hoz

Az MNB törvény módosításáról szóló 2007. évi LXXXV. törvény hatályon kívül helyezése azért szükséges, mivel a monetáris tanács MNB elnökén és alelnökein kívüli tagjainak kinevezésére - nem pedig megválasztására - tartalmaz előírásokat.