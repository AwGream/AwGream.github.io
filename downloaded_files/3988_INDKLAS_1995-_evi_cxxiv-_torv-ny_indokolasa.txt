1995. évi CXXIV. törvény indokolása

egyes törvényeknek a munkaerőpiaci alap létrehozásával kapcsolatos módosításáról

-----STARTING---POINT---ALTALANOS--- 

-----STARTING---POINT---RESZLETES---

I.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Az 1. §-hoz

A törvénymódosítás egyik célja a foglalkoztatási érdekegyeztetés szervezetének részleges átalakítása. A jelenleg hatályos szabályozás szerint a foglalkoztatási érdekegyeztetés országos szinten az Érdekegyeztető Tanács Munkaerőpiaci Bizottságában, megyei, fővárosi szinten a megyei (fővárosi) munkaügyi tanácsokban folyik. A Javaslat az országos szintű foglalkoztatási érdekegyeztetés fő színteréül az Érdekegyeztető Tanácsot jelöli meg. Ezzel a megoldással a Javaslat elősegíti azt, hogy a munka világával kapcsolatos valamennyi érdekegyeztető tevékenység az Érdekegyeztető Tanácson belül bonyolódjon. Ugyanakkor a Javaslat nem zárja ki, hogy az Érdekegyeztető Tanács egyes - az érdekegyeztetéssel kapcsolatos - jogköreit a bizottságaira átruházza.

A foglalkoztatási érdekegyeztetésnek a megyei szintű szervezetét a Javaslat nem érinti.

A 2-3. §-hoz

A Javaslat a Munkaerőpiaci Alap létrejöttével párhuzamosan új egyeztető szerv az Országos Munkaerőpiaci Tanács megalakítását rendeli el. Az új testület létrehozásának célja, hogy a Munkaerőpiaci Alap pénzeszközeinek felhasználása során elősegítse a munkaadók, a munkavállalók, valamint a Kormány érdekeinek hatékony érvényesülését. Ennek a célnak megfelelően szabályozza a Javaslat az Országos Munkaerőpiaci Tanács tagjainak megbízását, a megbízás visszavonását. Úgyszintén e cél elérése érdekében a Javaslat az Országos Munkaerőpiaci Tanácsot széleskörű javaslattevő jogosítványokkal ruházza fel a Munkaerőpiaci Alap pénzeszközeinek felhasználása tekintetében.

A 4-5. §-hoz

A Javaslat a Rehabilitációs Alapról szóló 1993. évi XVIII. törvény hatályon kívül helyezésével, illetőleg a Rehabilitációs Alapnak a Munkaerőpiaci Alapba történő bevonásával összefüggésben a foglalkoztatási törvénynek a foglalkoztatást elősegítő támogatásokra vonatkozó szabályait kiegészíti a megváltozott munkaképességű személyek foglalkoztatásának támogatására vonatkozó rendelkezéssel. Ennek megfelelően a Munkaerőpiaci Alap rehabilitációs alaprészéből támogatás nyújtható megváltozott munkaképességű személyek foglalkoztatását elősegítő beruházáshoz, külön rendeletben meghatározott, beruházásnak nem minősülő bővítéshez, egyéb fejlesztési célú kifizetéshez.

A Javaslat a pályakezdő munkanélküliek foglalkoztatásának elősegítése érdekében új támogatási forma bevezetését írja elő. Ennek részletes szabályait kormányrendelet fogja megállapítani, amely a támogatás tekintetében a törvény szabályainál kedvezőbb szabályokat tartalmazhat.

A 6-7. §-hoz

A Munkaerőpiaci Alap létrehozása, valamint új támogatási formáknak a Javaslat 4-5. §-a által történő bevezetése szükségessé teszi a foglalkoztatást elősegítő támogatásokra vonatkozó eljárási szabályok módosítását is. Ennek megfelelően a Javaslat meghatározza, hogy az egyes támogatások a Munkaerőpiaci Alapnak mely alaprészéből nyújthatók. Ezen túlmenően a Javaslat a munkaügyi miniszternek a foglalkoztatást elősegítő támogatásokra vonatkozó szabályozási jogkörét kibővíti a válsághelyzetek kezelésére nyújtható támogatással kapcsolatos szabályozási jogkörrel.

A 8. §-hoz

A Javaslat a Munkanélküliek Szolidaritási Alapja, a Foglalkoztatási Alap, a Szakképzési Alap, a Rehabilitációs Alap összevonásával új pénzalapot, a Munkaerőpiaci Alapot hoz létre. A Munkaerőpiaci Alap az összevonásra került alapok "jogutódjaként" tekinthető, mert a Javaslat szerint ezen alapok követelései és tartozásai a Munkaerőpiaci Alapot illetik meg, illetőleg terhelik. A Munkaerőpiaci Alap létrehozására összetett cél megvalósítása érdekében került sor. Annak érdekében, hogy az Alap e cél valamennyi elemének eleget tegyen, a Javaslat - a pénzeszközök felhasználásának célja szerint - a Munkaerőpiaci Alapon belül alaprészek elkülönítését írja elő, amelyek pénzeszközeinek mértékét az éves költségvetési törvény határozza meg.

A 9-10. §-hoz

A Javaslat az általános államháztartási szabályoknak megfelelően meghatározza a Munkaerőpiaci Alappal rendelkezni jogosult minisztert. E jogot a munkaügyi miniszter gyakorolja - az Alap rehabilitációs alaprésze tekintetében - a népjóléti miniszterrel egyetértésben. A Javaslat részletesen szabályozza a rendelkezési jog tartalmát is. A Javaslat szerint a munkaügyi miniszternek rendelkezési joga gyakorlása során figyelemmel kell lennie az Országos Munkaerőpiaci Tanács által tett javaslatokra. E javaslatoktól csak igen szűk körben térhet el, illetőleg e javaslatok hiányában csak a törvényjavaslat által meghatározott esetekben hozhat döntést.

A Javaslat rendelkezik a Munkaerőpiaci Alap pénzeszközeit kezelő szervekről, valamint átmeneti megoldást tartalmaz arra az esetre, ha a munkanélküli ellátások kifizetésére az Alap pénzeszközei nem nyújtanak fedezetet.

A Javaslat részletes szabályokat tartalmaz a Munkaerőpiaci Alap maradványának felhasználására, valamint az egyes alaprészek közötti átcsoportosításra vonatkozóan.

A 11-16. §-hoz

A Javaslat részletesen szabályozza azokat a befizetéseket, amelyek a Munkaerőpiaci Alap bevételét képezik.

A munkaadói járulék mértékét a csődeljárásról, a felszámolási eljárásról és a végelszámolásról szóló 1991. évi IL. törvény hatálya alá tartozó gazdálkodó szervezet vonatkozásában a munkaadói járulék általános 4,2 százalékos mértékénél 0,3 százalékkal magasabb mértékben határozza meg. Ennek a szabályozásnak az az indoka, hogy a Javaslat a Bérgarancia Alapnak a Munkaerőpiaci Alapba történő beépítésével egyidejűleg a bérgarancia járulékot összevonja a munkaadói járulékkal.

A hatályos szabályozás szerint a munkavállalói járulékfizetés alapja a munkavállaló főfoglalkozású munkaviszonya alapján kapott bruttó kereset. A gyakorlatban számos problémát okozott a főfoglalkozású munkaviszony fogalmának értelmezése, figyelemmel arra, hogy ezt a fogalmat a jog nem ismeri. A Javaslat ezt úgy oldja fel, hogy ha a munkavállalónak egyidejűleg több munkaviszonya van, valamennyi munkaviszony tekintetében előírja a munkavállalói járulékfizetési kötelezettséget.

A Javaslat - figyelemmel arra, hogy hatályon kívül helyezi a Rehabilitációs Alapról szóló 1993. évi XVIII. törvényt - a rehabilitációs hozzájárulásról szabályait a foglalkoztatási törvényben helyezi el. A szakképzési hozzájárulásra vonatkozó rendelkezések - kisebb módosításokkal - továbbra is a szakképzési hozzájárulásról és a Szakképzési Alapról szóló 1988. évi XXIII. törvény keretében maradnak.

A Javaslat a Rehabilitációs Alapról szóló 1993. évi XVIII. törvényben foglaltakkal megegyezően rendezi a rehabilitációs hozzájárulási kötelezettséget, és részletes szabályokat tartalmaz a munkaadói és a munkavállalói járulék, valamint a rehabilitációs hozzájárulás befizetésére vonatkozóan.

A 17-19. §-hoz

A Javaslat a Munkaerőpiaci Alap foglalkoztatási, szakképzési és működési alaprészének felhasználására vonatkozóan sajátos szabályokat állapít meg. E szabályok az egyes alaprészek központi és a megyei (fővárosi) munkaügyi központok által felhasználható pénzügyi keretre történő felosztására vonatkoznak, továbbá meghatározzák azokat a célokat, amelyekre a foglalkoztatási alaprész pénzeszközei felhasználhatók. A szakképzési alaprész pénzeszközeinek felhasználási céljait továbbra is a szakképzési hozzájárulásról és Szakképzési Alapról szóló 1988. évi XXIII. törvény határozza meg.

A 20-21. §-hoz

A fekete munka elleni fellépés hatékonyságának elősegítése érdekében a Javaslat a megyei (fővárosi) munkaügyi központ hatósági ellenőrzési jogkörét kiegészíti a munkaszerződés írásbafoglalásának ellenőrzésével. Ennek megfelelően módosulnak a foglalkoztatási törvénynek a rendbírság kiszabására vonatkozó rendelkezései. A jövőben a munkaadó akkor is rendbírságot köteles fizetni, ha a munkaszerződés írásbafoglalását elmulasztja. A Javaslat bővíti a foglalkoztatási törvényben szabályozott rendbírság kiszabására jogosult szervek körét. A Javaslat szerint a rendbírság kiszabására a megyei (fővárosi) munkaügyi központon kívül az Országos Munkabiztonsági és Munkaügyi Főfelügyelőség felügyelője is jogosult.

II.

A szakképzési hozzájárulásról és a Szakképzési Alapról szóló 1988. évi XXII. törvény módosítása

A 22-27. §-hoz

A Munkaerőpiaci Alap létrehozása indokolttá teszi a szakképzési hozzájárulásról és a Szakképzési Alapról szóló 1988. évi XXIII. törvény módosítását is.

A Javaslat a szakképzési hozzájárulásra kötelezettek körét a magánszemélyek jövedelemadójáról szóló szabályok tervezett változásával összhangban állapítja meg. Úgyszintén az adózás rendjére vonatkozó szabályozáshoz igazodóan rendelkezik a Javaslat a szakképzési hozzájárulási kötelezettség teljesítésének módjáról és csökkentésének lehetőségéről.

A Javaslat - figyelembevéve, hogy az Európai Unióhoz való csatlakozás nemzeti érdek - a Munkaerőpiaci Alap szakképzési alaprészéből hozzájárulás biztosítását írja elő az Európai Unió szakképzési programjaihoz való csatlakozás hazai forrásának biztosításához.

A szakképzésről szóló 1993. évvi LXXVI. törvény módosításáról rendelkező 1995. évi LXXXIV. törvény az Országos Képzési Tanács helyett képzéssel kapcsolatos irányítási feladatok tekintetében szakmai döntéselőkészítő, véleményező, javaslattevő szervként az Országos Szakképzési Tanácsot hozta létre. Az Országos Munkaerőpiaci Tanács, valamint a Munkaerőpiaci Alap létrehozása szükségessé teszi az Országos Szakképzési Tanács jogkörére, valamint a megyei (fővárosi) munkaügyi tanács szakképzéssel kapcsolatos jogkörére vonatkozó szabályok módosítását is. A Javaslat hatályos szabályozásnál egyértelműbben határozza meg a Munkaerőpiaci Alap szakképzési alaprészéből nyújtható támogatások tekintetében döntésre jogosult szerveket.

III.

A Bérgarancia Alapról szóló 1994. évi LXVI. törvény módosítása

A 28-29. §-hoz

A Bérgarancia Alapról szóló 1994. évi LXVI. törvény egyes szabályait - azok hatályon kívül helyezésével párhuzamosan - a Javaslat beépíti a foglalkoztatási törvénybe, az eljárási szabályokra vonatkozó rendelkezéseket az egyes törvények közötti összhang megteremtése érdekében módosítja. A Munkaerőpiaci Alap létrehozásától függetlenül e törvénynek egy szabálya módosul. A Bérgarancia Alap működésének eddigi tapasztalatai szerint a munkáltató több hónapos bértartozásával szemben a jelenleg jogosultakként kifizethető 48.800 Ft-os összeg rendkívül alacsony, nem segíti kellően a támogatás rendeltetésszerű működését. A bértartozás megelőlegezésénél figyelembevehető, a kötelező legkisebb munkabér négyszeresének megfelelő kifizetési határ a Javaslat szerint a kötelező legkisebb munkabér ötszörösére emelkedne.

-----STARTING---POINT---VEGE---

IV.

Záró rendelkezések

A 30. §-hoz

A Javaslat a hatálybalépésével egyidejűleg hatályon kívül helyezi a foglalkoztatás elősegítéséről és a munkanélküliek ellátásáról szóló 1991. évi IV. törvény, a szakképzési hozzájárulásról és a Szakképzési Alapról szóló 1988. évi XXIII. törvény, valamint a Bérgarancia Alapról szóló 1994. évi LXVI. törvény - a módosítás következtében szükségtelenné váló szabályokat tartalmazó - §-ait. Hatályon kívül helyezésre kerül továbbá a Rehabilitációs Alapról szóló 1993. évi XVIII. törvény, amelynek egyes szabályai beépülnek az 1991. évi IV. törvénybe, az egyes eljárási rendelkezéseket pedig - törvényi felhatalmazás alapján - miniszteri rendelet fogja tartalmazni. A Javaslat 1996. július 1-jétől megszünteti a pályakezdők munkanélküli segélyét. Ennek az az oka, hogy ez a segélyezési forma nem ösztönzi a fiatalokat a munkába állásra, rövid idejű várakozási időtartamot követően előzetes munkavégzés nélkül juttatja a tanulmányaikat befejező, elhelyezkedni nem tudó fiatalokat munkanélküli ellátáshoz. E helyett a Javaslat 5. §-a olyan foglalkoztatást elősegítő támogatás lehetőségét teremti meg, amely növeli a fiatalok munkába állásának esélyeit. A Javaslat szerint a pályakezdők munkanélküli segélye megszüntetésének időpontjáig szükséges az erre vonatkozó kormányrendelet kiadása.

A Javaslat értelmező és átmeneti rendelkezéseket tartalmaz az Országos Munkaerőpiaci Tanács, valamint a Munkaerőpiaci Alap létrejöttével összefüggésben.