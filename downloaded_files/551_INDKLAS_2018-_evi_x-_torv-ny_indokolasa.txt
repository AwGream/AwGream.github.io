2018. évi X. törvény indokolása

a Magyarország Kormánya és a Kínai Népköztársaság Kormánya között a diplomáciai célú ingatlanok vásárlásáról szóló Egyetértési Megállapodás kihirdetéséről

Általános indokolás

Jelen törvény célja a Magyarország Kormánya és a Kínai Népköztársaság Kormánya között a diplomáciai célú ingatlanok vásárlásáról szóló 2017. november 28-án Budapesten aláírt Egyetértési Megállapodás (a továbbiakban: Megállapodás) kötelező hatályának elismerése és kihirdetése.

A Kormány a Keleti Nyitás politikájának részeként törekszik a magyar-kínai kapcsolatrendszer sokoldalú fejlesztésére, amelynek keretében a jelen törvényben egyaránt rendezést nyer a hosszú ideje napirenden levő, Magyarország pekingi nagykövetsége részére bérelt ingatlan (Peking, Dongzhimenwai Dajie 10.), valamint a Kínai Népköztársaság 2017. elején Magyarország Kormányának előterjesztett kérése alapján a nagykövetségi rezidenciával szomszédos, 1068 Budapest, Benczúr u. 19. szám alatti ingatlan megvásárlásának kérdése.

A pekingi diplomáciai jelenléttel szemben támasztott kormányzati elvárásoknak hosszú távon - munka- és költséghatékonysági szempontokból - akkor tud a legjobban megfelelni a nagykövetség, ha elhelyezése továbbra is a jelenlegi ingatlanegyüttesben kerül biztosításra. A 2000-es évek elején felmerült a nagykövetségi ingatlan felépítményeinek megvásárlása és a telek 70 éves tartós bérlete. A kínai fél részéről 2017 novemberében megerősítették, hogy jóllehet a kínai állam 2008 óta nem engedélyezi az egyes országok részére a saját, bérelt nagykövetségi ingatlanjaik megvásárlását, a 2003-ban a magyar és a kínai kormány között létrejött a nagykövetségi ingatlanokra kölcsönösen vonatkozó megállapodás okán mégis jóváhagyták a pekingi magyar nagykövetségi ingatlan megvásárlását. A nemzetközi szerződés a budapesti és pekingi ingatlanok kérdését összekötve mindkét fél számára kölcsönösen előnyős módon rendezi az érintett diplomáciai ingatlanok helyzetét. A tárgyalások eredményeként a felek egyaránt hozzájárulnak az érintett ingatlanok adó- és illetékmentes megvásárlásához. Az erről szóló Megállapodást a felek 2017. november 28-án, Budapesten írták alá, amelyre a miniszterelnök a 118/2017. (XI. 23.) ME határozatával adott felhatalmazást.

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért annak végleges szövegének megállapítására, illetve a kötelező hatály elismerésére az Nsztv. rendelkezéseit kell alkalmazni.

Részletes indokolás

Az 1. §-hoz

Az Nsztv. 7. § (1) bekezdés a) pontjára, valamint a 7. § (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást az Nsztv. 9. §-a értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve 10. § (2) bekezdésében foglaltaknak megfelelőn, a törvény e szakasza rögzíti a belső jogba transzformált Megállapodás hiteles angol és magyar nyelvű szövegét. A Megállapodás leglényegesebb pontjait az alábbiakban foglaljuk össze:

A Megállapodás 6 cikkből áll, és Magyarország Kormánya és a Kínai Népköztársaság Kormánya között adásvétel útján történő tulajdonszerzéssel rendezi a diplomáciai célra igénybe vett ingatlanok jogi helyzetét.

A 4. §-hoz

Ez a törvény a kihirdetését követő napon lép hatályba. A Megállapodás 6. cikke szerint a Megállapodás a Felek közötti diplomáciai jegyzékváltás során megküldött azon utóbbi értesítés kézhezvételétől számított 30. napon lép hatályba, amelyben a Felek diplomáciai úton tájékoztatják egymást arról, hogy a hatálybalépéshez szükséges belső jogi eljárásaik befejeződtek.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2. és 3. § hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

Az Nsztv. 10. § (1) bekezdés f) pontja alapján tartalmazza a szerződés végrehajtásáért felelős szerv megjelölését.