2015. évi CXX. törvény indokolása

egyes vízgazdálkodási és tűzvédelmi tárgyú, illetve közszolgáltatás ellátásával összefüggő törvények módosításáról

-----STARTING---POINT---ALTALANOS--- 

A törvény célja a vízgazdálkodásról szóló 1995. évi LVII. törvénynek (a továbbiakban: Vgtv.) a nemzeti vagyonról szóló 2011. évi CXCVI. törvény nemzeti vagyon-kezeléssel kapcsolatos szabályaival, illetve a víziközmű-szolgáltatásról szóló 2011. évi CCIX. törvény víziközmű fogalmával történő összhangjának megteremtése.

Ezen kívül a belterületen történő csapadékvíz-gazdálkodás szabályai egyértelműsítésre kerülnek oly módon, hogy a település belterületén a csapadékvíz elvezetését biztosító árkok fenntartása és vízilétesítmények üzemeltetése az önkormányzat feladata - kivéve az országos közút, illetve a közforgalmú vasút víztelenítését szolgáló árkokat, csatornákat és egyéb vízelvezető vízilétesítményeket, ahol a közút, illetve vasút fenntartója köteles a fenntartásról gondoskodni. A feladat nem új közfeladat, az önkormányzatok ezt a településüzemeltetés keretében jelenleg is ellátják, most az ágazati törvény pontosítására kerül sor.

A XXI. században kiemelt prioritásként szükséges kezeli az öntözéses gazdálkodás bővítésének, a vízkészletek védelmének és hasznosításának ügyét, a klímaváltozásra adható válaszok koordinált és minőségi, a fenntarthatóságot szolgáló megoldását. Hazánkban a vízgazdálkodás alapvető jellemzője a vízforgalom és a vízháztartás idő- és térbeli változékonysága, szélsőségessége, így a vízkészletekkel történő gazdálkodásban a vízügyi igazgatási szervek részéről jelentősebb állami koordinációra, szükséges esetén - a víztovábbítás érdekében - állami üzemeltetésre van szükség.

A fentiek alapján a törvény a megfelelő öntözővíz-továbbítás biztosítására és a víztovábbítást akadályozó művek állami üzemeltetésbe vételét rendeli el.

A jogalkalmazási tapasztalatok rámutattak arra, hogy a víziközmű társulatoknál a vízügyi igazgatóságok részéről szakmai ellenőrzésre van szükség, nem pedig jogszerűségi vizsgálatra, törvényességi ellenőrzésre. A Vgtv. módosítása a vízügyi szakmai követelmények ellenőrzését telepíti a vízügyi igazgatósághoz, amely a vízügyi igazgatóságok profiljába reálisabban illeszkedik. A törvényességi felügyeleti jogkör gyakorlása továbbra is a cégbíróságok feladata.

A törvény új felhatalmazó rendelkezést is tartalmaz. A Vgtv. hatályos 32/A. §-a meghatározza a vízgazdálkodási bírság kiszabásának eseteit és a bírság mértékét, az új felhatalmazás pedig a bírság kiszabása során alkalmazandó szempontrendszernek és a bírság megfizetési módja részletszabályainak rendeletben történő megállapítására ad a Kormánynak felhatalmazást.

A Vgtv. fogalom-meghatározásainak módosítása esetében pontosításra kerül az elsőrendű árvízvédelmi vízilétesítmény és a saját célú vízilétesítmények definíciója, valamint új fogalomként kerül bevezetésre az árvízi lefolyási sáv meghatározása, az erdőgazdálkodásról szóló 2009. évi XXXVII. törvény szóhasználatával összhangban.

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény (a továbbiakban: Ttv.) módosításának célja az uniós és hazai szabályozási előírások összhangjának megteremtése.

Az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény módosítása - a települési önkormányzat hulladékgazdálkodási közszolgáltatás helyreállítására vonatkozó kötelezettségének fenntartása mellett - azt írja elő, hogy a közszolgáltatás helyreállításáig, de legfeljebb a végrehajtási kormányrendeletben meghatározott időtartamig kerülhet sor a kijelölt közérdekű szolgáltató általi ideiglenes ellátásra.

-----STARTING---POINT---RESZLETES---

Az 1. §-hoz

A § módosításának célja a vízgazdálkodásról szóló 1995. évi LVII. törvénynek (a továbbiakban: Vgtv.) a nemzeti vagyonról szóló 2011. évi CXCVI. törvénnyel való összhangjának megteremtése.

Az állami tulajdonú művek vagyonkezelői jogának rendezése során szerzett tapasztalatok alapján indokolt a Vgtv. 3. § (3), illetve (5)-(7) bekezdéseinek módosítása, hogy valóban azon állami tulajdonú ingatlanok vagyonkezelői jogát vezessék át az ingatlan-nyilvántartásban, amelyeknek a Vgtv. szerint a vízügyi igazgatóság vagyonkezelésébe kell kerülnie.

A 2-3. §-hoz

A Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) nem tartalmaz tételes felsorolást az önkormányzatok által ellátandó feladatokról, hanem egyfajta példálózó felsorolást ad, amelynek keretét az ágazati törvények töltik ki tartalommal.

A Vgtv. 6. § (4) bekezdés c) pontja leszögezi, hogy a telekre hullott csapadékvíz az ingatlan tulajdonosának a birtokába és tulajdonába kerül, amellyel ő rendelkezik. A tulajdonos azonban jellemzően kivezeti a csapadékvizet az ingatlanáról a közterületre, a nem egyesített rendszerű (csapadék) csatornába vagy az egyesített rendszerű (szennyvíz- és csapadék) csatornába. Az egyesített rendszerű csapadékvíz-elvezetést mint víziközmű-szolgáltatást a víziközmű-szolgáltatásról szóló 2011. évi CCIX. törvény szabályozza, viszont a nem egyesített rendszerű csapadékvíz-elvezetésre vonatkozó szabályozás nem egyértelmű. A törvény ezt a hiányosságot pótolja és a felelősséget egyértelműen megállapítja, a törvényi szintű ágazati szabályozás, a Vgtv. pontosításával.

A Vgtv. 7. § (4) bekezdésének új g) pontja szerint a település belterületén a csapadékvíz elvezetését biztosító árkok fenntartása és vízilétesítmények üzemeltetése az önkormányzat egyértelmű felelőssége, azonban az országos közút, illetve a közforgalmú vasút víztelenítését szolgáló árkok, csatornák és egyéb vízelvezető vízilétesítmények fenntartására a közúti közlekedésről, illetve a vasúti közlekedésről szóló törvények az irányadóak.

A Vgtv. 7. § (3) bekezdése alapján a helyi önkormányzat tulajdonában lévő vizekről és vízilétesítményekről a központi és az önkormányzati költségvetésben meghatározott pénzeszközök felhasználásával kell gondoskodni. Ezek mellett európai uniós támogatás igénybevétele is lehetséges a szükséges fejlesztések megvalósításához.

Hangsúlyozni szükséges, hogy a belterületi csapadékvíz elvezetését biztosító árkok, vízilétesítmények fenntartása nem új többletfeladat, mivel az korábban is önkormányzati feladat volt és a településüzemeltetéshez kapcsolódik. Az Mötv. keret jellegű szabályozása mellett az ágazati jogszabályban, a Vgtv.-ben rögzítjük az önkormányzati felelősséget.

Ugyanakkor azt is rögzíteni szükséges, hogy a közterületre hulló és oda vezetett csapadékkal - a klímaváltozás hatásaira való tekintettel is - nem feltétlenül elsődleges és egyetlen cél az elvezetés. Az aszályos és csapadékos időszakok változása miatt a belterületen keletkező csapadékvizet nem csak elvezetni lehet, hanem amennyiben szükség van rá, az elvezetés mellett a víz visszatartásának lehetőségét is meg kell teremteni.

A Vgtv. módosítása megteremti a települési önkormányzatok számára a lehetőséget, hogy a csapadékvizekkel felelősen gazdálkodjanak, és a csapadékvíz kizárólagos elvezetési kötelezettsége helyett más, a helyi körülményektől függő fenntarthatóbb megoldásokat is alkalmazhassanak, a vízkészletekkel történő fenntartható gazdálkodás figyelembevételével.

A törvénymódosítással összhangban áll az 1042/2012. (II. 23.) Korm. határozattal kihirdetett Magyarország vízgyűjtő-gazdálkodási terve, amely a vízelvezetés mellett a vízvisszatartás megvalósítását, a vízkészletek részeként a csapadékvizekkel történő fenntartható gazdálkodást, valamint a hasznosítható vízkészletek hosszú távú védelmét az általános célkitűzések és a részletes intézkedések között is szerepelteti. A szabályozással megvalósítható, hogy az önkormányzatok ne csak a csapadékvíz elvezetésére, hanem magára a csapadékvízzel történő gazdálkodásra is kaphassanak támogatást, amelybe a vízvisszatartás és azon intézkedések is beletartoznak, amelyek a befogadó vízfolyás minőségét is védik.

A 4. §-hoz

A Vgtv. olyan módosítását tartalmazza, hogy a vízügyi igazgatóságnak rendszeresen vizsgálnia kell, van-e az öntözővíz továbbítását akadályozó csatornaszakasz vagy kisvízfolyás. Ennek fennállta esetén kezdeményeznie kell a fővárosi, megyei katasztrófavédelmi igazgatóságnál - mint vízügyi hatóságnál - az üzemeltetésre vonatkozó vízügyi hatósági kijelölést.

A vízügyi hatóságnak a hatályos szabályozás szerint 60 napon belül lefolytatott hatósági eljárásban kell a vízügyi igazgatóságot üzemeltetőnek és fenntartónak kijelölnie, ha a hatóság

a) megállapítja, hogy az adott vízfolyásnak, csatornának az öntözésben betöltött szerepe közérdekű, és

b) a vízfolyás, csatorna elhanyagolt állapota akadályozza az öntözővíz-továbbítást.

A vízügyi hatóság kijelölő döntése két évig hatályos és fellebbezésre tekintet nélkül végrehajtható, ugyanakkor lehetőség van a kijelölő döntés felülvizsgálatára és időbeli hatályának meghosszabbítására.

Amennyiben az öntözővíz továbbítását akadályozó mű tulajdonosa a hatósági kijelölés helyett üzemeltetési szerződésben kívánja üzemeltetésre átadni az elhanyagolt csatornaszakaszt a vízügyi igazgatóságnak, erre lehetősége van. Ilyenkor a folyamatban lévő kijelölési eljárást meg kell szüntetni, illetve ha már a kijelölés megtörtént, a hatósági döntést vissza kell vonni.

Fontos hangsúlyozni, hogy a tulajdonjog fenti korlátozására, azaz a hatósági kijelölésre vagy az üzemeltetési szerződéssel történő kötelező átadásra csak abban az esetben kerülhet sor, ha a közérdekű vízilétesítmény akadályozza az öntözővíz továbbítását. Továbbá ezek a vízilétesítmények nem kerülnek az állam tulajdonába, hanem csak a művek üzemeltetését végzi a vízügyi igazgatóság.

Az 5. §-hoz

A Vgtv. hatályos előírása alapján a vízilétesítmény megszüntetéséhez is vízjogi létesítési engedélyt kér a vízügyi hatóság. A vízjogi engedélyezési eljáráshoz szükséges kérelemről és mellékleteiről szóló 18/1996. (VI. 13.) KHVM rendelet 2. §-a ennek megfelelően egységesen határozza meg a vízilétesítmény létesítésére, átalakítására, továbbá megszüntetésére (pl. kút eltömedékelése) irányuló vízjogi létesítési engedély iránti kérelem tartalmi követelményeit és a kötelezően benyújtandó mellékleteit.

A vízilétesítmények megszüntetésének műszaki körülményei ugyanakkor lényegesen eltérnek a létesítéskori körülményektől és feltételektől. Ennek megfelelően a következetes elkülönítés és életszerű terminológia alkalmazása érdekében - hasonlóan például az építésügyi hatósági eljárásokhoz, ahol külön engedély kategória a bontási engedély - a törvény a vízilétesítmények megszüntetésére külön engedélytípust vezet be.

A 6-10. §-hoz

A jelenleg hatályos Vgtv. 39. § (1) bekezdése szerint a társulat felett a törvényességi felügyeletet a cégbíróság látja el, ugyanakkor a Vgtv. 39. § (2) bekezdése alapján a víziközmű társulat felett törvényességi ellenőrzést gyakorol a társulat székhelye szerinti vízügyi igazgatási szerv.

A vízügyi igazgatóságok gyakorlati tapasztalatai rámutattak arra, hogy a víziközmű társulatoknál a vízügyi igazgatóságok részéről szakmai ellenőrzésre van szükség, nem pedig jogszerűségi vizsgálatra, törvényességi ellenőrzésre. A Vgtv. módosítása a vízügyi szakmai követelmények ellenőrzését telepíti a vízügyi igazgatósághoz, amely egyben a vízügyi igazgatóságok profiljába is reálisabban illeszkedik. A törvényességi felügyeleti jogkör gyakorlása továbbra is a cégbíróságok feladata.

A hatályos Vgtv. a törvényességi ellenőrzéshez nem kapcsol olyan jogosítványokat, hatásköröket, amelyek az ellenőrzés megállapításait nézve intézkedési lehetőséget adnak a hatóságok irányába. A vízügyi hatóság és a fővárosi, megyei kormányhivatal irányába is biztosítja az intézkedés kezdeményezésének lehetőségét.

Maga a vízügyi hatóság a szakmai ellenőrzés keretében tagja a szervező bizottságnak és nyomon követi annak munkáját, továbbá részt vesz a taggyűlésen; a víziközmű létrehozásával, illetve a fejlesztés szükségességével kapcsolatban előzetesen nyilatkozik, hogy a tevékenység mennyiben jelenti a 38. §-ban foglalt közfeladat ellátását (azaz a víziközmű társulat valóban közműves vízellátást, szennyvízelvezetést és -tisztítást, vagy belterületi vízrendezést és csapadékvíz-elvezetést biztosító vízilétesítmények megvalósítására, fejlesztésére jön létre), továbbá javaslatot adhat a tervezéshez, a kivitelezés ütemezéséhez. A vízügyi igazgatóság közvetlenül kezdeményezi a víziközmű társulat működésével kapcsolatban feltárt szakmai hiányosságok megszüntetését, figyelemmel kíséri a 38. § szerinti közfeladat teljesítésének végrehajtását, valamint a végrehajtást követően az elszámolási eljárás lefolytatását. A feladat figyelemmel kíséréséhez kapcsolódóan a víziközmű társulattól személyes adatot nem tartalmazó adatszolgáltatást kérhet.

Mindenképpen szükséges azt is biztosítani, hogy a víziközmű társulat által létesítendő vagy fejlesztésre kerülő vízilétesítmények, mint víziközművek a víziközmű-szolgáltató által átvételre és üzemeltetésre is kerüljenek, így a víziközmű társulat alapításának szabadságát tiszteletben tartva a leendő szolgáltató részére is jogokat kell biztosítani a beruházás műszaki tartalma és a megvalósítás ütemezése vonatkozásában. Így a törvény szerint a víziközmű-szolgáltatót a társulatnak az alakuló taggyűlésére és az ezt követő taggyűlésekre meg kell hívni, a szolgáltató a megvalósítandó közcélú vízilétesítmény tervére és a kivitelezés ütemezésére véleményt nyilváníthat, a víziközmű társulat képviselőjéhez kérdést intézhet, valamint a vízilétesítmény vízjogi létesítési, illetve vízjogi üzemeltetési engedélyezési eljárása során ügyféli jogállás illeti meg.

A törvény tartalmazza továbbá a Vgtv. olyan irányú módosítását, amely szerint minden település csak a saját közigazgatási területére vonatkozóan hozhasson döntést a közműves vízellátás, szennyvízelvezetés és -tisztítás, a belterületi vízrendezést és csapadékvíz elvezetést szolgáló vízilétesítmények létrehozására, illetve fejlesztésére vonatkozóan, azaz más település határozata ne terjedjen túl a közigazgatási határán.

A módosítás egyúttal a Vgtv.-nek a víziközmű-szolgáltatásról szóló 2011. évi CCIX. törvénnyel történő összhangját is megteremti a víziközmű fogalma és a víziközmű társulat relációjában.

A 11. §-hoz

A Vgtv. 29. § (3) bekezdése, valamint a Vgtv. 32/A. § (1) bekezdése rendelkezik arról, hogy a vízügyi hatóságnak milyen esetekben kell vízgazdálkodási bírságot kiszabni. Így az engedély nélküli vízimunka, illetve a vízilétesítmény engedély nélküli megépítése esetén, a fennmaradási engedély utólagos megadásával egyidejűleg vízgazdálkodási bírságot kell kiszabni, egyúttal a jogszabályban, a közvetlenül alkalmazandó közösségi jogi aktusban vagy a hatósági határozatban megállapított vízgazdálkodási előírás megszegése esetén szintén kötelező a bírság kiszabása.

A Vgtv. csak felső határt állapít meg a bírság mértékére vonatkozóan, amely az engedély nélkül létrehozott építmény értékének 80%-áig, összegszerűen 1 000 000 forintig, természetes személy esetén pedig maximum 300 000 forintig terjedhet. A rendelkezések kizárólag annyit írnak elő, hogy a bírság mértékének a „jogsértő magatartás súlyához igazodónak” kell lennie. Az azonban nem kerül szabályozásra, hogy a bírság kiszabásakor a hatóságnak mely szempontrendszerek alapján kell mérlegelni és megállapítani a bírság mértékét. Így szélsőséges esetben előfordulhat, hogy ugyanazon előírások megsértéséért az ország különböző területein akár több nagyságrendbeli eltérés mutatkozhat a bírságok összegét illetően.

Ezért a fentiekben előadott indokok alapján olyan szabályozás kidolgozása szükséges, amely részleteiben meghatározza a bírság kiszabásának figyelembe veendő szempontokat. Ez az intézkedés javítani fogja az országon belüli egységes jogalkalmazás megvalósítását, amely állami és ügyféli érdek; megkönnyíti a vízügyi hatóságok munkáját; valamint a mostaninál átláthatóbb, következetesebb eljárási gyakorlatot teremt. Egyúttal kormányrendeleti szinten kerülnek meghatározásra a bírság megfizetési módjára vonatkozó szabályok.

A 12. §-hoz

A jogharmonizációs záradéknak a belső piaci szolgáltatásokról szóló 2006. december 12-i 2006/123/EK európai parlamenti és tanácsi irányelvre utaló jogharmonizációs klauzulával történő kiegészítését tartalmazza. A törvényt korábban már notifikálták a szolgáltatási irányelv tekintetében, de az irányelvre történő utalás akkor nem került bele a Vgtv.-be, így ezt a Kormány most pótolja.

A 13. §-hoz

A törvény melléklete a Vgtv. 1. mellékletét módosítja.

A Vgtv. 1. mellékletének 26. b) pontjához: A saját célú vízilétesítmény fogalmára vonatkozó módosítás indoka az egységes jogalkalmazást segítő egyértelmű fogalom-meghatározás megalkotása, a vízellátás fogalma alá nem sorolhatók be a szennyvíz gyűjtését, elvezetését, tisztítását, elhelyezését és hasznosítását szolgáló művek, azokat külön szükséges nevesíteni, egyértelműen elhatárolva a szintén háztartási szennyvizeket kezelő közművektől.

A Vgtv. 1. melléklet 43. pontjához kapcsolódóan: Az erdőről, az erdő védelméről és az erdőgazdálkodásról szóló 2009. évi XXXVII. törvény és a hozzá kapcsolódó végrehajtási jogszabályok az árvízi lefolyási sáv fogalmát használják, az erdészeti előírások e fogalom alapján kerülhetnek előírásra, ezért az erdővédelmi és a Vgtv. összhangjának érdekében szükségesnek tartjuk a fenti módosítást.

A 14. §-hoz

A módosítás pontosító rendelkezéseket tartalmaz, a hatályos Vgtv. helytelenül, a törvény végrehajtására kiadott rendeletre hivatkozik, azonban a Vgtv.-nek nincsen külön végrehajtási rendelete. A kitermelt víz elhelyezésének módjáról történő rendelkezés során az eljáró hatóságnak több jogszabály rendelkezéseit figyelembe kell venni, többek között a vizek hasznosítását, védelmét és kártételeinek elhárítását szolgáló tevékenységekre és létesítményekre vonatkozó általános szabályokról szóló 147/2010. (IV. 19.) Korm. rendeletben, a 2000/60/EK Víz Keretirányelv felszín alatti vizekre vonatkozó környezeti célkitűzéseit is jogharmonizáló, a felszín alatti vizek védelméről szóló 219/2004. (VII. 21.) Korm. rendeletben, vagy a környezeti hatásvizsgálati és az egységes környezethasználati engedélyezési eljárásról szóló 314/2005. (XII.25.) Korm. rendeletben megjelenő feltételeket.

A Polgári Törvénykönyvről szóló 2013. évi V. törvény szerint már nincsenek jogi személyiséggel nem rendelkező szervezetek, így a Vgtv. 40. § (1) bekezdésének erre tekintettel módosul.

A Vgtv. 44/E. § (2) és (3) bekezdésének módosítása a behajtható köztartozás behajtása kezdeményezésének jogát nem korlátozza a közszolgáltatóra, hanem a követelés azon jogosultja is intézheti azt, akinek a közszolgáltató a követelés behajtását engedményezte.

A Vgtv. 31/A. §-a szerint a vízügyi igazgatási szerveknek a vízügyi hatósági eljárások igazgatási szolgáltatási díjairól szóló rendeletben meghatározott tevékenységek esetében nem kell igazgatási szolgáltatási díjat fizetniük. Ugyanakkor a díjfizetési mentességgel érintett eljárások konkrét meghatározására a Vgtv. jelenleg nem ad - a felhatalmazó rendelkezések között - szabályozási jogkört, így a törvényen belüli összhang megteremtése szükséges. A Vgtv. 45. § (8) bekezdés m) pontja ezért úgy módosul, hogy a vízgazdálkodásért felelős miniszter a vízügyi igazgatási szervek díjfizetési mentességével érintett eljárásokat is meghatározza.

A Vgtv. 1. melléklet 5. pontjához kapcsolódóan a módosítás a település mellett a településrész árvízmentesítését szolgáló művek, illetve a körtöltésnek nem minősülő töltés esetén is megengedi az elsőrendű árvízvédelmi vízilétesítmény kategóriába sorolást.

A 15. §-hoz

A Vgtv. 45/D. § rendelkezése a 2014. január 1-jétől június 30-ig terjedő időtartamra határoz meg rendelkezést, így annak hatályban tartása már nem indokolt. Továbbá az egyértelműség érdekében is szükséges a hatályon kívül helyezés, mivel a törvényben szereplő új 22/A. § alapján a vízügyi igazgatási szerv már rendszeresen vizsgálja (nemcsak hat hónapos időtartamban), hogy van-e az öntözővíz továbbítását akadályozó vízfolyás- vagy csatornaszakasz.

A 16. §-hoz

A Ttv.-ben a tűz- vagy robbanásveszélyes készülék, gép, berendezés fogalmának újradefiniálása szükséges a 67/548/EGK és az 1999/45/EK irányelv módosításáról és hatályon kívül helyezéséről, valamint az 1907/2006/EK rendelet módosításáról szóló 2008. december 16-i 1272/2008/EK európai parlamenti és tanácsi rendelet (a továbbiakban: CLP-rendelet) veszélyességi osztályai és veszélyességi kategóriái szerint. Tekintettel arra, hogy a magyar jogszabályokban jelenleg a tűz- vagy robbanásveszélyes anyagok és keverékek fogalma nem feleltethető meg a CLP-rendelet szerinti osztályba sorolásnak, szükséges azon anyagok és keverékek veszélyességi osztályainak megadása, melyek előállítása, feldolgozása, használata, tárolása vagy kimérése esetén egy készülék, gép, berendezés tűz- vagy robbanásveszélyesnek minősül.

A tűz- vagy robbanásveszélyesség meghatározása szempontjából indokolt két csoport, a termék és a technológia megkülönböztetése. Az utóbbi alapvetően több termékből álló rendszer. A termék fogalmát a Ttv. 4. § i) pontja meghatározza, de indokolt meghatározni a tűz- vagy robbanásveszélyes technológia fogalmát is, egyrészt mert kapcsolódik a tűz- vagy robbanásveszélyes készülék, gép, berendezés új fogalmához, másrészt mert e fogalom szerepel a Ttv. 20. § (2) bekezdésében. Léteznek olyan - akár több építményre kiterjedő - rendszerek, ahol tűz- vagy robbanásveszélyes anyagok és keverékek alkalmazása több, egymáshoz kapcsolódó gépen, készüléken keresztül történik, továbbá előfordul, hogy a rendszerekben időszakosan eltérő tűz- vagy robbanásveszélyes anyagokat használnak. Ezekben az esetekben a rendszer nem sorolható a tűz- vagy robbanásveszélyes készülék, gép, berendezés, azaz a termék fogalmába, mivel több gép, készülék alkotja azt.

A Ttv. 13. § (2) bekezdésében szerepel a „megfelelőségi nyilatkozat” fogalma, ezért az egységes jogalkalmazás érdekében indokolt a fogalom meghatározása, ami a termékek forgalomba hozatalának közös keretrendszeréről, valamint a 93/465/EGK tanácsi határozat hatályon kívül helyezéséről szóló 2008. július 9-i 2008/768/EK európai parlament és tanács határozat III. mellékletében meghatározott EK-megfelelőségi nyilatkozat tartalmán alapul.

A 17. §-hoz

2013. július 1-jéig minden tűzoltó-technikai termék tűzvédelmi megfelelőségét tanúsítvány, vagy forgalmazási engedély igazolhatta, azonban 2013. július 1-jét követően, azon tűzoltó-technikai termékek esetén, melyek építési terméknek minősülnek, már csak teljesítménynyilatkozattal igazolható a megfelelősége az építési termék építménybe történő betervezésének és beépítésének, ennek során a teljesítmény igazolásának részletes szabályairól szóló 275/2013. (VII. 16.) Korm. rendelet. szerint. A Ttv. jelenleg hatályos rendelkezése ezen kötelezettség teljesítésére 2015. július 1-jéig ad határidőt. Eddig fogadhatóak el a tűzvédelmi megfelelőségi tanúsítványok és a forgalmazási engedélyek. A magyarországi gyártók és forgalmazók visszajelzései alapján indokolt a türelmi idő 2 évről 3 évre történő meghosszabbítása, mert az eljárás időigényes, a tanúsító szervezetekhez sok kérelem érkezett, az igényeket nem tudják időben teljesíteni, melynek következtében a beruházások leállhatnak, illetve a létesítmények használatbavétele elhúzódhat.

A 18. §-hoz

A Ttv. jogharmonizációs záradékát tartalmazza, tekintettel a Ttv. 4. §-ának módosuló i) pontjára.

A 19-20. §-hoz

Az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény szerint a közszolgáltatási szerződésen alapuló hulladékgazdálkodási közszolgáltatás hiányában, a közszolgáltatás ideiglenes ellátására a hatáskörrel rendelkező fővárosi, megyei katasztrófavédelmi igazgatóság határozattal közérdekű szolgáltatót jelöl ki.

Jelenleg a kijelölés az alapeljárásban - egyszeri hatósági döntéssel - maximálisan 9 hónapra történhet. A kijelölések eddigi tapasztalatai alapján ugyanakkor megállapítható, hogy több települési önkormányzat a fenti időtartam alatt nem tud eleget tenni a szerződéskötési kötelezettségének, továbbá a katasztrófavédelmi igazgatóság részéről történő kijelölés meghosszabbítás időtartama is eredménytelenül telik el.

Ezért a törvény a többszöri meghosszabbítás helyett - a települési önkormányzat hulladékgazdálkodási közszolgáltatás helyreállítására vonatkozó kötelezettségének fenntartása mellett - úgy rendelkezik, hogy a közszolgáltatás helyreállításáig, de legfeljebb a végrehajtási kormányrendeletben meghatározott időtartamig kerülhessen sor a kijelölt közérdekű szolgáltató általi ideiglenes ellátásra.

Ezzel összhangban a törvény 4. §-a kiegészítésre kerül a Kormány részére vonatkozó felhatalmazással, amely szerint hulladékgazdálkodási közszolgáltatás ellátásának kiesése esetére az ideiglenes ellátásra irányuló kijelölés lehetséges időtartamát kormányrendelet határozza meg.

-----STARTING---POINT---VEGE---

A 21. §-hoz

Hatályba léptető rendelkezést tartalmaz.

A 22. §-hoz

A jogharmonizációs záradékot tartalmazza.