2005. évi XXVIII. törvény indokolása

az agrárgazdaság fejlesztéséről szóló 1997. évi CXIV. törvény módosításáról

-----STARTING---POINT---ALTALANOS--- 

Az 1997. évi CXIV. törvény módosításának alapvető indoka Magyarország 2004. május 1-jei csatlakozása az Európai Unióhoz, mely szükségessé tette a csatlakozásból adódó követelményekkel történő harmonizációt.

Ennek értelmében a törvény eredeti felépítését megőrizve, az aktuális agrárpolitikai célokra, az EU-s és nemzeti források biztosítására, az előírt intézményi és statisztikai rendszerek működtetésére, az éves beszámoló készítésének és a szakmai- érdekképviseleti szervekkel történő egyeztetés kötelezettségére figyelemmel készült el a módosítás. A módosítások többsége technikai jellegű, amelyet a törvény megalkotása óta bekövetkezett változások, az EU-csatlakozás miatt bekövetkező új helyzet, illetve az ezekkel összefüggő jogszabályi szerkezetmódosulás indokol.

Magyarország EU csatlakozását követően is létezik nemzeti agrárpolitika, amelynek megalapozását, főbb alapelveit és célkitűzéseit magas szintű jogszabályban indokolt rögzíteni, ezért az agrárgazdaság fejlesztéséről szóló törvény fenntartása továbbra is szükséges.

A törvénymódosítás kidolgozása figyelemmel volt a Nemzeti Agrár Kerekasztal (NAK) vonatkozó javaslataira is. A NAK által elfogadott, az Agrár- és Vidékfejlesztés Nemzeti Stratégiája című dokumentumban megfogalmazott felvetéssel (a nemzeti költségvetésből finanszírozandó agrártámogatás újraértelmezése, a nem biztosítható, katasztrófa jellegű elemi károk részbeni kompenzálását célzó, külön törvényben szabályozott pénzügyi forrás biztosítása, az Agrárgazdasági Tanács állásfoglalásának képviseletével kapcsolatos szabályok felülvizsgálata) kiegészítésre került a törvény.

-----STARTING---POINT---RESZLETES---

Az 1. §-hoz

A preambulum a hatályos törvényben megfogalmazott célokat - a megváltozott körülményekhez igazodóan - kiegészíti az Európai Unióhoz történt csatlakozás következtében, az új keretek közötti versenyképes gazdálkodás, a szerkezetváltás, az agroökológiai követelmények, valamint a környezettudatos gazdálkodás szükségességének céljaival.

A 2. §-hoz

Az agrárgazdaság támogatására szolgáló nemzeti hatáskörben nyújtható költségvetési források (beleértve az Európai Unió által biztosított közvetlen termelői támogatás nemzeti kiegészítését is) évenkénti növelésének arányára vonatkozó szövegrész az uniós tagságból adódó megváltozott körülményekhez igazodik. Konkrétan: az agrárgazdaság fejlődése és a versenyképesség megalapozása érdekében a nemzeti költségvetési forrásból finanszírozott támogatási körben a támogatások kiegyenlítődésének időpontjáig meg kell őrizni a támogatások reálértékét.

A 3. §-hoz

Az agrárgazdaság helyzetéről szóló éves Jelentés benyújtási határideje módosul. Bővül a Jelentés tartalma is, mivel az uniós tagságból fakadóan biztosítani kell az Európai Unióval történő (a támogatásokkal összefüggően a költségvetést érintő) elszámolás kötelezettségének előírását is. Az Agrárgazdasági Tanács Jelentéssel kapcsolatos állásfoglalását a tanács elnökének nyilvánosságra kell hoznia.

A 4. §-hoz

Az Európai Unió Közös Agrárpolitikájának fő célkitűzéseivel összhangban lévő agrárgazdasági célok meghatározásának megfogalmazásánál a felszólító mód kifogásolt használata megszűnik. A megváltozott prioritások következtében a célok kiegészítése szükségszerű a mezőgazdaság fenntartható fejlődésének megalapozását-, a környezetkímélő gazdálkodás-, az élelmiszerbiztonság-, a vidék életminőségének javítását, valamint az alternatív jövedelemforrások létrehozásának ösztönzését, elősegítését célzó követelmények beépítésével. Az Unió alapelveivel összhangban a továbbiakban nem lehet a hazai termékek fogyasztására vonatkozó ösztönzést törvényben előírni.

Az 5. §-hoz

Az agrárgazdaság működésére irányuló kormányzati törekvések megfogalmazásánál megszűnik a felszólító mód kifogásolt használata. A Kormány törekvéseit az uniós tagságból fakadó, megváltozott agrártámogatási rendszer miatt kell kiegészíteni

- az Európai Unió által nyújtott támogatások legteljesebb kihasználása érdekében a szükséges társfinanszírozáshoz, valamint az agrárgazdaság indokolt és az Európai Unió szabályozásával összhangban lévő nemzeti forrásból történő támogatásához szükséges források biztosításának előírásával,

- a mezőgazdasági termelést sújtó katasztrófa jellegű elemi károk enyhítésére vonatkozó, külön törvényi szintű szabályozás deklarálásával.

A mezőgazdasági termelést sújtó katasztrófa jellegű károk enyhítésére külön törvényben meghatározott elvek szerint működő kárenyhítési rendszer kiépülése, illetve az e célra felhasználható források biztosításának szabályozása elkerülhetetlen, mivel a mezőgazdasági termelés - sajátosságaiból következően - fokozottan kitett a katasztrófa jellegű elemi károk bekövetkezésének.

A (3) bekezdésben az agrárolló mozgására vonatkozóan az Európai Unióban elfogadott - az eddigiektől eltérő - metodika következtében új megfogalmazás vált szükségessé.

A 6. §-hoz

A korábbi törvényi szövegezés idejét múlta, hiszen már létrejöttek azok az intézmények, amelyek az EU csatlakozással összefüggő feladatokat ellátják. Ezen intézmények útján teljesítjük azokat a feladatokat, amelyeket az EU hazánktól, mint tagállamtól megkövetel.

A 7. §-hoz

Az agrárgazdaság megalapozott irányításához szükséges adatbázis létrehozása és működtetése a továbbiakban az Európai Unió statisztikai rendszerének (EUROSTAT) előírásaihoz is igazodik, illetve a nemzeti agrárigazgatást és egyéb szervezeteket szolgáló adatbázisoknak a továbbiakban a közös agrárpolitika információs igényeit is ki kell elégíteniük.

A 8. §-hoz

Az EU csatlakozással bővültek azok a pénzügyi források, amelyek biztosítják agrártámogatások kifizetéseit. A nemzeti költségvetés mellett ma már az európai uniós források is rendelkezésre állnak, ezért mindkettőt nevesíteni kell a törvényben.

A 9. §-hoz

Az Agrárgazdasági Tanács működtetésével kapcsolatos szabályozás, létszámának kötelező előírása kivételével változatlan. A kötöttséget az eddigi működés tapasztalatai a továbbiakban nem indokolják.

A 10. §-hoz

A földművelésügyi és vidékfejlesztési miniszternek (az uniós csatlakozás által megváltozott támogatási rendszer sajátosságaira is tekintettel) törvény általi felhatalmazást kell kapnia az eddigieken kívül, az e törvényben korábban meghatározott célok teljesítése érdekében operatív, igazgatási célú adatszolgáltatások elrendelésére. Erre azért van szükség, mert az OSAP-ból (ahol eddig jogi megalapozásuk biztosítva volt) a 2003-ban a KSH koordinációjában megkezdett revízió során kikerülnek a nem statisztikai célú adatgyűjtések.

-----STARTING---POINT---VEGE---

A 11. §-hoz

E § rendelkezik a törvény hatályba léptetéséről, illetve - általános jelleggel - a minisztérium és a miniszter elnevezésének megváltozásából eredő korrekcióról is.

A módosítás hatályon kívül helyezi a törvény okafogyottá vált 5. §-át, amely az agrártámogatás elemeiről szól.