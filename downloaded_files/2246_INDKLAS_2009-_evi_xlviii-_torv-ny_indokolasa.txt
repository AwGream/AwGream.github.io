2009. évi XLVIII. törvény indokolása

a nehéz helyzetbe került, lakáshitellel rendelkező polgárok védelme érdekében szükséges egyes törvénymódosításokról

-----STARTING---POINT---ALTALANOS--- 

A törvény különböző eszközökkel kíván segítséget adni azoknak az adósoknak, akik a gazdasági, pénzügyi válság következtében megnövekedett terhek miatt nem képesek tartozásaikat törleszteni, s emiatt lakhatásuk is veszélybe kerülhet. A hitelek átütemezése, az állami kezességvállalás kiterjesztése azon adósok helyzetének rendezésére alkalmas, akik még képesek - legalább csökkentett összegű - törlesztőrészletet fizetni. A törvény kiterjesztésre kerül a munkanélküliek mellett a nem munkanélküli, de átmenetileg fizetési nehézségekkel rendelkezőkre is. Ezen kívül bővül a figyelembe vehető pénzügyi konstrukciók köre is, így kiterjed a szabad felhasználású jelzáloghitelekre és a lakóingatlanra vonatkozó pénzügyi lízingre is.

Azok esetében viszont, akiknek a hitel-szerződését már felmondták, s folyamatban van emiatt a fedezetül lekötött ingatlan kényszerértékesítése, alapvetően a lakhatásuk legalább ideiglenes jelleggel történő biztosítását kell elősegíteni. Ennek egyik lehetséges módja a települési önkormányzatok hozzásegítése ahhoz, hogy bérlakásként működtethető ingatlant szerezzenek, s az ilyen módon megszerzett ingatlant az ingatlanban lakó adós részére bérbeadják.

A 2005. évi CLXII. törvény - hasonló céllal - már módosította a bírósági végrehajtásról szóló 1994. évi LIII. törvényt (a továbbiakban: Vht.), azt azonban az Alkotmánybíróság 31/2007. (V. 30.) AB határozatával megsemmisítette. A rendelkezések alkotmányellenességét a testület több okból is megállapította: így többek között azért, mert annak alapján nem volt indokolható alkotmányosan a törvény szerinti különbségtétel a jogalanyok között, a törvény szabályai pedig alkalmazhatatlanok, a jogbiztonságot sértőek voltak. A törvény olyan megoldást kíván adni a települési önkormányzatok lakásvásárlásának elősegítésére, amely a korábbi hasonló javaslatokkal kapcsolatban felmerült alkotmányossági és szakmai aggályokat egyaránt eloszlatja.

Az önkormányzatok lakásvásárlását a törvény két módon is elősegíti: egyrészt meghosszabbítja az árverést megelőző azon időszakot, amely alatt létrejöhet egy árverésen kívüli, árverési vétel hatályával történő eladás, másrészt ha már kényszerértékesítésre került sor, olyan módon biztosít azon részvételi lehetőséget a lakást az adósnak bérbeadó önkormányzatnak, hogy elővásárlási jogát gyakorolva válhasson árverési vevővé, végrehajtáson kívüli értékesítés esetében vevővé.

A törvény - a jogalkotói cél minél teljesebb körű megvalósítása és az indokolatlan megkülönböztetés elkerülése érdekében - valamennyi olyan esetben alkalmazandó, amikor az adós tulajdonjogának és a lakhatási jogának megszűnésére vezető kényszerértékesítésre kerül sor. Ilyen kényszerértékesítés a bírósági - és a vonatkozó törvények utaló szabályai folytán a közigazgatási - végrehajtási árverés, valamint a zálogtárgy végrehajtáson kívüli értékesítése. Az előbbi eljárás szabályait a Vht. és az adózás rendjéről szóló 2003. évi XCII. törvény (a továbbiakban: Art.), az utóbbiét pedig a zálogtárgyak bírósági végrehajtáson kívüli értékesítéséről szóló 12/2003. (I. 18.) Korm. rendelet tartalmazza (melyet a törvény hatályba lépéséig ugyancsak ki kell egészíteni a szükséges eljárási részletszabályokkal).

A törvény elsődleges célja az, hogy a lakóingatlanokat ne árverésen, hanem árverési vétel hatályával, de árverésen kívüli eladással lehessen értékesíteni. Árverésen kívüli, árverési vétel hatályával történő eladásnak a Vht. alapján akkor van helye, ha azt az árverést megelőzően a felek (adós, végrehajtást kérő) kérik [Vht. 157. § (1) bekezdés - ilyenkor az általuk megállapított vételáron történik az értékesítés], vagy az adós egyoldalú nyilatkozata alapján akkor, ha a vételárból valamennyi követelés kielégíthető [Vht. 157. § (2) bekezdés]. A felek egybehangzó nyilatkozata (bizonyos esetben egyedül az adós nyilatkozata) garancia arra, hogy az ingatlan a felek méltányos érdekeinek megfelelő vételáron kerül értékesítésre. Az árverésen kívüli eladásra mindaddig lehetőség van, amíg az árverés meg nem kezdődik, így a lakóingatlan árverési hirdetményének - hagyományos vagy elektronikus - közzétételi időszakában is. A települési önkormányzat a lakóingatlan árveréséről az ingatlan és az ügy lényeges adatait tartalmazó árverési hirdetményből értesül, melyet a végrehajtó a Vht. 144. § (1) bekezdésének c) pontja alapján megküld a települési önkormányzat jegyzőjének. Ezzel együtt megtörténik a hirdetmény elektronikus árverési rendszerben történő közzététele is, amely legalább 30 napig tart. A törvény ezt a 30 napot emeli fel 60 napra annak érdekében, hogy az önkormányzatok - a felekkel együtt - ez alatt nagyobb eredményességgel készíthessenek elő egy árverésen kívüli, árverés hatályával történő vételt. Ugyancsak megtörténik az árverési hirdetmény közzétételi időszakának meghosszabbítása az adóvégrehajtási eljárások esetében is.

A lakásvásárlást elősegítő másik eszköz az elővásárlási jog biztosítása, mely célhoz kötötten, és az eljárás sajátosságaihoz igazodóan történik. A törvény - szemben a 2005. évi CLXII. törvénnyel - nem az ingatlan-végrehajtás általános szabályai közé iktatja be az önkormányzat elővásárlási jogára vonatkozó elvi rendelkezést, hanem az anyagi jogi szabály megállapítása mellett a kényszerértékesítési eljárás folyamatába is beilleszti a szükséges rendelkezéseket és a konkrét intézkedéseket is egyértelműen meghatározza. Az elővásárlási jogra vonatkozó anyagi jogi szabályok a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvénybe (a továbbiakban: lakástörvény), a szükséges eljárási szabályok pedig a végrehajtási eljárásról és az Art.-ba épülnek be. Szükséges továbbá az ezzel azonos rendeltetésű szabályok beépítése a zálogtárgyak bírósági végrehajtáson kívül értékesítéséről szóló 12/2003. (I. 18.) Korm. rendeletbe is.

-----STARTING---POINT---RESZLETES---

Az 1. §-hoz

A lakóingatlan fekvése szerinti települési önkormányzat a törvénnyel valamennyi olyan ingatlan kényszerértékesítése esetében lehetőséget kap elővásárlási jog gyakorlására, amely alkalmas a későbbiekben bérlakásként való működtetésre, és amelynek az értékesítése a lakhatásul szolgáló ingatlan elvesztésével jár. Ezek a Vht. 147. §-ának (3) és (4) bekezdése szerinti lakóingatlanok: azok a lakóingatlanok, amelyekben az adós lakóhelye van, ha az adósnak ez az egyetlen lakóingatlana. Nem tartozik e körbe - az (5) bekezdésben megállapított szabályok értelmében - az a lakóingatlan, amelynek árverésére nem pénzkövetelés behajtása érdekében, hanem közös tulajdon megszüntetése miatt kerül sor; ez esetben értelemszerűen nem indokolt a törvény szerinti speciális eljárás. Ugyancsak nem indokolt az elővásárlás akkor, ha az adós maga tud helyzetéről megfelelő vevő felkutatásával gondoskodni: így árverésen kívüli eladásnál is kizárja a törvény az elővásárlási jogot.

Az említettekhez hasonló elővásárlási szabályt fogalmaz meg a törvény arra az esetre, ha a kényszerértékesítés nem bírósági végrehajtás, hanem az ingatlan, mint zálogtárgy végrehajtáson kívüli értékesítése keretében történik meg.

A törvény tekintettel van arra, hogy az önkormányzat számára a többi ingatlanszerzőhöz képest biztosított többletjogosítvány (az elővásárlási jog gyakorlása a kényszerértékesítési eljárásban) csak közérdeken alapuló többletkötelezettséggel társítva védhető alkotmányosan. Ezt nem akként fogalmazza meg, hogy a megvett ingatlant kell - minden egyéb feltételtől, körülménytől függetlenül - bérlakásként hasznosítani. Ez indokolatlan korlátozása lenne a tulajdonjognak, másrészt bizonyos körülmények között akár ésszerűtlen vagyongazdálkodásra is kényszeríthetné az önkormányzatot. Az önkormányzat ugyanis a későbbiekben más, adott esetben arra alkalmasabb ingatlanok bérbeadásával is segítheti a területén élők elhelyezését, illetve működésén kívül eső okokból utóbb is lehetetlenné vagy ésszerűtlenné válhat az ilyen céllal megvásárolt ingatlan bérlakásként való további működtetése (pl. műszakilag alkalmatlanná válik stb.), továbbá az adós sem lenne feltétlenül évekig törvény alapján lakásbérletre jogosultnak tekinthető. Ehelyett a lakásban az értékesítést megelőzően lakó adóssal, zálogkötelezettel történő, a helyi rendeletekben rögzített feltételek szerinti bérleti jogviszony létesítését írja elő a törvény: ez vagy szociális alapon történő bérbeadást jelent, vagy - ha az adós arra nem jogosult az önkormányzati rendeletben foglalt feltételekre tekintettel - piaci alapú bérbeadást.

A törvénymódosítás azok számára kíván egyfajta segítségnyújtást lehetővé tenni, akiknek az egyetlen lakását adják el egy tartozás meg nem fizetése miatt. Bizonyos esetekben viszont a tartozás kötelezettje és a fedezetet felajánló személye nem esik egybe (egyenes adós - dologi adós). A módosítás erre az esetre is egyértelművé teszi, hogy kit illet meg a bérleti jog. Ha a lakását nem az egyenes adós, hanem a lakását fedezetként felajánló másik személy zálogkötelezett (dologi adós) veszíti el a kényszerértékesítés során, úgy a bérleti jog részére biztosítandó.

A 2-3. §-hoz

A törvény részletes szabályokat tartalmaz arra nézve, hogy az elővásárlási jog miként gyakorolható a végrehajtási kényszerértékesítésen: árverésen, nyilvános pályázaton. Az elővásárlási jog, mint az adásvételhez kapcsolódó, a Polgári Törvénykönyvben szabályozott jogintézmény ugyanis nem értelmezhető, alkalmazható a végrehajtási árverésen történő értékesítés rendszerében; erre az Alkotmánybíróság is rámutatott a 31/2007. (V. 30.) AB határozatában. A jogalkotónak ezért az a feladata, hogy az anyagi jogi rendelkezés kimondása mellett azt is szabályozza, hogy mit jelent, miként működik, hatályosul az elővásárlási jog a végrehajtási értékesítésen. A törvényben megteremtett elővásárlási jog ezért értelemszerűen nem a Polgári Törvénykönyv szerinti elővásárlási jog, hanem - ahogyan arra a lakástörvény szövegezése is utal - a végrehajtási eljárásról szóló törvényekben rögzítettek szerint gyakorolható elővásárlási jog.

A törvény a fentiek megvalósítására - a lehetséges vevők tájékoztatása érdekében - beépíti a hirdetmény kötelező tartalmi elemei közé az elővásárlási jogról szóló tájékoztatást. Rendezi emellett az elővásárlási jog gyakorlásának a többi vételi ajánlathoz való viszonyát, technikai lebonyolítását és az árverés eredményének megállapítását stb. E tekintetben - összhangban a már ma is működő üzletrész-elővásárlási jog gyakorlásával - csak olyan megoldás lehetséges, amely figyelemmel van arra, hogy a lakástörvényben megteremtett speciális elővásárlási jog sem eredményezhet mást, mint árverési vételt. A törvény beépíti ezért az elővásárlási jog gyakorlását a vételi ajánlatok megtételének működő és a vételi ajánlatok komolyságára garanciákat adó rendszerébe. Ennek értelmében az elővásárlási jog gyakorlása jogilag és technikailag is egyfajta árverési vételi ajánlat megtétele, amely csak abban különbözhet a többi licittől, hogy azok összegét nem kell meghaladnia: nem kell rálicitálni az előző ajánlatra, hanem elég azt csak „tartani”. Ez mind a hagyományos, mind az elektronikus árverések esetében kezelhető; az utóbbi esetében az a feltétele, hogy az elektronikus árverés működtetésére szolgáló informatikai alkalmazás az elővásárlási jogra jogosult árverező előző ajánlattal azonos összegű ajánlatát is érvényes licitként kezelje.

A törvény által választott megoldás - amellett, hogy megteremti az összhangot a végrehajtási jog rendszerével, és nem is húzza el az eljárást, nem ró arra újabb adminisztrációs terheket - már alkalmas az árverési piac élénkítésére, az árverseny erősítésére is, amely alapvető követelmény a követelések tényleges, hatékony megtérüléséhez, továbbá a tisztességes eljáráshoz való jog érvényesüléséhez. Az árverésen részt vevő egyéb potenciális vevők számolhatnak ugyanis az elővásárlási jogra jogosult részvételével, megismert (nyilvános, vagyis az elektronikus licitnaplóban közzétett, illetve az árverésen elhangzó) vételi ajánlatával szemben pedig azzal versengő - tehát annál magasabb összegű - ajánlatot tehetnek.

A fentiekhez hasonló rendeltetésű szabályokat a törvény az adóvégrehajtási eljárást szabályozó Art.-ba is beépíti mind az árverés, mind a nyilvános pályázat tekintetében.

Azzal, hogy az árverést, nyilvános pályázatot megelőző hirdetményezési időszakot a törvény meghosszabbítja, több időt biztosít arra, hogy a lehetséges vevők az értékesítésről tudomást szerezzenek, és megfontolhassák részvételüket az értékesítésen. Ez a meghosszabbított időszak - figyelemmel arra, hogy a hirdetményeket az önkormányzat is megkapja, illetve az elektronikus hirdetményeket figyelemmel kísérheti - értelemszerűen az önkormányzat számára is előnyös: elegendő ideje lehet meghozni azokat a döntéseket, megtenni azokat az előzetes adminisztratív intézkedéseket, melyek az árverésen, nyilvános pályázaton való részvételhez szükségesek. A települési önkormányzatok megjelenése és aktív részvétele a kényszerértékesítéseken több okból is hasznos lehet: élénkíti a lakáspiacot, fokozza a licitálás hatékonyságát, megnöveli az értékesítési eljárásokkal szembeni közbizalmat.

A 4-15. §-hoz

A lakáscélú kölcsönökre vonatkozó állami készfizető kezességről szóló 2009. évi IV. törvény módosítása lehetővé teszi, hogy nem csak a munkanélkülivé vált személy, hanem az is igénybe vehesse az áthidaló kölcsönt, aki hitelt érdemlően igazolja, hogy a háztartás vagyoni, jövedelmi helyzete, illetőleg teherviselő képessége a megváltozott körülmények következtében nem teszi lehetővé a lakáscélú kölcsön szerződés szerinti törlesztését, és valószínűsíti, hogy ez az állapot átmenetileg áll fenn. A törvény módosítása eredményeként szabad felhasználású jelzáloghitelhez és lakóingatlan pénzügyi lízingjéhez is igénybe vehető a törlesztési kedvezmény.

Ezekben az esetekben a természetes személyre és a háztartására a munkanélkülivé vált személyekre vonatkozó előírásokat a következő eltérésekkel és kiegészítésekkel kell alkalmazni:

- a munkanélkülivé válással kapcsolatos feltételeket nem kell alkalmazni,

- a természetes személynek havonta legalább a lakáscélú kölcsön folyósításkori első, nem akciós törlesztőrészletével azonos összegű törlesztés megfizetését kell vállalnia,

- a lakáscélú kölcsön folyósításkori első, nem akciós törlesztőrészlete vagy az áthidaló kölcsön felvételének kezdeményezése időpontjában fizetendő törlesztőrészlete nem haladja meg a háztartás nettó havi jövedelmének 40%-át,

- a lakáscélú kölcsön szerződés szerinti és folyósított összege nem haladhatja meg a tízmillió forintot, azzal, hogy más devizanem esetén a tartozás összegét a folyósítás napján érvényes, a Magyar Nemzeti Bank által közzétett hivatalos devizaárfolyamon kell forintra átszámítani,

- a lakáscélú kölcsön alapján fennálló kitettség az áthidaló kölcsön folyósítására vonatkozó hitelszerződés megkötésének kezdeményezésekor nem minősül késedelmes tételnek,

- az áthidaló kölcsön felvételének kezdeményezése időpontjában a lakáscélú kölcsön havi törlesztőrészletének összege legalább 30%-kal meghaladja azt az összeget, mint amennyit az adós a korábban felvett lakáscélú kölcsön törlesztésének első, nem akciós törlesztése alapján fizetett,

- a lakóingatlan piaci értéke a lakáscélú kölcsön kihelyezésekor nem haladta meg a húszmillió forintot,

- a háztartást a pénzügyi intézmény - a belső szabályzata szerint végzett adósminősítés alapján - hitelezhetőnek minősíti.

Ha a pénzügyi intézménynél a természetes személy kezdeményezi az áthidaló kölcsön folyósítására vonatkozó hitelszerződés megkötését, akkor a pénzügyi intézmény megvizsgálja a törvényben meghatározott feltételeket, továbbá a háztartás vagyoni, jövedelmi helyzetét, fennálló kötelezettségeit figyelembe véve elvégzi a hitelképességének és a hitel visszafizető készségének vizsgálatát. Erre annak érdekében kerül sor, hogy a felelős hitelezés elvárásainak megfelelően, kellő alapossággal győződjön meg arról, hogy a háztartás képes lesz a lakáscélú kölcsön és az áthidaló kölcsön jövőbeli törlesztésére, és ezáltal is csökkenjen a kezesség beváltásának kockázata.

A törvény szerint, ha a természetes személy előtörlesztéssel kíván élni, az előtörlesztés teljes összegét az áthidaló kölcsön alapján fennálló állami kezességgel biztosított kölcsön és kamatai visszafizetésére kell fordítani.

A törvény szerint a természetes személynek nyilatkoznia kell a pénzügyi intézmény felé az életkörülményeiben beállt változásról, valamint arról, hogy más pénzügyi intézménynél fennálló lakáscélú kölcsönéhez áthidaló kölcsönt igénybe vett-e. A pénzügyi intézmény számára az adós által tett nyilatkozatok teszik lehetővé, hogy a prudens hitelezés elvárásának megfelelően járhasson el az adós hitel visszafizetési képességének megítélésekor.

Tekintettel arra, hogy az állami szerepvállalás egyik célja a lakhatás biztosítása volt, ezért indokolt az állami készfizető kezességet a szabad felhasználású, lakóingatlanon alapított zálogjog fedezete mellett folyósított kölcsönökre is kiterjeszteni. Ezzel összefüggésben a törvény pontosítja a lakáscélú kölcsön fogalmát, továbbá lehetővé teszi, hogy a természetes személy 2010. június 30-ig kezdeményezhesse a hitelszerződés megkötését.

A törvény szerint a pénzügyi intézmény mint lízingbeadó és a természetes személy mint lízingbevevő között létrejött, lakóingatlanra vonatkozó pénzügyi lízingszerződésre is alkalmazni kell a törvényben foglaltakat azzal, hogy ahol a törvény lakáscélú kölcsönt említ ott a pénzügyi lízinget, ahol törlesztő részletet említ ott lízingdíjat kell érteni.

Az áthidaló kölcsön folyósításának időszakában az előtörlesztést a lakáscélú kölcsön, ezt követően az áthidaló kölcsön törlesztéseként kell elszámolni. A támogatható lakóingatlan értéket egységesen harmincmillió forintban állapítja meg a törvény.

-----STARTING---POINT---VEGE---

A 16. §-hoz

A törvény hatálybalépésével kapcsolatos előírásokat és átmeneti szabályokat tartalmazza. A törvény a hatálybalépés időpontjának meghatározásával 60 napot biztosít az önkormányzatok elővásárlási jogával kapcsolatos új rendelkezések alkalmazására való felkészülésre, tekintettel arra is, hogy nemcsak eljárási szabályokat érintő módosításról van szó, hanem az szükségessé teszi az elektronikus árverési rendszerek működtetésére szolgáló informatikai alkalmazások továbbfejlesztését is.

Rendezi a törvény a folyamatban lévő eljárásokban való alkalmazás kérdését is: a rendelkezések mielőbbi alkalmazása szükséges ugyanis az adósoknak való segítségnyújtás érdekében. Az új rendelkezéseket mindazon érintett, folyamatban lévő eljárásban alkalmazni kell, amelyben még nem került sor árverés, nyilvános pályázat kitűzésére, illetve zálogtárgy bírósági végrehajtáson kívüli értékesítésének meghirdetésére. Ezekkel történik meg ugyanis az értékesítés feltételeinek meghatározása és nyílik meg a lehetőség a vételi ajánlatok megtételére; ezt követően már nem történhet változás az értékesítés feltétel-rendszerében.

A törvény a záró rendelkezések között tartalmazza azt a Vht. módosítást, amely az árverési hirdetmény elektronikus árverési rendszerben történő közzétételének időszakát hosszabbítja meg annak érdekében, hogy több idő álljon rendelkezésre árverésen kívüli eladás megszervezésére.