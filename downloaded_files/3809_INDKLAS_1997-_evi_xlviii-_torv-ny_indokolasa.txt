1997. évi XLVIII. törvény indokolása

a társadalombiztosítás önkormányzati igazgatásával összefüggő egyes törvények módosításáról

-----STARTING---POINT---ALTALANOS--- 

A társadalombiztosítási önkormányzatok testületeiben 1997. júniusában lejár a négy éve megválasztott, illetőleg delegált biztosítási képviselők mandátuma. A biztosítási képviselők 1993. évi választásáról szóló törvény egyszeri alkalomra vonatkozott, így tehát nem alkalmazható az új képviselők megválasztására. Mindez napirendre tűzi a testületek megújításának kérdését.

Ugyanakkor a négy év tapasztalatai is indokolttá teszik a társadalombiztosítás önkormányzati igazgatásában egyes kérdések újragondolását. A társadalombiztosítás két ágában felhalmozódott finanszírozási problémák, a biztosítási önkormányzatok működésében mutatkozó hiányosságok, a kompetenciák elhatárolásának pontatlanságai és a jogi szabályozásnak a működés során jelentkező egyéb hiányai változtatásokat igényelnek.

A társadalombiztosítás önkormányzati igazgatásáról szóló 1991. évi LXXXIV. törvényt (a továbbiakban: Öit.) az Országgyűlés 1991. decemberében fogadta el. Az Öit. tényleges alkalmazására azonban csak a biztosítási képviselők megválasztása után, a biztosítási önkormányzatok megalakulását követően, 1993. májusától került sor.

A törvényalkotói szándék szerint a társadalombiztosítás területén olyan igazgatási rendszert kívántak megteremteni, mely a társadalombiztosítás ügyeiben teret nyit a járulékfizetők önkormányzatának, de egyben kifejezi az állami szerepvállalást a kötelező társadalombiztosítás működtetésében. Ennek lettek szervezeti formái a nyugdíjbiztosítási és az egészségbiztosítási ágban a biztosítási önkormányzatok.

A biztosítási önkormányzatok közjogi jellegű testületi szervek, melyek választott testületeiben a járulékfizetők képviselői kapnak helyet, e választott szervek irányítják a nyugdíjbiztosítás és az egészségbiztosítás igazgatási szerveit, de a biztosítási önkormányzatok az Országgyűlés és a Kormány felügyelete alatt állnak. A kialakított feladat- és hatásköri szabályozás szerint a társadalombiztosítás területén az alapvető döntési jogkörök, melyek a társadalombiztosításra vonatkozó jogalkotásban jelennek meg, az állam legfelsőbb szerveit illetik meg, míg a végrehajtásért, az igazgatás megszervezéséért a biztosítási önkormányzatok felelősek.

A társadalombiztosítási önkormányzatok a munkavállalói testületi tagok 1993. évi megválasztása után nagy társadalmi támogatottsággal és bizalommal kezdték meg működésüket.

Tevékenységük pozitív oldalának tekinthető, hogy irányításuk alatt fejeződött be - lényegében zökkenőmentesen - az igazgatási apparátus és az alapok szétválasztásának folyamata.

Az egészségbiztosítás területén kialakultak az egészségbiztosító és a szolgáltatást nyújtó egészségügyi intézmények új típusú finanszírozási kapcsolatai, az ehhez tartozó szerződéskötési, elszámolási, adatszolgáltatási rendszerek legfontosabb elemeivel.

Az utóbbi években azonban mind az ellátórendszerben, mind az alapok pénzügyi egyensúlyában súlyos problémák jelentkeztek, melyek legérzékelhetőbb jele az alapok évről-évre halmozódó hiánya volt.

A problémák okai részben makrogazdasági folyamatokban, részben a jogi szabályozás elégtelenségében, illetőleg hiányaiban, részben a biztosítási önkormányzatok és szerveik működésének belső ellentmondásaiban - ez különösen az egészségbiztosítási önkormányzatra érvényes - keresendők.

A problémák felhalmozódását elősegítette az is, hogy nem működött megfelelően és hatékonyan a társadalombiztosítási önkormányzatok és szerveik feletti kormányzati ellenőrzés sem.

Mindezekből kiindulva a törvény részben a biztosítási önkormányzatok testületi szerveinek megújítására tartalmaz új szabályokat, részben a testületi szervek szerepének növelése érdekében egyszerűbb, de a demokratikus belső működést elősegítő önkormányzati szervezetet szabályoz. A törvény további célja az, hogy a felügyelő bizottság átalakításával, valamint a biztosítási önkormányzatok kormányzati ellenőrzésének eljárási szabályaival növelje a belső és külső ellenőrzés hatékonyságát.

-----STARTING---POINT---RESZLETES---

Az 1. §-hoz

Az Öit. az általános rendelkezések között összefoglalóan szól a biztosítási önkormányzatok feladat- és hatásköréről, belső szervezetük alapvonásairól, valamint jogállásuk meghatározó elemeiről. Ezen alapvető szabályok közé tartozik az is, hogy az önkormányzat feladat- és hatásköre a közgyűlést illeti meg, törvényi felhatalmazással egyes hatásköreit szerveire átruházhatja. A belső szervezet változásával - azaz a törvény szerint a kisebb létszámú közgyűlés gyakoribb üléseivel és ezzel is összefüggésben az elnökség megszüntetésével - nincs szükség a feladat- és hatáskörök átruházására utaló általános felhatalmazás kimondására. A törvény ugyanakkor hangsúlyozza, hogy a testületi döntések érvényesítése a biztosítási önkormányzat elnökének feladata.

A 2. §-hoz

A biztosítási önkormányzatok hivatali szervei a biztosítási ágba tartozó ellátások megállapításával, folyósításával, valamint a járulékok beszedésével, behajtásával, a járulékfizetés ellenőrzésével államigazgatási hatósági feladatokat látnak el, melyben a Kormány szabályozási jogát erősíteni szükséges. Hasonlóképpen fontos a Kormány szabályozási joga azokban az ügyfajtákban, ahol a hivatali szervek nem a biztosítási alapokból fedezett szociális ellátásokkal összefüggő igazgatási feladatokat végeznek.

A 3. §-hoz

A törvény e §-a pótolja az Öit. eredeti szövegének hiányosságait: már az elvi jellegű rendelkezések között utal a biztosítási önkormányzatok feletti állami felügyelet törvényességi jellegére, továbbá a felügyeletet gyakorló szervek között feltünteti az Állami Számvevőszéket is.

A 4. §-hoz

A törvény a biztosítási önkormányzatok testületi működésének elősegítése érdekében a biztosítási önkormányzatok közgyűléseinek létszámát a jelenlegi 60 főről 48-48 főre csökkenti. A létszámcsökkentés azonban nem érinti a biztosítottak, illetőleg a munkáltatók képviselőinek korábban kialakult arányait.

A törvény a jelenlegi helyzethez képest pontosan meghatározza a biztosítási önkormányzatok megbízatásának időtartamát és az alakuló közgyűlés összehívásának módját.

Az 5. §-hoz

A törvény új alcím alatt a jelenlegihez képest részletesebben rendelkezik a biztosítási képviselőkről.

A törvény a biztosítási képviselők kiválasztására a jövőben egységesen, mind a biztosítottak, mind a járulékfizető munkáltatók körében a delegálást vezeti be. A társadalombiztosítás önkormányzati vezetéssel működő szervezeteiben nemzetközileg általánosan elfogadott megoldás a testületi tagok delegálása. A biztosítási önkormányzatban képviselettel rendelkező munkavállalói és munkaadói szervezetek egyöntetű állásfoglalása volt, hogy a biztosítási képviselők mindkét érdekkörben azonos módon nyerjék el megbízatásukat, és e szervezetek többsége egyetértett a delegálás módszerével. A törvény a közgyűlés összetételében fenntartja a korábban kialakult elvet, mely szerint a testületekben a járulékfizető munkavállalók és a munkaadók érdekeit kifejező biztosítási képviselőknek kell helyet kapni. Ezen elvhez rendezi hozzá a delegálás szabályait, figyelembe véve a társadalmi érdekegyeztetésben az elmúlt négy évben megszilárdult szervezeti kereteket. Ennek alapján rendelkezik úgy, hogy a biztosítási képviselőket az Érdekegyeztető Tanácsban képviselettel rendelkező országos munkavállalói és munkaadói szövetségek delegálják. A Nyugdíjbiztosítási Önkormányzatban továbbra is helyet kapnak a nyugdíjasok képviselői is. A delegálási jogot itt is a legnagyobb országos reprezentativitással rendelkező szervezetek számára biztosítja a törvény.

A törvény a delegálás elvének megfelelően részletezi a mandátum megszerzésének, megvizsgálásának szabályait.

A biztosítási képviselőkre vonatkozó szabályok között lényegesen kibővültek a képviselők összeférhetetlenségéről szóló rendelkezések és a törvény megállapítja az összeférhetetlenség vizsgálatára vonatkozó hatásköri szabályokat is.

A törvény pontosítja a biztosítási képviselők megbízatásának megszűnéséről szóló szabályokat. Fontos új szabály, hogy a biztosítási képviselők legfeljebb két periódusban tölthetik be ezt a tisztséget. Ez a korlátozás a közgyűlési tagság mellett vonatkozik a felügyelő bizottsági tagságra is.

A 6. §-hoz

A törvény e §-ában szereplő módosítások a közgyűlés egyes hatásköreit érintik.

A törvény rendelkezik arról, hogy a közgyűlés - az alapszabályon kívül - egyéb szabályzatokat is alkothat. E szabályzatok szükségességét az elmúlt négy év működési tapasztalatai jelezték, de ezekre a jelenlegi szabályozás nem ad egyértelmű felhatalmazást.

A belső szervezetet érintő hatáskörök módosítását a törvénynek a biztosítási önkormányzatok új szervezeti struktúrájára vonatkozó szabályai teszik szükségessé.

A jelenlegi szabályozás mindkét biztosítási ágban kötelezővé teszi a helyi-területi testületek kialakítását. A törvény e szervezeti kérdésben a jelenleginél nagyobb önállóságot ad az önkormányzatoknak.

A törvény - a jelenlegi szabályokhoz hasonlóan - nem részletezi a biztosítási önkormányzatoknak a vagyongazdálkodás körébe tartozó jogait, de utal arra, hogy ezeket törvényi szinten kell szabályozni.

A testületek és az igazgatási szervezetek viszonyában a törvény pontosítja a jelenlegi szöveget, továbbá kiemeli, hogy a központi hivatali szerv szervezeti és működési szabályzatát a közgyűlés hagyja jóvá.

Az Öit. 9. §-ának korábbi (2) bekezdése a közgyűlés kizárólagos hatásköreit sorolja fel. Az új szervezeti struktúrában, a közgyűlés gyakoribb ülései esetén nincs szükség a két ülés között általános helyettesítő szervre. A biztosítási önkormányzaton belül az összes döntési jogkör a közgyűlést illeti meg. A közgyűlés számára a központi hivatal, valamint a bizottságok, tagozatok készítik elő a döntéseket. Így nem szükséges a kizárólagos hatáskörök meghatározása. Ehelyett a (2) bekezdés új szövege fontos garanciális szabályokat tartalmaz a biztosítási önkormányzatok és a Kormány viszonyában. E szabályok a biztosítási önkormányzatoknak a jogalkotásban való közreműködéséhez kapcsolódnak. Részben általánossá teszik azt a szabályt, ami a társadalombiztosítás pénzügyi alapjainak költségvetésére, zárszámadására vonatkozó törvényeknél már megjelent: a törvényjavaslat előterjesztésekor az előterjesztő köteles bemutatni a biztosítási önkormányzatok véleményét és az esetleges ellenjavaslat-tervezetét is az Országgyűlésnek, részben indokolási kötelezettséget írnak elő a Kormány számára, ha a rendeletalkotásban nem veszi figyelembe a biztosítási önkormányzatok véleményét.

A 7. §-hoz

A közgyűlés működésének új szabályai között a leglényegesebb változás, hogy a közgyűlés gyakrabban, legalább kéthavonta ülésezik, ami lehetővé teszi a testületi munka és döntéshozatal szerepének növekedését.

Hiányzó szabályt pótol az a rendelkezés, mely a testületi döntésből kizárja azt a képviselőt, aki személyesen érdekelt a döntés tárgyát képező ügyben.

A 8. §-hoz

Az Öit. korábbi 11. §-a az elnökségről rendelkezik, a 12. § pedig a felügyelő bizottság összetételét és feladatait szabályozza.

A törvény szerinti új szervezeti struktúrában nincs a két közgyűlés között általános helyettesítő szerv, az elnökség tehát megszűnik. Ugyanakkor a felügyelő bizottság összetétele és funkciója is lényegesen megváltozik. A felügyelő bizottság alapvető rendeltetése a törvényes működés garantálása a biztosítási önkormányzat szervezetén belül, beleértve a közgyűlés törvényes működésének kontrollját is. Ebből kiindulva a felügyelő bizottság sem létrejöttében, sem összetételében, sem működésében nem függhet a közgyűléstől. A törvény szerint a felügyelő bizottság 9 tagját az Érdekegyeztető Tanács oldalai közvetlenül delegálják, egyharmados arányban. Eszerint a munkavállalók és a munkaadók oldalai mellett a Kormány is delegál tagokat a felügyelő bizottságba. A kormányzati delegálás kifejezi a Kormány felelősségét a biztosítási önkormányzatok működésének, valamint a társadalombiztosítás pénzügyi alapjai kezelésének törvényességéért. Hangsúlyozni kell azonban, hogy a Kormány által delegált tagok nem a Kormány tagjai, hanem olyan személyek, akik a Kormány számára megfelelő garanciát jelentenek a felügyelő bizottság feladatainak teljesítésében.

A felügyelő bizottság tagjainak delegálására, összeférhetetlenségére, megbízatásuk megszűnésére, tiszteletdíjára vonatkozó szabályok hasonlóak a biztosítási képviselőkről szóló rendelkezésekhez, de a felügyelő bizottsági tagok közvetlen delegálása miatt ezek külön rendezése szükséges.

A felügyelő bizottságnak a közgyűléstől és a delegáló oldalaktól való függetlenségét biztosítja, hogy a felügyelő bizottság ügyrendjét az Országgyűlés hagyja jóvá.

A 9. §-hoz

A biztosítási önkormányzatok új szervezeti felépítésében várhatóan megnövekszik a bizottságok szerepe is. A törvény kiemeli a bizottságok döntéselőkészítő tevékenységét.

A 10. §-hoz

A helyi-területi testületek létrehozása - ahogy ez már a közgyűlés hatáskörénél szerepelt - a törvény szerint önkormányzatok döntésétől függ. Ez lehetővé teszi, hogy a biztosítási önkormányzatok a biztosítási ág feladataihoz igazodóan rendelkezhessenek a helyi-területi testületekről.

A 11. §-hoz

A törvény pontosítja és kiegészíti a biztosítási önkormányzatok által irányított igazgatási szervezetre, és ezen belül is a központi hivatalra vonatkozó szabályokat.

A központi hivatal feladatkörében továbbra is lényeges feladatcsoport a testületi döntések szakmai előkészítése és a testületi működés technikai feltételeinek biztosítása. A törvény ugyanakkor egyértelművé teszi, hogy e feladatok tekintetében a központi hivatal a testületnek alárendelten működik. Ezt fejezi ki a biztosítási önkormányzat elnökének közvetlen utasítási joga a főigazgatóval szemben.

A központi hivatalnak a biztosítottaknak járó ellátásokkal, valamint a járulékfizetéssel kapcsolatos igazgatási feladatait jogszabályok írják elő. Az igazgatási munka folyamatos irányítása egyszemélyi vezetést igényel. E feladatkörökben a biztosítási önkormányzat testületei a főigazgató útján irányíthatják az igazgatási tevékenységet.

A központi hivatali szerv feladatkörében új szabályként megjelenik azon igazgatási feladatok irányítása is, melyeket az igazgatási szervek külön jogszabály alapján, nem a biztosítási alapokból finanszírozott ellátásokkal kapcsolatban végeznek. Ilyen feladatokat a biztosítási önkormányzatok igazgatási szervei jelenleg is ellátnak, de ennek szabályozása hiányzott az Öit-ből.

A 12. §-hoz

A központi hivatalokon kívüli igazgatási szervek jogi személyiségéről eddig alacsonyabb szintű jogszabály rendelkezett.

Az igazgatási szervezetben dolgozók közszolgálati jogviszonyának kimondása az Öit. hatályba lépése óta bekövetkezett jogszabályi változásoknak megfelelő fogalmakat vezeti át az Öit. szövegén.

A 13-14. §-hoz

A biztosítási önkormányzatok feletti felügyelet körében az Országgyűlés jogköre kiegészül a felügyelő bizottság ügyrendjének jóváhagyásával.

Az Országgyűlés és az Állami Számvevőszék jogosítványainak módosított szövege egyebekben a biztosítási önkormányzatok belső szervezetének változását képezi le.

A 15. §-hoz

A biztosítási önkormányzatok feletti kormányzati felügyelet törvényi szabályozása nem változtatja meg érdemben a mostanra kialakult helyzetet. Az ellenőrzés általános szabályait az Öit. tartalmazza, míg a társadalombiztosítás pénzügyi alapjainak kezeléséhez kapcsolódó ellenőrzési jogokat a társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény (a továbbiakban: At.). Az Öit. új rendelkezései határidőket és eljárási szabályokat iktatnak be az ellenőrzés folyamatába. Új jogosítvány az, hogy a Kormány - törvény felhatalmazása alapján - jóváhagyja a biztosítási önkormányzatok által alkotott egyes szabályzatokat, valamint a súlyosan jogsértőnek ítélt döntés végrehajtását felfüggesztheti.

A szabályzatok a biztosítási önkormányzatok és szerveik működését érintik azokban az általános szabályozást igénylő kérdésekben, amelyeket nem lehet vagy nem szükséges az alapszabályban rendezni. E szabályzatok némelyike meghatározó lehet a biztosítási ág, a társadalombiztosítás pénzügyi alapjai szempontjából. Ilyen pl. az önkormányzatok vagyongazdálkodási szabályzata. E nagyjelentőségű szabályzatok előzetes törvényességi kontrolljára ad lehetőséget, ha törvény felhatalmazza a Kormányt a szabályzat jóváhagyására. A törvényi felhatalmazás pedig egyben korlátozza is a Kormány előzetes jóváhagyási jogkörét.

A jogsértő döntésekkel szembeni kormányzati jogokat tekintve nem változott azonban az, hogy a törvénysértés megtörténtét bíróság állapítja meg. A per során pedig a bíróság bármikor megszüntetheti a felfüggesztésről hozott döntést.

A 16. §-hoz

A törvény az Öit. módosítása mellett, azzal összefüggésben módosításokat tartalmaz az At. néhány rendelkezésére is. E módosítások célja a társadalombiztosítás pénzügyi alapjainak kezelésében a közgyűlés és az igazgatási szervezet hatáskörének pontosabb elhatárolása. A törvény az alapok kezelése tekintetében is megerősíti, hogy az alapok kezelője a közgyűlés. Ugyanakkor a kezelés operatív feladatai miatt lehetővé teszi a hatáskör-átruházást az igazgatási szervezetre. A törvény azonban a közgyűlés kizárólagos hatáskörévé teszi a költségvetéseken belüli - törvényben a biztosítási önkormányzat számára megengedett - év közbeni átcsoportosításokat.

A törvény azáltal is hangsúlyozza a közgyűlés stratégiai szerepét, hogy az alapok kezeléséhez tartozó egyes kérdésekben általános szabályok megalkotására jogosítja fel a testületeket.

-----STARTING---POINT---VEGE---

A 17. §-hoz

A törvény rendelkezik a jelenleg működő önkormányzatok megbízatásának lejárta utáni, az új önkormányzatok megalakítására vonatkozó átmeneti szabályokról.

A 18. §-hoz

A törvény kihirdetésekor lépnek hatályba a közgyűlés létszámára, a biztosítási képviselőkre, a felügyelő bizottság tagjaira vonatkozó, illetőleg a szövegpontosító vagy az Öit. hiányait pótló szabályok és az átmeneti rendelkezések. Az új szervezeti struktúrával összefüggő szabályok az új közgyűlések alakuló üléseinek napján lépnek hatályba.