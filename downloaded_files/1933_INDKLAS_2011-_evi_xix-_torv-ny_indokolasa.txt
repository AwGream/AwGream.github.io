2011. évi XIX. törvény indokolása

a sajtószabadságról és a médiatartalmak alapvető szabályairól szóló 2010. évi CIV. törvény és a médiaszolgáltatásokról és a tömegkommunikációról szóló 2010. évi CLXXXV. törvény módosításáról

-----STARTING---POINT---ALTALANOS--- 

Az Európai Bizottság által a 2007. évi I. törvény (a továbbiakban: Smtv.) és a 2010. évi CLXXXV. törvény (a továbbiakban: Mttv.) egyes rendelkezéseivel összefüggésben felvetett aggályokról a Bizottság és a Kormány képviselői között lefolytatott írásbeli, illetve szóbeli egyeztetés eredményeképpen egyetértés jött létre arról, hogy mely kérdésekben látszik szükségesnek e törvényeket módosítani az audiovizuális médiaszolgáltatásokról szóló 2010/13/EU irányelv (a továbbiakban: Irányelv) követelményeinek való teljesebb megfelelés érdekében. A törvény szerinti módosításoknak tehát alapvetően kiigazító, pontosító szerepük van, lényeges koncepcióváltást, újraszabályozást nem eredményez, és ilyen igénnyel az Európai Bizottság sem lépett fel. Az érintett szabályozási területek a következők: a kiegyensúlyozott tájékoztatás szabályozása, a regisztráció kérdésköre, és a más tagállami médiaszolgáltatóval szemben alkalmazható szankciók kérdése.

A kiegyensúlyozott tájékoztatás tárgykörében a törvény egyrészt egyértelművé teszi, hogy nem az egyes médiaszolgáltatókra, hanem a médiarendszer egészére vonatkozó alapelvi követelmény a hiteles, gyors és pontos tájékoztatás. Másrészt a kiegyensúlyozott tájékoztatás követelményét a módosítás a lineáris médiaszolgáltatásokra korlátozza.

A törvény egyértelművé teszi, hogy a lekérhető médiaszolgáltatás és a sajtótermék kiadása bejelentéshez és regisztrációhoz kötött. Ugyanakkor a törvény kifejezetten rögzíti, hogy a tevékenység (szolgáltatás) megkezdésének nem feltétele a nyilvántartásba vétel. A törvény a regisztrációval kapcsolatos szabályokat olyan módon állapítja meg, amely kizárja annak a félreértésnek az elvi lehetőségét is, hogy a regisztráció előzetes engedélyezésként legyen értelmezhető.

A törvény differenciáltan állapítja meg a más tagállamban letelepedett médiaszolgáltatóra a médiahatóság által alkalmazható szankciókat. A törvény szerint a bírság csak abban az esetben alkalmazható szankció, ha a Magyarország területére irányuló médiaszolgáltatást nyújtó médiaszolgáltató kifejezetten azért letelepedett le más tagállamban, hogy megkerülje a magyar médiaszabályozást. Ha azonban a más tagállamban letelepedett médiaszolgáltató Magyarországra irányuló szolgáltatása nem erre a célzatra vezethető vissza, bírság nem szabható ki, ugyanakkor más jogkövetkezmények változatlanul alkalmazhatók.

A pontosítja a törvény a sajtótermék és a médiaszolgáltatás fogalmát, még inkább egyértelművé téve, hogy csak a kifejezetten gazdasági haszonszerzési célzatú szolgáltatások tartoznak a két törvény hatálya alá, így pl. a videoblogok vagy más magáncélú közlemények nem.

-----STARTING---POINT---RESZLETES---

Az 1. §-hoz

Az Smtv.-vel és az Mttv.-vel kapcsolatban felmerült aggályok részben egy fogalmi bizonytalanságra vezethetők vissza, ezért a törvény pontosítja a médiaszolgáltatás és a sajtótermék fogalmát, mindkét törvényben azonos szöveggel. Ezzel egyértelművé teszi, hogy a törvény hatálya az önálló, üzletszerűen - rendszeresen, nyereség elérése érdekében, gazdasági kockázatvállalás mellett - végzett gazdasági szolgáltatásként működtetett médiaszolgáltatásokra és a sajtótermékekre vonatkozik. Ez a pontosítás tisztázza, hogy a médiaszabályozás nem vonatkozik a nem gazdasági céllal üzemeltetett magánkommunikációs csatornákra (pl. a blogokra).

A 2-3. §-hoz

A törvény a hiteles, gyors és pontos tájékoztatás feladatát az Smtv.-nek a közönség jogait szabályozó 10. §-ában jeleníti meg, és nem a sajtó kötelezettségeit meghatározó 13. §-ban, ezzel is jelezve, hogy nem az egyes médiaszolgáltatókra, hanem a médiarendszer egészére vonatkozó alapelvi követelményt mond ki. Másrészt a kiegyensúlyozott tájékoztatás követelményét a törvény a 13. § új szövegének megállapításával a lineáris médiaszolgáltatásokra korlátozza, elhagyva a rendelkezésből a lekérhető médiaszolgáltatásokra utaló szövegrészt. Ugyanitt a törvény tartalmi követelményt megállapít a tájékoztatásra vonatkozó kötelezettségek (pl. a kiegyensúlyozottság) részletes szabályozására nézve: előírja - utalva az Mttv.-re -, hogy az arányosság és a demokratikus közvélemény biztosítása követelményeinek megfelelően kell szabályozni e kötelezettségeket.

A 4-6. §-hoz

A törvény szerint a lekérhető médiaszolgáltatást és a kiegészítő médiaszolgáltatást, továbbá a sajtóterméket a szolgáltatás, illetve a tevékenység megkezdését követő hatvan napon belül nyilvántartásba vétel céljából be kell jelenteni a Hivatalhoz. Ehhez kapcsolódva pedig kifejezetten is rögzíti, hogy a nyilvántartásba vétel nem feltétele e szolgáltatás, illetve tevékenység megkezdésének.

A törvény a nyilvántartásba vétel megtagadása helyett csak a nyilvántartásba vétel utólagos visszavonását teszi lehetővé, a hatályos Mttv. 45. § (4) bekezdés és 46. § (5) bekezdése szerinti eseteknél szűkebben meghatározott feltételek esetén (összeférhetetlenség, névazonosság vagy névhasonlóság), amelyek nem eljárási mulasztáshoz kapcsolódnak, hanem érdemi akadályai a szolgáltatásvégzésének. A nyilvántartásba vétellel összefüggő eljárási jellegű kötelezettségek megszegése (pl. a bejelentés elmulasztása) esetéhez pedig más jogkövetkezményt fűz a törvény: legfeljebb egymillió forint bírság kiszabásával teszi lehetővé az elmulasztott cselekmény kikényszerítését, megkövetelve a bírságkiszabás során az arányosság elvének alkalmazását.

Az Mttv. e módosítása arra irányul, hogy a médiaszolgáltatások nyújtása és a sajtótermékek kiadása előzetes engedélyhez kötésének a látszatát is elkerülje, ugyanakkor azt lehetővé tegye, hogy - szükség esetén - a Hatóság kikényszeríthesse a médiaszolgáltatás és a sajtótermék kiadásának törvényes gyakorlását.

A 7-9. §-hoz

A törvény a más tagállamban letelepedett médiaszolgáltatónak a Magyar Köztársaság területére irányuló jogsértő tartalmú lineáris, illetve lekérhető audiovizuális médiaszolgáltatása körében megkülönbözteti a rosszhiszeműen eljáró médiaszolgáltatókat a jóhiszemű szolgáltatóktól a tekintetben, hogy csak azon médiaszolgáltatókra teszi lehetővé a bírság kiszabását - az audiovizuális irányelv szerinti eljárás keretében -, amelyek azért telepedtek le más tagállamban, hogy a magyar médiaszabályok alkalmazását elkerüljék. Ha ilyen célzat nem állapítható meg, akkor a bírság - mint nem arányos szankció - alkalmazását a törvény kizárja. Pontosítja továbbá a törvény azt is, hogy a további szankciók alkalmazására is kizárólag a Magyar Köztársaság területén terjesztett szolgáltatással összefüggésben kerülhet sor. A törvény nem érinti a többi jogkövetkezményt (a jogsértést megállapító határozatnak a jogsértő internetes honlapjának nyitóoldalán, sajtótermékben vagy megjelölt műsorszámban történő közzététele, továbbá a médiaszolgáltatási jogosultság időleges felfüggesztése).

A törvény a két esetkör jobb elhatárolása érdekében továbbá külön alcím alá rendeli az Mttv. 179. §-át („eljárás a más tagállamban letelepedett médiatartalom-szolgáltatóval szemben jogmegkerülés esetén”).

A 10. §-hoz

A törvény az Mttv.-ben is elvégzi a sajtótermék és a médiaszolgáltató fogalmának pontosítását a gazdasági jelleg részletezésével.

-----STARTING---POINT---VEGE---

A 11-12. §-hoz

A hatályba léptető rendelkezést állapítja meg, valamint az Smtv.-nek és az Mttv.-nek az 1-10. §-ok szerinti változásokhoz kapcsolódó szövegcserés módosítását tartalmazza, továbbá rögzíti a jogharmonizációs klauzulát.