2015. évi CXXI. törvény indokolása

az Európai Közjogi Szervezet létrehozásáról és alapokmányáról szóló Egyezmény kihirdetéséről

Általános indokolás

Az Európai Közjogi Szervezet (European Public Law Organization, a továbbiakban: EPLO) egy 2007-ben görög kezdeményezésre létrejött nemzetközi kormányközi szervezet, amelynek célja a közjogi tudás (nemzeti, összehasonlító és európai közjog, emberi jogok, környezetjog és demokratikus intézmények) fejlesztése és terjesztése. Az EPLO létrehozásáról és alapokmányáról szóló Egyezményt (a továbbiakban: Egyezmény) 2004-ben írták alá, és 2007-ben lépett hatályba. Eddig tíz ország ratifikálta: Görögország, Ciprus, Olaszország, Szerbia, Moldova, Örményország, Grúzia, Románia, Bosznia-Hercegovina és Albánia, tehát alapvetően Dél- és Kelet-Európa. A szervezet székhelye Athénban található, de a világ számos pontján rendelkezik irodákkal: Görögországban, Romániában és Moldovában van nagyobb iroda, míg Belgiumban, Bosznia-Hercegovinában, Ukrajnában és Szlovákiában (továbbá Európán kívül Iránban, Mexikóban és Nicaraguában) regionális irodájuk, program-alapú iroda pedig Törökországban, Szerbiában és Örményországban található.

Az EPLO az európai közjog fejlesztéséhez kötődő kutatásokat végez, illetve támogat, konzultációkat folytat, jogösszehasonlítást végez, javaslatokat tesz, részt vesz a tevékenységéhez kapcsolódó nemzetközi együttműködésben. Projekttevékenysége Európán kívül a mediterrán országokra, a Balkánra, a Közel-Keletre, Közép- és Dél-Ázsiára, Afrikára, Latin-Amerikára, valamint a fejlődő kis szigetországokra összpontosít. Jelenleg 14 ország (Görögország, Olaszország, Ciprus, Franciaország, Észtország, Szerbia, Moldova, Azerbajdzsán, Örményország, Ukrajna, Grúzia, Románia, Bosznia-Hercegovina és Albánia) a tagja, ezen kívül az Európai Bizottság, az Európa Tanács, több nemzeti hatóság és 64 egyetem, illetve intézet tagja az EPLO Igazgatótanácsának.

Magyarországnak az Egyezményhez csatlakozással nem keletkezik támogatási kötelezettsége, az ugyanis csak a külön részvételi megállapodás (participation agreement) megkötésével lép életbe, ugyanakkor szavazati joga sem lesz. Megfigyelőként részt vehet az üléseken és a Közgyűlésen.

A kihirdetendő Egyezmény az EPLO jogállását, diplomáciai mentességét szabályozza, és rendelkezik az EPLO alapvető, belső szabályairól is.

Részletes indokolás

Az 1. §-hoz

Az Egyezmény a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 2. § a) pontja szerinti nemzetközi szerződésnek minősül, arra ennek megfelelően az Nsztv. előírásai vonatkoznak.

Az Nsztv. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére - ami jelen esetben a csatlakozási okmány kiküldésének felel meg - akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad. Ezt a felhatalmazást tartalmazza a rendelkezés.

A 2. §-hoz

Az Egyezményt - tekintettel arra, hogy a diplomáciai mentességek miatt annak szabályozási tartalma törvényhozási tárgykörbe is tartozik - törvénnyel szükséges kihirdetni.

A 3. §-hoz

Az Egyezmény hiteles angol nyelvű szövegét és annak magyar nyelvű hivatalos fordítását tartalmazza.

A 4. §-hoz

A törvény a csatlakozás időpontjával egyidejűleg lépne hatályba az Nsztv. 10. § (3) bekezdése értelmében. Figyelemmel arra, hogy az Egyezmény nem határozza meg a csatlakozás nemzetközi jogi hatálybalépésének pontos időpontját, így Magyarország azt a csatlakozási okmányban megjelölheti. Mivel pontosan nem állapítható meg a kihirdetés várható időpontja, így a hatálybalépés naptári napja egy rugalmas, de mégis egyértelműen meghatározott időpont, a kihirdetést követő hónap első napja, amely alapján a külpolitikáért felelős miniszter egyértelműen meg fogja tudni határozni a csatlakozási okmányban a csatlakozás időpontját.