2017. évi CXLII. törvény indokolása

a Magyarország Kormánya és a Szlovák Köztársaság Kormánya között a közös államhatáron lévő közúti határhidak és határút-szakaszok üzemeltetéséről, fenntartásáról és rekonstrukciójáról szóló Megállapodás kihirdetéséről

-----STARTING---POINT---ALTALANOS---

Általános indokolás

A magyar-szlovák államhatáron lévő közúti határhidak és határút-szakaszok üzemeltetéséről, fenntartásáról és rekonstrukciójáról a két ország közt 2007. június 18-án született megállapodás (a továbbiakban: Régi Megállapodás) rendezi az olyan, határt keresztező műtárgyak (elsősorban hidak) üzemeltetésének, fenntartásának és rekonstrukciójának feltételeit, amelyek esetében a két ország hatóságainak együttműködésére fokozottan szükség van. A kisebb üzemeltetési és fenntartási feladatok elvégzése a mindkét fél közös tulajdonában levő határhidak esetén egyszerűbb, ha az egyik fél elvállalja a híd teljes felügyeletét, míg egy másik, hasonló méretű híd fenntartásáról teljes egészében a másik fél gondoskodik. Hasonlóképpen, a határon futó utak üzemeltetése is egyszerűbbé tehető, ha azokat az a fél felügyeli, amelyik munkagépeivel könnyebben tudja megközelíteni az adott utat.

A Régi Megállapodás 2007. évi aláírása óta megépült hidak kezelése, az eddigi tapasztalatok beépítése és a végrehajtás hatékonyságának elősegítése céljából szükségessé vált a megállapodás szakmai áttekintése, erről a magyar és a szlovák fél 2015 óta folytat szakértői egyeztetéseket. A tárgyalások során a Régi Megállapodás végrehajtását, illetve a szöveg áttekinthetőségét segítő módosítási javaslatok olyan számban merültek fel, hogy a felek megállapodtak abban, hogy a Régi Megállapodás egyszerű módosítása helyett egy új megállapodás elfogadása szükséges.

Jelen törvény célja a Magyarország Kormánya és a Szlovák Köztársaság Kormánya között a közös államhatáron lévő közúti határhidak és határút-szakaszok üzemeltetéséről, fenntartásáról és rekonstrukciójáról szóló új megállapodás törvénnyel történő kihirdetése.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1)-(3) bekezdésének megfelelően, valamint 10. § (1) bekezdés a) pontjának megfelelően tartalmazza a Megállapodás kötelező hatályának elismerésére adott országgyűlési felhatalmazást.

A 2-3. §-hoz

A 2. és 3. § az Nsztv. 10. § (1) bekezdés b) pontjának megfelelően rendelkezik a Megállapodás kihirdetéséről és tartalmazza a Megállapodás magyar nyelvű hiteles szövegét.

A Megállapodás

1. Cikkében meghatározásra kerül, hogy mely hidakra és utakra vonatkozik a Megállapodás.

2. Cikke meghatározza a Megállapodásban használt üzemeltetés, fenntartás és rekonstrukció fogalmakat.

3-4. Cikke kijelöli a Megállapodás végrehajtásáért felelős szerveket a két országban.

5. Cikk (1) bekezdése felsorolja a Magyarország által kezelt hidakat és határutakat,

(2) bekezdése felsorolja a Szlovák Köztársaság által kezelt hidakat és határutakat,

(3) bekezdése rögzíti az (1) és (2) bekezdésben felsorolt hidak és határutak üzemeltetése, fenntartása és rekonstrukciója során felmerülő feladatok és költségek megosztását a két fél közt,

(4)-(9) bekezdése rendezi a Duna-hidakkal kapcsolatos feladatok és költségek megosztását.

6. Cikke rendelkezik a közúti jelzések elhelyezésének módjáról a határhidakon és határutakon.

7. Cikke intézkedik a határjelek védelméről és a Magyar-Szlovák Határbizottság bevonásáról a határt érintő munkálatok esetén.

8. Cikke megtiltja reklámtáblák kihelyezését.

9. Cikke rendelkezik az együttműködés módjáról a hidak és útszakaszok rekonstrukciója, vagy baleset, rendkívüli esemény esetén történő lezárás idején.

10-12. Cikke tovább részletezi a Megállapodás végrehajtásából eredő feladatok ellátásának feltételeit.

13. Cikke kitér az esetleges viták rendezésének módjára.

14. Cikke rendelkezik a Megállapodás hatálybelépéséről, hatályon kívül helyezésének vagy módosításának módjáról.

15. Cikke hatályon kívül helyezi a két ország közt 2007. június 18-án aláírt, azonos című megállapodást (a továbbiakban: Régi Megállapodás), annak 2011. évi kiegészítését, valamint megfelelően módosítja a Régi Megállapodásra hivatkozó 4 egyezmény szövegét.

A 4. §-hoz

A 4. § rendelkezik a Régi Megállapodás és annak 2011. évi kiegészítését hatályba léptető Korm. rendeletek hatályon kívül helyezéséről.

Az 5. §-hoz

Az 5. § a törvény hatályba léptető rendelkezéseit tartalmazza, és rögzíti, hogy a törvény végrehajtásáról, valamint a módosításra kerülő megállapodások egységes szerkezetbe foglalt szövegének közzétételéről a közlekedésért felelős miniszter gondoskodik.