2011. évi CXCIV. törvény indokolása

Magyarország gazdasági stabilitásáról

-----STARTING---POINT---ALTALANOS--- 

A Magyarország gazdasági stabilitásáról szóló törvény több, az Alaptörvény által előírt sarkalatos törvényre vonatkozó igényt foglal egy törvénybe.

A törvény részletesen szabályozza az Alaptörvényben szereplő államadósságra vonatkozó korlátozásokat és költségvetési szabályokat, és olyan garanciális szabályokat rögzít, amelyek megakadályozzák az önkormányzatok eladósodottságát, megállapítja az Államadósság Kezelő Központ jogállását és feladatait, meghatározza a Költségvetési Tanács működésére vonatkozó garanciális szabályokat, illetve a közteherviselés és nyugdíjrendszer alapelveit. A fenti területeket egységesen szabályozó sarkalatos törvény nagymértékben javítja a pénzügyi és makrogazdasági stabilitást, így hiánypótló szerepet tölt be. Továbbá a fenti pénzügyi kérdések sarkalatos törvényben történő rendezését indokolja, hogy a területek szorosan összekapcsolódnak, és egymásra hatással vannak. Ezen túlmenően egyes résztörvények megalkotását az Alaptörvény is előírja.

Magyarország pénzügyi sérülékenységének legfőbb forrása a magas államadósság. Az Alaptörvény előírja, hogy az államadósságot a GDP 50 százaléka alá kell csökkenteni. E törvény definiálja az államadósság fogalmát, és szigorúan szabályozza az ennek részét képező önkormányzati adósság képződésének feltételeit. Az 50 százalékos adósságszint eléréséig olyan adósságcsökkentési szabályt definiál, ami egyszerű, kizárja a pro-ciklikusságot, automatikusan kezeli az Alaptörvény azon kitételét, miszerint tartós és jelentős gazdasági visszaesés esetén el lehet tekinteni az adósságcsökkentéstől, és biztosítja az 50 százalékos adósságmutató elérését belátható időn belül.

A Költségvetési Tanács részletszabályai biztosítják a magas színvonalú gazdasági kormányzást. A Költségvetési Tanács negyedévente vizsgálja az adósságszabály teljesülését és minden a költségvetési törvényt érintő törvénnyel kapcsolatban vétójoggal rendelkezik.

A törvény részletezi az adórendszer alapvető szabályait: előírja, hogy a személyi jövedelemadó egykulcsos, és a gyermekvállalás költségeit ebben az adónemben érvényesíteni kell. A törvény az adóterhet növelő jogszabályok hatályba léptetésére vonatkozó szigorú szabályaival garantálja az adórendszer stabilitását, kiszámíthatóságát.

A törvény lefekteti a nyugdíjrendszer főbb alapelveit, amelyek biztosítják a megfelelő nyugellátást és a Nyugdíjbiztosítási Alap hosszú távú finanszírozhatóságát.

-----STARTING---POINT---RESZLETES---

Az 1-3. §-hoz

A törvény első három §-a értelmező rendelkezéseket tartalmaz. Meghatározza a fejlesztés, a kormányzati szektorba sorolt egyéb szervezet, a likvid hitel fogalmát, valamint részletes definíciót ad az államadósság fogalmára és a GDP arányos adósságráta számításának módjára. A 3. § meghatározza az adósság keletkeztető ügyleteket és azok értékeit. A taxatív felsorolást követően kivételként rendeli kezelni a költségvetési év első hat hónapjában lejáró adósság előző költségvetési évben történő előfinanszírozását. Ez alapján az adósságmutató vizsgálatakor figyelmen kívül kell hagyni a 3. § (2) bekezdésében definiált előfinanszírozást. Mindezen definíciók az adósságcsökkentési szabály megfelelő alkalmazását szolgálják.

A 4. §-hoz

A szakasz megteremti az összhangot az Alaptörvényben rögzített államadósság-csökkentés irányelveivel, miközben meghatározza azokat a kivételeket is, amikor az államadósság-mutató csökkentésétől átmenetileg el lehet térni. Ezáltal a rendelkezés biztosítja az anticiklikus költségvetési politika vitelét, miközben az államadósság trendjét csökkenő pályára állítja. Jelen törvény szerint az államadósság forintban számított tervezett értékét oly módon kell meghatározni, hogy annak az előző évhez viszonyított növekedési üteme nem haladhatja meg költségvetési törvényjavaslatban meghatározott várható inflációs és a bruttó hazai termék várható reál növekedési üteme felének a különbségét. Tehát egy éves szinten vett gazdasági visszaesés esetén átmenetileg magasabb államadósságot, és ezáltal átmenetileg növekvő államadósság-mutatót eredményezhet, míg „jó időkben” szigorúbb feltételeket szab. Ez teremti meg a gazdaságpolitika számára a mozgásteret ahhoz, hogy megfelelő gazdaságösztönző intézkedésekkel egy visszaesést tompítani tudjon, míg kedvező növekedés esetén erőteljesebb adósságcsökkentést tesz lehetővé.

Az 5. §-hoz

A rendelkezés előírja, hogy az adósság csökkentési szabály teljesülését rendszeresen vizsgálni kell. A szabály teljesülését a Kormány legalább félévente megvizsgálja, és tájékoztatja az Országgyűlés Költségvetési bizottságát, valamint a Költségvetési Tanácsot. Ha eltérést talál, akkor kezdeményezi a költségvetés módosítását, annak érdekében, hogy a megváltozott államháztartási és makrogazdasági adatok alapján is teljesüljön az adósságcsökkentési szabály.

A 6. §-hoz

A szabály alkalmazásakor és teljesülésének vizsgálatakor figyelmen kívül kell hagyni az olyan adósságra ható tényezőket, mint a devizaárfolyam hatását, amelyek a költségvetést közvetlenül nem érintik, csak az államadósságot.

A (2) bekezdés indokolását lásd a 44. §-nál.

A 7. §-hoz

A szakasz meghatározza, hogy mit kell tekinteni a nemzetgazdaság tartós és jelentős visszaesésének.

A 8. §-hoz

A szakasz kimondja, hogy az állam nevében adósságot keletkeztető ügylet érvényesen csak törvény felhatalmazása alapján köthető.

A 9. §-hoz

A szakasz általános elvként rögzíti, hogy a kormányzati szektorba sorolt egyéb szervezet az államháztartásért felelős miniszter előzetes hozzájárulásával köthet érvényesen adósságot keletkeztető ügyletet.

A 10. §-hoz

Az államadósságnak az önkormányzatok adóssága is a része, így az Alaptörvény 34. cikke mellett a 37. cikk (államadósság-korlát) is releváns az önkormányzatok szempontjából. Ezért az Alaptörvényben szabályozott adósságplafon teljesítése, illetve annak elérése is indokolttá teszi, hogy a kormányzatnak legyen ráhatása az önkormányzati adósság alakulására. Az önkormányzatok működési célra a jövőben csak likvid hitelt vehetnek fel. A fejlesztési célú eladósodás pedig akképpen kerül korlátozásra, hogy - bizonyos kivételektől eltekintve - előzetes kormányzati engedéllyel csak akkor keletkeztethet az önkormányzat fejlesztési célú adósságot, ha az adósságot keletkeztető ügyletéhez kapcsolódó korábbi évekről fennálló és a tárgyévi összes fizetési kötelezettsége az ügylet futamidejének végéig egyik évben sem haladja meg az önkormányzat saját bevételének 50%-át és az adósságot keletkeztető ügylet törvényben meghatározott feladat ellátásához szükséges kapacitás létrehozását eredményezi a későbbi fenntartási kötelezettségek biztosíthatósága mellett.

A 11-14. §-hoz

Az ÁKK-ról szóló rendelkezések meghatározzák az ÁKK feladatait és jogállását. Az államháztartásért felelős miniszter az ÁKK útján gondoskodik az államháztartás központi alrendszerének finanszírozásáról. Ez alapján az ÁKK legfontosabb feladata, hogy biztosítsa az államháztartás központi alrendszere finanszírozási igényének kielégítését, és kezelje az így keletkező adósságot. Mindezek érdekében elvégzi a szükséges a pénzügyi műveleteket. A rendelkezés megállapítja, hogy az ÁKK Zrt., és tulajdonosa az állam. A 12. § kimondja, hogy a vagyonával önállóan gazdálkodik, és meghatározza az ÁKK bevételeit. A 13. § részletesen fejti ki az ÁKK feladatait. Ez alapján többek között közreműködhet az önkormányzatok hitelfelvétele során, kezelheti az eszközeit az Országos Betétbiztosítási Alapnak és a Nyugdíjreform és Adósságcsökkentési Alapnak. A 14. § szerint az állam átmenetileg szabad pénzeszközeinek kezeléséről az államháztartásért felelős miniszter az ÁKK Zrt. útján gondoskodik, valamint arról is rendelkezik, hogy az ÁKK Zrt. által az államadósság-kezelés körében megkötött ügylet az állam javára, illetve terhére megkötött ügyletnek minősülnek.

A 15-27. §-hoz

A módosítás a Költségvetési Tanács szabályozását érinti, célja a szabályozás rendszerezése, pontosítása.

Az Alaptörvény közpénzügyi előírásai, azokon belül is elsősorban az adósságra vonatkozó kikötések, illetve a jogkörében megerősített Költségvetési Tanács eddig még nem létezett erős kontrollt jelentenek a költségvetés szempontjából. A Tanács jelentősége és felelőssége abban áll, hogy őrködik az Alaptörvényben rögzített, az államadósság mértékére vonatkozó előírások betartásán.

A Tanács feladatai időrendben két szakaszra bonthatók. A költségvetési törvényjavaslat megalkotásának második szakasza az Országgyűlésben folyik. Ebben a Tanács azután jut szerephez, miután az Országgyűlés a költségvetési fejezetek főösszegét megállapította. A Tanács megvizsgálja a határozatot és véleményt mond róla. Ekkor azt vizsgálja, hogy a költségvetési fejezetek főösszegének megállapításakor az Országgyűlés megtartotta e az Alaptörvény 36. cikkének (4) és (5) bekezdésében az államadósság mértékére meghatározott korlátot. A költségvetési törvény elfogadását megelőzően az Országgyűlés elnöke a zárószavazás előtt álló költségvetési törvényjavaslatot az Alaptörvény 44. cikk (3) bekezdés szerinti előzetes hozzájárulás kikérése céljából megküldi a Tanácsnak, amely dönt a hozzájárulás megadásáról, vagy ha az Alaptörvény 36. cikk (4), vagy (5) bekezdésében az államadósságra előírt korlát nem teljesül az előzetes hozzájárulást megtagadja. A költségvetési törvény megalkotásának parlamenti szakaszában a Tanács vizsgálódási területe szűkebb, mint amilyen a kormányzati előkészítő szakaszban volt, viszont a módosítás alapján kifejezetten erős jogosítvánnyal rendelkezik.

A 28-39. §-hoz

Az Alaptörvénye 40. cikke alapján a közteherviselés alapvető szabályait sarkalatos törvényben kell meghatározni. Ez alapján az adózás legfőbb elvei a következők: a kiszámíthatóság, stabilitás, versenyképesség, semlegesség, egyszerűség, átláthatóság, tervezhetőség, megtérülés, időben csökkenő centralizáció.

A 29. § meghatározza a fizetési kötelezettséget előíró jogszabályok hierarchiáját. Ez alapján az adójogforrási hierarchia rögzíti az uniós és a nemzetközi jog elsőbbségét. Adókötelezettséget főszabály szerint kizárólag törvényben, illetve törvény felhatalmazása alapján önkormányzati rendeletben lehet előírni, a fizetésre kötelezettek körét, a fizetési kötelezettség mértékét, a kedvezmények, mentességek körét és mértékét. A főszabálytól eltérően - törvény felhatalmazása alapján - Kormányrendeletben lehet előírni pótlékot, illetve bírságot, ideértve a fizetésre kötelezettek körét, a mentességeket a kedvezmények, mentességek körét és mértékét. Kormányrendeletben lehet megállapítani a fizetési kötelezettség egyéb részletszabályait, ha törvény másként nem rendelkezik. Igazgatási szolgáltatási díjat, pótdíjat - törvény felhatalmazása alapján - a miniszter rendeletben - az adópolitikáért felelős miniszter egyetértésével - állapíthat meg. A fentiek kimondásával a tárcák rendeletalkotási joga és a széttagozott rendszer szűkítésre kerül.

A törvény meghatározza a fizetésre kötelezettek körét és a kötelezettségeik fajtáit. A fizetési jogcímek Alaptörvényben való felsorolásával más típusú fizetési kötelezettség nem vezethető be. Az általános szabályok által előírt fizetési kötelezettséghez képest nem adható visszamenőlegesen olyan kedvezmény vagy mentesség, amely az általános szabályok szerinti kötelezettség teljesítést utólagosan csökkenti vagy elengedi. A törvény kizárja az amnesztia jövőbeni lehetőségét.

A törvény rögzíti az adójogszabályok elfogadásával kapcsolatos időbeli korlátokat. Adókötelezettség csak önálló jogszabályban, vagy csak kizárólag adózást érintő jogszabályokkal közösen szabályozható (átláthatóság). Adózókra terhes módosítás esetén minimum 30 nappal a hatálybalépés előtt ki kell hirdetni.

A törvény meghatározza, hogy a személyi jövedelemadót és a vállalkozásokat a gazdálkodókat terhelő nyereségadót a jövedelem illetve az adóalap összegétől függetlenül egységesen kell megállapítani. Továbbá azt is kimondja, hogy a személyi jövedelemadóban érvényesíteni kell a gyermekvállalás költségeit családi kedvezmény formájában, és garanciális jelleggel meghatározza, hogy annak mértéke nem lehet kevesebb, mint az előző adóévben érvényesíthető kedvezmény.

Indokolt a közteherviselés alapvető szabályairól rendelkező sarkalatos törvényben rögzíteni, hogy a munkabér összege alapján a munkáltatót/kifizetőt terhelő fizetési kötelezettség a munkavállalót sem közvetve, sem közvetlenül nem jogosítja társadalombiztosítási ellátásra, illetve ennek mértéke sem függhet a munkáltató/kifizető adókötelezettségétől.

A 40-43. §-hoz

A törvény 40-43. §-ai lefektetik a nyugdíjrendszer főbb alapelveit. Az állami nyugdíjrendszer célja, hogy időskor és közeli hozzátartozó halála esetén a jövedelembiztonságot megalapozza. Az állami nyugdíjrendszerben az ellátási jogosultság a nyugdíjjárulék-fizetésén alapul. Az állam garantálja az állami nyugdíjak kifizetését. A törvény kimondja, hogy a nyugdíjak reálértékét biztosítani kell. Az állami nyugdíjak kifizetésének fedezetét a Nyugdíjbiztosítási Alap biztosítja, amelynek a bevételeit is meghatározza. Lehetőséget teremt kiegészítő nyugdíjintézmények működtetésére.

A 44. §-hoz

Pénzügyi válság esetén előfordulhat, hogy a hitelintézetek nem jutnak megfelelő mennyiségű forráshoz. A hitelintézetek finanszírozási problémái rendszerszintű kockázathoz vezethetnek.

Ebben az esetben indokolt lehet a Magyar Állam jelenléte. A Magyar Állam kölcsönt nyújthat a magyar székhellyel rendelkező hitelintézeteknek likviditási gondok esetén. A rendelkezés nem új, az államháztartásról szóló törvényben eddig rendelkezésre állt ez a lehetőség a hitelintézetek számára. A Magyarország gazdasági stabilitásiáról szóló törvény ugyanakkor megfelelőbb helyet ad a rendelkezésnek.

A kölcsön miatti adósságváltozást ne kelljen az államadósság-mutatóban figyelembe venni. A pénzügyi válság kialakulása jellemzően a Kormány hatáskörén kívül eső ok, ezért indokolt lehet, hogy a bankok forráshoz juttatása miatti adósságnövekedés ne váltson ki kiigazítási kényszert a költségvetésben.

-----STARTING---POINT---VEGE---

A 45. §-hoz

A felhatalmazó rendelkezések között felhatalmazást kap a Kormány, hogy rendeletben határozza meg e törvény alkalmazása szempontjából az önkormányzatra, a kormányzati szektorba sorolt egyéb szervezetekre és az ÁKK Zrt.-re vonatkozó részletszabályokat. Felhatalmazást kap az adópolitikáért felelős miniszter, hogy rendeletben határozzon meg e törvénytől eltérő eljárási szabályokat rendkívüli esemény, elemi csapás esetén.

A 46-47. §-hoz

A törvény hatálybalépésének időpontja az Alaptörvény hatálybalépéséhez igazodik három kivétellel. A személyi jövedelemadó és a társasági adó egységes adókulcsa, valamint az adósságcsökkentési szabály csak egy átmeneti időszakot követően később lép hatályba. Az átmeneti szabály szerint az adósságcsökkentési szabály először a 2016. évre vonatkozó költségvetés készítésénél kerülne alkalmazásra. Az átmenti időszak alatt a hatályos 2011 tavaszi konvergencia programban a Kormány által rögzített hiányszámok szerint kell tervezni a költségvetést az adósságráta csökkenésének biztosítása érdekében.

A 48-52. §-hoz

A társadalombiztosítási nyugdíjrendszer hosszú távú fenntarthatósága, pénzügyi stabilitása és a hatálya alatt álló biztosítottak nyugdíj-várományainak biztosítása érdekében a törvény megszünteti a kötelező magán-nyugdíjpénztári tagdíjfizetést.

Összhangban a kötelező tagdíjfizetésre vonatkozó rendelkezések megszűnésével indokolt megteremteni a magánnyugdíjpénztári tagok visszalépési lehetőségét. Visszalépés esetén a tag pénztártagsága alatt összegyűjtött tagdíj-kiegészítést a tag rendelkezése szerint részére ki kell fizetni, vagy önkéntes pénztárba, vagy a társadalombiztosítási nyugdíjrendszerbe kell utalni. A kötelező tagdíjfizetés megszüntetésével, valamint a visszalépési lehetőség megteremtésével egyidejűleg a kiszerződés jogintézménye (tehát, az a leendő szabály, mely szerint aki korábban pénztártag maradt, a társadalombiztosítási nyugdíjrendszerből kilépett, így 2012. januárjától elért keresetei, jövedelmei nem számítanak be a majdani állami nyugdíjába), hatályon kívül helyezésre kerül, mivel a 10% egyéni járulékfizetés a továbbiakban nyugdíj-jogosultságot keletkeztet.

Egyrészről a Tbj. nemzetközi kiküldetési szabályait érintően egy másik törvény miatt felmerült koherencia zavar elhárítását célozza. Másrészről a kötelező tagdíjfizetés megszüntetésével összefüggésben rendelkezik a tagdíjak önellenőrzésének eljárásrendjéről, amennyiben az a magán-nyugdíjpénztári tag 2010 novembere előtti tagdíjára vonatkozik. Továbbá egyértelművé teszi, hogy a rehabilitációs kártya alapján a munkaadó csak a kártyára jogosult személy után veheti igénybe a szociális hozzájárulási adó kedvezmény (és nem pedig az összes munkavállalója után).

Az 53. §-hoz

Az Alaptörvény hatálybalépésével összefüggésben jogszabály-szerkesztési követelményként jelenik meg az ún. sarkalatossági záradék, amelynek rendeltetése, hogy egyértelműen megjelenítse, hogy a törvény mely rendelkezései tartoznak a sarkalatos törvénnyel szabályozandó tárgykörök közé.

Az 54. §-hoz

A Költségvetési Tanács feladatait e törvény, a központi költségvetés egyenlegkövetelményeit a fentiek szerint módosított államháztartási törvény szabályozza. Indokolt ezért a kiüresedett takarékos állami gazdálkodásról és a költségvetési felelősségről szóló 2008. évi LXXV. törvény hatályon kívül helyezése. Hasonló okokból szükséges hatályon kívül helyezni az adózás rendjéről szóló 2003. évi XCII. törvény 134. § (5) bekezdését, a devizakorlátozások megszüntetéséről, valamint egyes kapcsolódó törvények módosításáról szóló 2001. évi XCIII. törvény 1. § (1) és (2) bekezdését, és az illetékekről szóló 1990. évi XCIII. törvény 67. § (2) bekezdését.