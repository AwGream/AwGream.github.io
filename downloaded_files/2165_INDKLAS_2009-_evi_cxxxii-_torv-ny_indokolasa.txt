2009. évi CXXXII. törvény indokolása

a Magyar Köztársaság Kormánya és az Olasz Köztársaság Kormánya között a kötelező kőolaj- és kőolajtermék-készletek tárolása terén való együttműködésről szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja, hogy a Magyar Köztársaság Kormánya és az Olasz Köztársaság Kormánya között a kötelező kőolaj- és kőolajtermék-készletek tárolása terén való együttműködésről szóló és Rómában, 2009. október 22-én aláírt Megállapodás (a továbbiakban Megállapodás) kihirdetésével megteremtse a szakmai együttműködés jogi kereteit, összhangban a két ország nemzeti szabályozásával és a vonatkozó közösségi joggal.

A Kormány 1167/2009. (X. 6.) Korm. határozatában egyetértett a Megállapodásnak a kétoldalú szakértői konzultációkon kidolgozott szövegtervezetével és felhatalmazta a közlekedési, hírközlési és energiaügyi minisztert a Megállapodás aláírására. A Megállapodás eredeti címe: Agreement between the Government of the Republic of Hungary and the Government of the Italian Republic on reciprocal storage of compulsory stocks of crude oil and petroleum products.

Az Európai Unió energiaellátásának jelentős és növekvő mértékű energiahordozó-, azon belül kőolajimport függősége miatt az utóbbi években fontos szerepet kapott az energiabiztonság kérdése. A esetleges válsághelyzetben felmerülő beszerzési nehézségek csökkentésének, a kőolajjal és kőolajtermékekkel történő ellátás biztonságának növelésében fontos szerepet játszik a tagállamok minimális kőolaj- és/vagy kőolajtermék-készletezési kötelezettségéről szóló 2006/67/EK irányelv (a továbbiakban: irányelv), amely a tagállamok részére előírja, hogy az előző naptári év legalább 90 napi átlagos napi belföldi fogyasztásnak megfelelő szintű kőolaj- és/vagy kőolajtermék-készletet tartsanak fenn.

Az irányelv preambuluma szerint az olajkészleteket elvben a Közösségen belül bárhol lehet tartani. Ezért célszerű lehetővé tenni a készletek létesítését a nemzeti határokon kívül is. Ehhez a tagállamok kormányai közötti megállapodások, részletesebb szabályok szükségesek annak érdekében, hogy olajellátási nehézségek esetén biztosítani lehessen a készletek rendelkezésre állását és az azokhoz való hozzáférést. A belső piac zavartalan működésének biztosítása érdekében az Európai Unió kívánatosnak tartja az ilyen megállapodások létrehozását és alkalmazását.

Az irányelv 7. Cikke tartalmazza a valamely tagállam területén egy másik tagállam számára létesített készletekre vonatkozó szabályokat:

- biztosítani kell a tárolt készletekhez való hozzáférést, nem lehet megakadályozni annak átszállítását,

- a statisztikai adatszolgáltatásban csak az a tagállam szerepeltetheti a készleteket, amelynek nevében azokat tartják,

- biztosítani kell a készletek feletti ellenőrzést.

A Nemzetközi Energia Ügynökség /IEA/ szintén megengedi a más tagállam területén történő tárolást. Ez a megoldás az Európai Unión belül széleskörűen alkalmazott.

A Megállapodás megkötése megteremti az aláíró országok készletezésért felelős szervezetei és a készletezésben érdekelt gazdasági vállalkozások közötti együttműködésének, valamint a rendelkezésre álló tároló rendszerek jobb kihasználásának jogi lehetőségeit.

-----STARTING---POINT---RESZLETES---

Részletes indokolás

Az 1. §-hoz

A paragrafus alapján az Országgyűlés felhatalmazást ad a Magyar Köztársaság kormánya és az Olasz Köztársaság Kormánya között a kötelező kőolaj- és kőolajtermék-készletek tárolása terén való együttműködésről szóló Megállapodás (a továbbiakban Megállapodás) kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás szövegét tartalmazza.

A Megállapodás

1. Cikkhez: A cikk a Megállapodásban szereplő fogalmak meghatározásait tartalmazza.

2. Cikkhez: A cikk arról rendelkezik, hogy a kötelező készletek fenntartására kötelezett magyarországi és olaszországi felek jogosultak a készletek egy részét a másik országban tárolni.

3. Cikkhez: A cikk a 2. Cikkben hivatkozott eljárás iránti kérelem benyújtásának feltételeit és a szükséges eljárás menetének leírását tartalmazza.

4. Cikkhez: A cikk arról rendelkezik, hogy a Tárolást végző állam kormánya, semmilyen körülmények esetén sem ellenezheti a kötelező készleteknek a Kedvezményezett államba történő szabad átvitelét.

5. Cikkhez: A cikk kiköti, hogy a 2. Cikkben jelzett kötelező készletek nem számíthatók be a Tárolást végző állam kötelezettségeibe, ezeket a készleteket a Kedvezményezett állam kvótájába kell beszámítani.

6. Cikkhez: A cikk a másik állam területén fenntartott készletekkel kapcsolatos havi jelentési kötelezettség részleteit tartalmazza.

7. Cikkhez: A cikk a saját területén a másik állam nevében és részére tárolt minimális készletek meglétérére vonatkozó, és a Bizottságnak szóló jelentésről rendelkezik.

8. Cikkhez: A cikk a másik állam területén fenntartott készletek tulajdonjogát szabályozza.

9. Cikkhez: A cikk az Illetékes hatóságok által elvégzendő ellenőrzésekről és vizsgálatról rendelkezik.

10. cikkhez: A cikk kimondja, hogy ha a Tárolást végző állam azt állapítja meg, hogy a jelen Megállapodás nem teljesült, erről a lehető leggyorsabban tájékoztatni kell a Kedvezményezett államot.

11. Cikkhez: A cikk a Megállapodás nem teljesítésének lehetséges szankcióiról rendelkezik.

12. Cikkhez: A cikk meghatározza a Megállapodás értelmezésével kapcsolatos konzultációs lehetőségeket.

13. Cikkhez A cikk a Megállapodás módosításának lehetőségeiről és feltételeiről rendelkezik.

14. Cikkhez: A cikk megállapítja a hatálybalépésre vonatkozó rendelkezéseket.

15. Cikkhez: A cikk a Megállapodás időbeli hatályáról rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.