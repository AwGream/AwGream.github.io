1993. évi XVIII. törvény indokolása

a rehabilitációs alapról

-----STARTING---POINT---ALTALANOS--- 

Hazánkban az elmúlt időszakban - a rohamosan növekvő munkanélküliségre is tekintettel - számottevően csökkentek a megváltozott munkaképességű személyek elhelyezkedési esélyei.

A megváltozott munkaképességű polgárok elhelyezkedési esélyeinek javítása az ilyen személyeket foglalkoztató munkahelyek megteremtése, a meglévő munkahelyek korszerűsítése és fejlesztése érdekében az 59/1986. (XII. 10.) MT rendelet életre hívta a Rehabilitációs Alapot, amely a megváltozott munkaképességű személyeket nem, vagy nem kellő számban foglalkoztató gazdálkodó szervezetek befizetéseiből teremtett forrásokat az új munkahelyek kialakítására, illetve korszerűsítésére.

Az 1986. óta bekövetkezett társadalmi és gazdasági változások, az orvosi rehabilitációt követően még foglalkoztathatók számának növekedése, a növekvő arányú - és a megváltozott munkaképességű személyeket fokozottan súlytó - munkanélküliség szükségessé teszi a Rehabilitációs Alap rendszerének korszerűsítését.

A társadalmi és gazdasági folyamatokban bekövetkezett változások mellett a Rehabilitációs alap új törvényi szabályozását az is indokolja, hogy az államháztartásról szóló 1992. évi XXXVIII. törvény értelmében elkülönített állami pénzalapot a jövőben létrehozni, valamint ilyen alapot működtetni csak törvénnyel lehet.

Ezen előírásnak is eleget tesz a Kormány a Rehabilitációs Alapról szóló törvényjavaslat benyújtásával, amelyet előzetesen egyeztetett az Érdekegyeztető Tanács Szociálpolitikai Bizottságával is.

A javaslat az 1985. évi 9. törvényerejű rendelettel kihirdetett a Genfben 1983. június 20-án kelt „a szakmai rehabilitációról és a foglalkoztatásról (rokkant személyek)” szóló egyezményben foglaltakra is tekintettel meghatározza:

a) az Alap rendeltetését;

b) az Alap bevételi forrásait, illetve az alapba befizetésre kötelezettek körét, valamint a hozzájárulás összegét;

c) az Alapból teljesíthető kiadásokat;

d) a támogatás elnyerésének módját.

-----STARTING---POINT---RESZLETES---

Az 1-2. §-hoz

A javaslat az államháztartásról szóló 1992. évi XXXVIII. törvény IV. fejezetének rendelkezéseivel összhangban kimondja, hogy a Rehabilitációs Alap elkülönített állami pénzalap, amelynek rendeltetése a megváltozott munkaképességű személyek foglalkoztatásának elősegítése, valamint az ilyen személyek foglalkoztatását szolgáló gazdálkodó szervezetek alapításához, a munkahelyek teremtéséhez, a már megvalósult beruházások működtetésének szinten tartásához való támogatás nyújtása.

Az Alap rendeltetésének meghatározása körében garanciális jelentőségű az, hogy olyan megváltozott munkaképességű személyek foglalkoztatási és elhelyezkedési esélyeit kívánja a nyílt munkaerő piacon javítani, akik az orvosi rehabilitációt követően munkavégzésre még alkalmasak, elhelyezkedési, illetve munkahely megtartási esélyeik azonban bármilyen testi, vagy szellemi károsodásuk miatt jelentősen csökkent.

Ugyancsak garanciális jelentőségű az a rendelkezés, hogy az Alapnak a rendeltetése csak a megváltozott munkaképességű személyek foglalkoztatását szolgáló fejlesztési célú támogatás nyújtása ezért került kimondásra, hogy a támogatás csak új beruházáshoz, a korábban megvalósult beruházás működtetésének szinten tartásához, valamint új gazdálkodó szervezet alapításához nyújtható.

A 3. §-hoz

A javaslat az Alap bevételi forrásainak meghatározásával lehetőséget kíván nyújtani arra, hogy a rehabilitációs hozzájárulás mellett - amely addig is az Alap fő bevételi forrása volt - minél szélesebb körben álljanak rendelkezésre további bevételi lehetőségek az Alap rendeltetésének teljesüléséhez.

Ezért kerül kimondásra, hogy az Alapba közérdekű kötelezettségvállalásként a rehabilitációs hozzájárulás fizetésére nem kötelezett szervek és személyek is teljesíthetnek befizetéseket, illetve tehetnek felajánlásokat.

Tekintettel arra, hogy a megváltozott munkaképességű személyek foglalkoztatásának elősegítése, valamint a munkaerőpiacon való elhelyezkedési esély egyenlőségének biztosítása az állam nemzetközi szerződésben is vállalt kötelezettsége, az Alap bevételi forrásai a jövőben a központi költségvetés által nyújtott állami támogatással bővülnek.

A 4-5. §-hoz

A javaslat a rehabilitációs hozzájárulás fizetésére kötelezettként a gazdálkodó szervezeteknek egy szűkebb körét határozza meg, amikor kimondja, hogy a hozzájárulást a lakásszövetkezet, a társadalmi szervezet, az egyház, az alapítvány, valamint a viziközmű társulat kivételével a társasági adó fizetésére kötelezett adóalany, valamint a költségvetési szervek meghatározott köre és a szociális foglalkoztató köteles fizetni. Nem áll fenn azonban befizetési kötelezettség ezen szerveknél sem, ha az általuk foglalkoztatottak tárgyévi átlagos statisztikai állományi létszáma a 30 főt nem haladja meg, illetve ha az általuk foglalkoztatott megváltozott munkaképességű személyek létszáma meghaladja a tárgyévi átlagos statisztikai állományi létszám 5%-át. A javaslat a hozzájárulás befizetésére kötelezettek ilyen értelmű meghatározásával arra kíván ösztönözni, hogy a munkáltatók lehetőség szerint saját maguk is tegyenek intézkedéseket, illetve biztosítsanak lehetőséget a megváltozott munkaképességű személyek foglalkoztatására.

A javaslat a hozzájárulás éves összegét 1993-ban a jelenlegivel azonos szinten, 1994-től pedig a költségvetésről szóló törvényben évente javasolja meghatározni. E változás indoka az, hogy a Parlament az éves költségvetés tárgyalása során, az állami hozzájárulás nagyságrendjével is összhangban, figyelemmel a gazdálkodó szervek teherbíró képességére is - szükség esetén az inflációs rátát is követve - döntsön a hozzájárulás kiszámításának alapjául szolgáló összegről.

A rehabilitációs hozzájárulás fizetésére kötelezettek a javaslat értelmében kötelezettségeiket negyedévenként előleg befizetésével teljesítik. Az előleg összegét a 4. §-ban foglaltak szerint maguk állapítják meg, a hozzájárulás befizetésével kapcsolatos egyéb kérdésekben az adózás rendjéről szóló törvény rendelkezéseit kell alkalmazni.

A 6. §-hoz

A javaslat 6. §-ának rendelkezései az Alap rendeltetésére vonatkozó szabályokkal összhangban határozzák meg az Alapból teljesíthető kiadásokat. Fontos szabály, hogy ha az Alapból nyújtott támogatást visszatérítendő formában nyújtják, azt kamatmentesen, illetve kedvezményes kamattal kell adni.

A 7-9. §-hoz

A javaslat értelmében az Alapból támogatás pályázat útján nyerhető, a pályázat benyújtásának a feltételeit évente a népjóléti miniszter teszi közzé. Fontos szabály azonban, hogy a pályázatot csak olyan személy, szervezet nyújthat be, illetve támogatás csak akkor adható, ha a pályázó a támogatásból megvalósítandó beruházáshoz, fejlesztéshez stb. saját erőből is hozzájárul. A saját erő mértékét - mint a pályázati felhívás részét - a felhívásban a népjóléti miniszter teszi közzé.

A támogatások odaítéléséről - tekintettel arra, hogy annak elsődleges célja a munkahelyteremtés - a népjóléti miniszter a munkaügyi miniszterrel egyetértésben dönt. A döntések szakmai megalapozottsága, valamint a különböző ágazatok és érdekképviseleti szervek érintettsége miatt a döntések előkészítését egy szakmai bizottság végzi, amelynek munkájába - kötelező jelleggel - be kell vonni az országos érdekképviseletek, valamint az érdekelt minisztériumok képviselőit.

Fontos szabály, hogy az Alapból nyújtott támogatás felhasználásáról, esetleges visszafizetéséről stb. a népjóléti miniszter - mint az Alap kezelője -, valamint a támogatásban részesülő szerződésben állapodik meg. Szerződésszegés, vagy késedelmes teljesítés esetén a támogatás visszavonható. A szerződési fegyelem megerősítése, valamint az Alap védelme szempontjából garanciális szabály, hogy a szerződést szegő vagy a szerződést késedelmesen teljesítő fél késedelmi kamatot köteles fizetni.

-----STARTING---POINT---VEGE---

A 10-11. §-hoz

A javaslat 10-11. §-ai felhatalmazó rendelkezést tartalmaznak, illetve a hatálybalépést szabályozzák.

A törvény időbeli hatályával kapcsolatos fontos előírás, hogy rendelkezéseit csak a törvény hatálybalépését követően benyújtott pályázatokra lehet alkalmazni.