2010. évi CLV. törvény indokolása

a Washingtonban, 1973. március 3. napján elfogadott, a veszélyeztetett vadon élő állat- és növényfajok nemzetközi kereskedelméről szóló Egyezmény módosításának kihirdetéséről

Általános indokolás

A törvény tárgya a veszélyeztetett vadon élő állat- és növényfajok nemzetközi kereskedelméről szóló, Washingtonban, 1973. március 3-án elfogadott Egyezmény (a továbbiakban: Egyezmény) módosított függelékeinek kihirdetése. Az I. és II. függeléket legutóbb 2010. március 13-25. között, a részes felek konferenciájának XV. ülésén módosították. A változtatások nemzetközi jogi értelemben 2010. június 23-án léptek hatályba. A részes felek konferenciájától függetlenül Malajzia és a Dél-Afrikai Köztársaság kérésére két alkalommal került sor a III. függelék módosítására. A legújabb módosítás 2010. június 24-én lépett hatályba.

Az Egyezmény részes felei a legutóbbi, 2010 márciusában a katari Dohában megtartott XV. konferencián az Egyezmény függelékeit érintő alábbi módosításokról döntöttek:

1. Az Anas oustaleti faj törlésre került az I. függelékből.

2. Az Euphorbia misera, Orothamnus zeyheri és Protea odorata fajok törlésre kerültek a II. függelékből.

3. A Crocodylus niloticus egyiptomi populációja nulla kvótával áthelyezésre került az I. függelékből a II. függelékbe.

4. A Crocodylus moreletii mexikói és belize-i populációja a vadonból származó példányokra vonatkozóan nulla kvótával áthelyezésre került az I. függelékből a II. függelékbe.

5. A Neurergus kaiseri felvételre került az I. függelékbe.

6. A következő fajok felvételre kerültek a II. függelékbe: Ctenosaura bakeri, C. oedirhina, C. melanosterna, C. palearis, Agalychnis spp., Dynastes satanas, Operculicarya hyphaenoides, O. pachypus, Zygosicyos pubescens, Z. tripartitus, Aniba rosaeodora (magyarázó jegyzettel), Adenia olaboensis, Cyphostemma elephantopus, C. montagnacii és Bulnesia sarmientoi (magyarázó jegyzettel).

7. A II. függelék Beccariophoenix madagascariensis és Neodypsis decaryi fajokra vonatkozó jegyzéke kiterjedt a Madagaszkárról származó magokra.

8. Az Egyezmény I. és II. függelékében szereplő jegyzékben a Canis lupus fajra vonatkozó magyarázó jegyzetek módosításra kerültek.

9. Az Egyezmény I. függelékében szereplő jegyzékben az Orchidaceae spp. fajra vonatkozó magyarázó jegyzetek módosításra kerültek.

10. Az Egyezmény II. függelékében szereplő jegyzékben a Cactaceae spp. fajra vonatkozó magyarázó jegyzetek, valamint minden 1. sz. magyarázó jegyzettel ellátott növényi rendszertani egység módosult.

11. A fenti módosítások tekintetében egyik tagállam sem élt fenntartással.

12. Az Egyezmény részes felei konferenciájának tizenötödik ülésén állatokra vonatkozó új nevezéktani hivatkozásokat fogadtak el.

Malajzia kérésére a következő fajok törlésre kerültek az Egyezmény III. függelékéből: Arborophila campbelli, Arborophila charltonii, Caloperdix oculeus, Lophura erythrophthalma, Lophura ignita, Melanoperdix niger, Polyplectron inopinatum, Rhizothera dulitensis, Rhizothera longirostris és Rollulus rouloul.

A Dél-Afrikai Köztársaság kérésére a Haliotis midae törlésre került az Egyezmény III. függelékéből.

Az Egyezményhez Magyarország 1985. május 29-én csatlakozott, melynek előírásai 1985. augusztus 27-én léptek hatályba. Az Egyezmény szövegét először az 1986. évi 15. törvényerejű rendelet hirdette ki. 2003-ban sor került az Egyezmény újbóli kihirdetésére (2003. évi XXXII. törvény), amelyre a többször módosított függelékek átvétele és a magyar szövegben előforduló pontatlanságok, valamint fordítási hibák kijavítása miatt volt szükség. Legutóbb 2008-ban, a részes felek XIV. konferenciáját követően került sor az új függelékek kihirdetésére (2008. évi LIII. törvény).

Az Európai Közösség tagállamai külön-külön csatlakoztak az Egyezményhez, amelynek végrehajtására egységes szabályozással kerül sor. A jelenleg hatályos közösségi jogszabály a Tanács 338/97/EK rendelete (1996. december 9.) a vadon élő állat- és növényfajok számára kereskedelmük szabályozása által biztosított védelemről, valamint végrehajtási rendeletei.

A hatályos nemzetközi és közösségi szabályozásnak megfelelően került kidolgozásra az Egyezmény és a Tanács rendelete végrehajtásáról szóló 292/2008. (XII. 10.) Korm. rendelet.

Az Egyezmény szigorú engedélyezési rendszerrel szabályozza a függelékeiben felsorolt közel 35.000 állat- és növényfaj nemzetközi kereskedelmét. A függelékeket a háromévente ülésező részes felek konferenciája módosítja. Ilyenkor kerül sor fajok felvételére, törlésére, illetve a függelékek közötti átsorolására.

Magyarország az Egyezmény által előírt konkrét feladatokat annak hazai hatályba lépése óta teljesíti. A végrehajtás során az Egyezmény és a vonatkozó közösségi rendeletek, illetve a hazai végrehajtási rendelet előírásai alapján járunk el, az előírt tájékoztatási és jelentési kötelezettségeknek az Egyezmény Titkársága, valamint az Európai Bizottság felé rendszeresen eleget teszünk.

Az Európai Unió tagállamai külön-külön csatlakoztak az Egyezményhez, amelynek maga a Közösség nem részes fele, tekintettel arra, hogy az Egyezmény XXI. cikkét érintő módosítás (Gaborone-i Módosítás), amely lehetővé tenné gazdasági integrációs szervezetek csatlakozását, még nem lépett hatályba. Magyarország a módosítást a 114/2004. (XI. 10.) OGY határozattal erősítette meg.

Az Egyezményt az Európai Unió egységesen, a tagállamokban közvetlenül hatályos rendeletek útján hajtja végre.

E módosításoknak a közösségi jogrendbe, tehát a vadon élő állat- és növényfajok számára kereskedelmük szabályozása által biztosított védelemről szóló, 1996. december 9-i 338/97/EK tanácsi rendelet mellékleteibe történő átültetése a Bizottság 709/2010/EU rendeletének kihirdetésével 2010. augusztus 12-én megtörtént. Az Egyezmény új függelékeinek átvétele azonban a nemzetközi egyezmény aláírásából fakadó kötelezettség és a tagállamok feladata.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban Netv.) 9. §-ának megfelelően a 2003. évi XXXII. törvénnyel kihirdetett, a Washingtonban, 1973. március 3. napján elfogadott, a veszélyeztetett vadon élő állat- és növényfajok nemzetközi kereskedelméről szóló egyezmény (a továbbiakban: Egyezmény) Függelékét törvénnyel kell kihirdetni.

A 2. §-hoz

A Netv. 10. §-ának b) pontja szerint az Egyezmény hiteles angol nyelvű szövegét és annak hivatalos, magyar nyelvű fordítását tartalmazza.

A 3. §-hoz

Az Egyezmény I. és II. Függeléke tekintetében a XV. cikk (1) bekezdésének c) pontja, valamint a III. Függeléke tekintetében a XVI. cikk (2) bekezdése úgy rendelkezik, hogy az elfogadott módosítások az ülésszakot követő 90. napon (I. és II. Függelék), illetve a módosítások a közlést követő 90. napon (III. Függelék) lépnek hatályba valamennyi Részes Fél tekintetében, kivéve azokat az államokat, amelyek az Egyezménynek megfelelően a módosítással szemben fenntartást tettek, azaz a jelen törvényben kihirdetett rendelkezések 2010. június 24-én nemzetközi jogi értelemben már hatályba léptek.

Tekintettel arra, hogy jelen törvény egységes szerkezetben jeleníti meg az Egyezmény I-III. Függelékét, így rendelkezni kell a Washingtonban, 1973. március 3. napján elfogadott, a veszélyeztetett vadon élő állat- és növényfajok nemzetközi kereskedelméről szóló egyezmény módosításának kihirdetéséről szóló 2008. évi LIII. törvény egyidejű hatályon kívül helyezéséről.

A Netv. 10. §-ának f) pontja értelmében rendelkezni kell az Egyezmény végrehajtásáért felelős megjelöléséről, aki az Egyezmény tárgya alapján a természetvédelemért felelős miniszter.

A jogalkalmazás megkönnyítése érdekében a természetvédelemért felelős miniszter a Magyar Közlönyben közzéteszi a Washingtonban, 1973. március 3. napján elfogadott, a veszélyeztetett vadon élő állat- és növényfajok nemzetközi kereskedelméről szóló egyezménynek a módosítással egységes szerkezetbe foglalt, hiteles szövegét és annak magyar nyelvű hivatalos fordítását.