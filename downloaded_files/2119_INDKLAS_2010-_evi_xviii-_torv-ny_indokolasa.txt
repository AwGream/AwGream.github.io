2010. évi XVIII. törvény indokolása

a gondnokoltak és gondnokaik, a támogatott személyek és támogatóik, valamint az előzetes jognyilatkozatok nyilvántartásáról

-----STARTING---POINT---ALTALANOS--- 

A Polgári Törvénykönyvről szóló 2009. évi CXX. törvény (a továbbiakban: új Ptk.) hatálybalépésével egyidejűleg több szempontból is szükségessé válik a jelenlegi gondnoksági nyilvántartási rendszer felülvizsgálata.

Jelenleg a gondnokság alá helyezett személyek nyilvántartására vonatkozóan a gondnokoltak számítógépen vezetett országos névjegyzékéről és a névjegyzék adataiból történő felvilágosítás adásáról, valamint annak költségtérítéséről szóló 13/2002. (VII. 24.) IM rendelet (a továbbiakban: IM r.) tartalmaz szabályokat. A hatályos szabályozási szint nem alkotmányos, tekintettel arra, hogy az Alkotmány 8. § (2) bekezdése alapján alapvető jog - így a személyes adatokkal való rendelkezés joga - csak törvényben korlátozható, a kötelező adatkezelés elrendelése csak törvényben történhet.

Másrészt a jelenlegi nyilvántartás adattartalma is több szempontból felülvizsgálatra szorul, így a gondnokság alatt álló személyek könnyebb beazonosítása miatt a hatályos jogszabályban felsorolt adattartalom bővítése is szükségessé vált, valamint a nyilvántartás használhatósága érdekében a gondnokoltak mellett a gondnokaik adatainak nyilvántartása is indokolt. A gondnokok adatainak nyilvántartása biztosítja annak lehetőségét, hogy a gondnokság alatt álló személlyel jogviszonyra lépő más jogalany ellenőrizhesse, hogy a jognyilatkozat tételében valóban az arra jogosult képviselő működik-e közre, szükség esetén közvetlenül fel tudja vele venni a kapcsolatot, ha nyilatkozata a gondnokság alá helyezett személy jognyilatkozatának érvényességéhez szükséges. A gondnokok szerinti keresés funkciójának megteremtésével a nyilvántartásból a bíróságok, gyámhatóságok is tudomást szerezhetnek arról, hogy a gondnokként kirendelni kívánt személy gondnoksága alatt hány gondnokolt áll, ez a szám hivatásos gondnok esetén eléri-e a törvényben megszabott limitet.

Az új Ptk. által létrehozandó, a nagykorú személyek védelme érdekében bevezetett támogatott döntéshozatal és az előzetes jognyilatkozat intézménye is indokolttá teszi a jelenlegi nyilvántartási szabályozás felülvizsgálatát és új nyilvántartások megteremtését.

A támogatott döntéshozatal jogintézményének bevezetésével a nagykorú cselekvőképes személy számára a bíróság támogató személy kinevezéséről határozhat. Ennek előfeltétele a támogató és a támogatott személy közokiratba, ügyvéd által ellenjegyzett magánokiratba foglalt megállapodása vagy a gyámhatóság előtt, illetve a bíróság előtt tett közös személyes nyilatkozata. Az előzetes megállapodás alapján bíróság dönt a támogató személy kinevezéséről. A támogató kinevezéséről szóló határozat képezi a közhiteles nyilvántartás alapját.

Az előzetes jognyilatkozatban az új Ptk. szerint a nagykorú cselekvőképes személy cselekvőképességének jövőbeli korlátozása vagy ennek hiányában is belátási képessége csökkenése esetére közokiratban, ügyvéd által ellenjegyzett magánokiratban vagy a gyámhatóság előtt személyesen rendelkezhet egyes személyi és vagyoni viszonyaira vonatkozóan. Az előzetes jognyilatkozat érvényességének a feltétele az országos nyilvántartásba való bejegyzés. Az előzetes jognyilatkozat hatályosulásának két esete van, mindkettő a gondnokság alá helyezés során eljáró bíróság ítéletének jogerőre emelkedéséhez kötött. Egyrészt a bíróság a cselekvőképesség korlátozásáról szóló ítéletében rendelkezik az előzetes jognyilatkozat hatálybalépéséről, másrészt a cselekvőképesség korlátozása helyett dönt az előzetes jognyilatkozat hatálybalépéséről.

Az új Ptk. által bevezetendő új jogintézmények miatt több nyilvántartás létrehozására van szükség: a gondnokoltak és gondnokaik nyilvántartása, a támogatott személyek és támogatóik nyilvántartása, valamint az előzetes jognyilatkozatok nyilvántartása.

A nyilvántartások működtetésére kijelölt szerv az Országos Igazságszolgáltatási Tanács Hivatala (a továbbiakban: Hivatal), tekintettel arra, hogy jelenleg is a Hivatal vezeti a gondnokoltak névjegyzékét. Az adatkezelési feladatok megoszlanak a Hivatal és a helyi bíróságok között, mivel a helyi bíróságok vezetik be a nyilvántartásokba a törvény által előírt adatokat.

Törvényi szinten szükséges rendezni a nyilvántartások adattartalmát, a nyilvántartásokból történő adatkérés, adatszolgáltatás garanciális szabályait. A törvény rendezi az adatkezelés végső határidejét.

Az egyes nyilvántartások esetén a törvény pontosan meghatározza azoknak a jogosultaknak a körét, akiknek elektronikusan közvetlen hozzáférésre jogosultak a törvényben meghatározott adatokhoz (pl.: a gondnokoltak és gondnokaik nyilvántartásában szereplő adatok teljes köréhez indokolt hozzáférést biztosítani a bíróságok, gyámhatóságok számára). Az adatszolgáltatás egyébként a jogi érdek igazolásával, illetve az adatkezelési jogosultság megjelölésével kérelemre történik.

A nyilvántartás deklaratív hatályú, a gondnokság alá helyezés, a támogató kinevezése stb. a bíróság határozatának jogerőre emelkedésével következik be. Az előzetes jognyilatkozat tekintetében a nyilvántartásba vétel érvényességi kellék, az előzetes jognyilatkozat hatálybalépése azonban már bírósági döntés függvénye, ily módon az is az ítélet jogerőre emelkedéséhez kötött.

-----STARTING---POINT---RESZLETES---

Az 1. §-hoz

Az 1. § a törvény hatályáról rendelkezik. Ennek megfelelően a törvény rendelkezéseket tartalmaz a gondnokoltak és gondnokaik, a támogatott személyek és támogatóik, valamint az előzetes jognyilatkozatot tett személyek és az előzetes jognyilatkozataik adatainak a nyilvántartására. A gondnokoltak névjegyzékére vonatkozó IM r. szűkszavú szabályozást tartalmazott a nyilvántartásból történő felvilágosítás-kéréssel kapcsolatos eljárásra vonatkozóan. Az ügyféljogok teljes körű biztosítása, az eljárás lefolytatásához szükséges garanciák megteremtése érdekében a törvény kimondja, hogy e nyilvántartások hatósági nyilvántartások, ily módon a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezései határozzák meg az eljárás mögöttes rendjét.

A 2. §-hoz

A 2-4. § a gondnokoltak és gondnokaik nyilvántartására határoz meg speciális szabályokat. A 2. § rendelkezik - a személyes adatok védelméről és a közérdekű adatok nyilvánosságáról szóló 1992. évi LXIII. törvény előírásainak megfelelően - az adatkezelés céljáról, a nyilvántartott adatok köréről, továbbá a nyilvántartás közhitelességéről. Lényeges eltérés az IM r.-ben foglalt szabályokhoz képest, hogy az új nyilvántartás tartalmazza a gondnokokra vonatkozó adatokat is, így például a gondnokok természetes személyazonosító- és lakcímadatait, hivatásos gondnok rendelése esetén ezt a tényt, a gondnok önálló eljárásra való feljogosítása esetén ezt a tényt és a feljogosítással érintett ügycsoportokat vagy ügycsoportokon belüli egyes ügyek meghatározását stb..

A gondnokok adatainak nyilvántartása biztosítja annak lehetőségét, hogy a gondnokság alatt álló személlyel jogviszonyra lépő más jogalany ellenőrizhesse, hogy a jognyilatkozat tételében valóban az arra jogosult képviselő működik-e közre, szükség esetén közvetlenül fel tudja vele venni a kapcsolatot, ha nyilatkozata a gondnokság alá helyezett személy jognyilatkozatának érvényességéhez szükséges. A gondnokok szerinti keresés funkciójának megteremtésével a nyilvántartásból a bíróságok, gyámhatóságok is tudomást szerezhetnek arról, hogy a gondnokként kirendelni kívánt személy gondnoksága alatt hány gondnokolt áll, ez a szám hivatásos gondnok esetén eléri-e a törvényben megszabott limitet.

A 3. §-hoz

Garanciális jellegű rendelkezést tartalmaz a 3. § az adatkezelés időtartamára vonatkozóan. A Hivatal az adatokat a gondnokság fennállása alatt, illetve a gondnokság megszűnését követő öt évig kezeli. A gondnokság alatt álló személy jognyilatkozata érvényességének utólagos vizsgálata érdekében indokolt a gondnokság megszűnését követően is az adatok nyilvántartása, az időtartam meghatározása az általános kötelmi jogi elévülési időhöz igazodik.

A 4. §-hoz

A törvény megteremti annak lehetőségét, hogy egyes szervek a megjelölt feladataik ellátásához szükséges adatokat közvetlen elektronikus hozzáféréssel ismerjék meg. Ezáltal az adatigénylés gyorsabban, hatékonyabban, a postaköltségek megtakarításával valósulhat meg. A törvény rendezi a hozzáférés egyedi jogosultjának felhatalmazására vonatkozó szabályokat. Így a törvény előírja, hogy meg kell nevezni azt a természetes személyt, aki a szerv nevében a közvetlen hozzáférésre jogosult, erről, illetve ennek változásáról a Hivatalt haladéktalanul értesíteni kell, ezáltal a Hivatal ellenőrizni tudja, hogy a nyilvántartásba az arra jogosult személy tekintett-e be.

Az 5-7. §-hoz

A támogatott döntéshozatal jogintézményének bevezetésével a nagykorú cselekvőképes személy számára a bíróság támogató személy kinevezéséről határozhat. Ennek előfeltétele a támogató és a támogatott személy közokiratba, ügyvéd által ellenjegyzett magánokiratba foglalt megállapodása vagy a gyámhatóság előtt, illetve a bíróság előtt tett közös személyes nyilatkozata. Az előzetes megállapodás alapján bíróság dönt a támogató személy kinevezéséről. A támogató kinevezéséről szóló határozat képezi a közhiteles nyilvántartás alapját.

A támogatott személyek és támogatóik nyilvántartásában szereplő adatok kezelésének célja a támogatott döntéshozatal tényének, illetve a támogató kinevezéséről szóló bírói döntés igazolása a támogatott személy jogai gyakorlásának elősegítése érdekében.

A gondnokoltak és gondnokaik nyilvántartásához hasonlóan a törvény meghatározza mind a támogatottra, mind a támogatóra vonatkozóan nyilvántartandó adatok körét, az egyes adatok közhitelességét, az adatok nyilvántartásának időtartamát és a közvetlen hozzáférés szabályait. Tekintettel arra, hogy a támogatott döntéshozatal a cselekvőképességet nem érinti, ezért a támogatott döntéshozatal megszűnését követően az adatok további nyilvántartása nem indokolt. Így a támogató halálával, a támogató kinevezésének visszavonásával, illetve a hivatásos támogató felmentésével a támogatott döntéshozatalra vonatkozó adatokat törölni kell.

A 8-11. §-hoz

Az előzetes jognyilatkozatban az új Ptk. szerint a nagykorú cselekvőképes személy cselekvőképességének jövőbeli korlátozása vagy ennek hiányában is belátási képessége csökkenése esetére közokiratban, ügyvéd által ellenjegyzett magánokiratban vagy a gyámhatóság előtt személyesen rendelkezhet egyes személyi és vagyoni viszonyaira vonatkozóan. Az előzetes jognyilatkozat érvényességének a feltétele az országos nyilvántartásba való bejegyzés. Az előzetes jognyilatkozat hatályosulásának két esete van, mindkettő a gondnokság alá helyezés során eljáró bíróság ítéletének jogerőre emelkedéséhez kötött. Egyrészt a bíróság a cselekvőképesség korlátozásáról szóló ítéletében rendelkezik az előzetes jognyilatkozat hatálybalépéséről, másrészt a cselekvőképesség korlátozása helyett dönt az előzetes jognyilatkozat hatálybalépéséről.

A törvény szabályozza, hogy az előzetes jognyilatkozatot okiratba foglaló közjegyző vagy más hatóság, gyámhatóság vagy ügyvéd milyen módon kérelmezheti az előzetes jognyilatkozat nyilvántartásba vételét. A kérelmet az előzetes jognyilatkozatot tett személy lakóhelye, tartózkodási helye szerint illetékes helyi bírósághoz kell benyújtani, az előzetes jognyilatkozatot tartalmazó okirat csatolásával. A bíróság polgári nemperes eljárásban megvizsgálja, hogy az okirat a bejegyzésre alkalmas-e, azt a kérelmező a rá vonatkozó törvényi rendelkezéseknek megfelelően állította-e ki. Ha a bejegyzés feltételei nem állnak fenn, a bíróság végzéssel határoz, melyet az előzetes jognyilatkozatot tett személynek is kézbesíttetni kell, a végzéssel szemben fellebbezésnek van helye. A kérelem elbírálására nyitva álló határidő 15 nap.

Az előzetes jognyilatkozatot tevő személyek és az előzetes jognyilatkozataik adatait a Hivatal az előzetes jognyilatkozat visszavonásáig, illetve az előzetes jognyilatkozatot tevő személy haláláig tartja nyilván.

E nyilvántartás adataihoz közvetlen elektronikus hozzáférést a törvény a bíróságok számára tesz lehetővé.

A 12-13. §-hoz

Az adatkezelő kijelöléséről a 12. § rendelkezik. Az általa bejegyzett változások, valamint a közvetlen hozzáféréssel történő adatszolgáltatás és a kérelemre történő adattovábbítás tekintetében a Hivatal az adatkezelő. Főszabály szerint a nyilvántartásba az adatokat a helyi bíróság jegyzi be az adattartalmat érintő jogerős bírósági határozatok alapján. Abban az esetben azonban, ha a személyiadat- és lakcímnyilvántartásból történő adatellenőrzés során a természetes személyazonosító vagy lakcímadatok változásának átvezetése szükséges, erről a Hivatal maga gondoskodik. A Hivatal úgyszintén a személyiadat- és lakcímnyilvántartásból győződik meg arról is, ha az általa vezetett nyilvántartásokban szereplő természetes személy meghalt, és alkalmazza az ehhez fűződő nyilvántartási következményeket. A nyilvántartások hatékony működtetése érdekében elektronikusan kell azokat működtetni.

Az adatok megváltozása esetén is a fenti szabályoknak megfelelően kell eljárni. A törvény rendelkezik arról is, hogy a perújítási, felülvizsgálati eljárásban hozott határozatban foglaltaktól függően a jogerős határozat alapján nyilvántartásba vett adatokat törölni kell.

A 14-16. §-hoz

A közvetlen elektronikus hozzáféréshez képest a törvény - az IM r. rendelkezéseihez hasonlóan - egyedi kérelem alapján történő adatszolgáltatás lehetőségét is biztosítja. Az adatszolgáltatás érdekében a kérelmező a nyilvántartások adatainak megismerését alátámasztó jogi érdeket köteles hitelt érdemlően igazolni, vagy - így különösen hatóságok esetében - meg kell jelölniük azt a törvényi rendelkezést, amely alapján az adat megismerésére és kezelésére jogosultak. Az adatokhoz való hozzáférés gyorsaságának biztosítása érdekében a törvény öt napos ügyintézési határidőt ír elő. Az eljárás mögöttes rendelkezéseit a 2004. évi CXL. törvény (a továbbiakban: Ket.) biztosítja. A törvény azonban a Hivatal döntéseivel szemben a közigazgatási úton való jogorvoslat lehetőségét kizárja.

A még hatályba nem lépett előzetes jognyilatkozatok adatairól a Hivatal kérelemre nem ad felvilágosítást.

A 17. §-hoz

Az adatvédelmi előírásoknak megfelelően az adatkezelő köteles az adatbevitelről, adattovábbításról nyilvántartást vezetni. Ennek célja kettős: egyrészről az adatkezeléssel érintett személynek joga van tájékozódni arról, hogy adataihoz ki és milyen jogcímen fért hozzá, másrészről az adatkezelés jogszerűségének adatvédelmi szempontból való ellenőrzése indokolja.

A 18. §-hoz

A Hivatalnak a személyiadat- és lakcímnyilvántartással való kapcsolatát a polgárok személyi adatainak és lakcímének nyilvántartásról szóló 1992. évi LXVI. törvény megfelelő módosításával is biztosítani kell.

-----STARTING---POINT---VEGE---

A 19-20. §-hoz

Az IM r. alapján vezetett gondnokoltak névjegyzékének adatait át kell vezetni a törvény szerinti, a gondnokoltak és gondnokaik adatait tartalmazó nyilvántartásba. Tekintettel arra, hogy a törvény szerint e nyilvántartás adattartalma bővebb, ezt - megfelelő átmeneti időt biztosítva - 2011. január 1-jéig kell teljessé tenni. A gondnokra vonatkozó adatokat a gyámhivatalok bocsátják rendelkezésre, azokat a helyi bíróság jegyzi be az adatok átvételét követő hatvan napon belül.

A Polgári Törvénykönyvről szóló 2009. évi CXX. törvény hatálybalépéséről és végrehajtásáról szóló 2010. évi XV. törvény átmeneti rendelkezéseinek megfelelően a gondnokoltak és gondnokaik nyilvántartásában a korábban cselekvőképességet kizáró gondnokság alá helyezettek esetén a gondnokság alá helyezés típusát általános jelleggel korlátozott gondnokságra kell módosítani.

A közvetlen elektronikus hozzáféréssel kapcsolatos rendelkezések - a jogalkalmazáshoz szükséges infrastrukturális háttér biztosítása miatt - csak 2011. január 1-jén lépnek hatályba. A közvetlen hozzáférésre jogosultak 2011. január 1-jéig kérelem alapján jogosultak a nyilvántartásokból való tájékozódásra.