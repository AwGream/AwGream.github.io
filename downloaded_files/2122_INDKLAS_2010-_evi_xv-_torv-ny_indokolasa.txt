2010. évi XV. törvény indokolása

a Polgári Törvénykönyvről szóló 2009. évi CXX. törvény hatálybalépéséről és végrehajtásáról

-----STARTING---POINT---ALTALANOS--- 

Az új Polgári Törvénykönyvről szóló 2009. évi CXX. törvény (a továbbiakban: Ptk.) 7:1. §-a szerint:

„A törvény hatálybalépéséről, a törvény hatálybalépésével hatályukat vesztő jogszabályokról és a kapcsolódó jogszabály-módosításokról, valamint a szükséges végrehajtási és átmeneti rendelkezések megállapításáról külön törvény rendelkezik.”

A Ptk. tehát - egyezően a Polgári Törvénykönyvről szóló 1959. évi IV. törvénnyel (a továbbiakban: előző Ptk.) - nem rendelkezik a törvény hatálybalépéséről, hanem azt külön törvényre bízza. Ezen kívül a Ptk. hatálybalépéséhez szükséges külön törvénynek kell rendelkeznie elsősorban a Ptk. hatálybalépésével hatályukat vesztő törvényekről, a kapcsolódó törvénymódosításokról, valamint a szükséges végrehajtási és átmeneti rendelkezések megállapításáról. E külön törvényi szabályozást tartalmazza a Polgári Törvénykönyvről szóló 2009. évi CXX. törvény hatálybalépéséről és végrehajtásáról szóló 2010. évi XV. törvény (a továbbiakban: Ptké.).

A Ptké.-ben kapnak helyet a kizárólag fogalomváltozással vagy az előző Ptk.-ra történő hivatkozások módosításával összefüggő, valamint a kisebb terjedelmű azon törvénymódosítások, melyeket az előkészítésért felelős tárca nem törvénycsomag keretében vagy nem a Ptké.-től külön terjeszt elő.

A Ptké.

- a rendelkezés jelentőségére tekintettel indokolt, hogy a Ptk. hatálybalépését a Ptké. 1. §-a tartalmazza.

- a Ptk. egyes könyvei szerint, azon belül tematikus egységenként tartalmazza a Ptk.

1. végrehajtásához szükséges rendelkezéseket, ideértve a felhatalmazó rendelkezéseket,

2. hatálybalépésével összefüggésben szükséges átmeneti rendelkezéseket,

3. hatálybalépésével összefüggésben szükséges törvény (törvényerejű rendelet) módosításokat, valamint

- a záró rendelkezések között a hatályukat vesztő törvények (törvényerejű rendeletek) körét.

-----STARTING---POINT---RESZLETES---

Első rész

A Polgári Törvénykönyv hatálybalépése

Az 1. §-hoz

A Ptk.-nak a 2009. év őszén történő elfogadása - a jogalkalmazásra vonatkozó megfelelő felkészülési idő érdekében - legkorábban 2010. év májusában történő hatálybalépést tesz lehetővé. Ekkor lép hatályba az Első Könyv, illetve az alapítvány elektronikus nyilvántartásba vétele és az elektronikus adatszolgáltatás [Második Könyv 2:59. § (2) bekezdése és 2:60. § (2) bekezdése] kivételével a Második Könyv.

Minden további rendelkezés (Harmadik-Hetedik Könyv) 2011. január 1-jén lép hatályba:

A Ptké. a hivatásos gondnok által ellátható gondnoki feladatokkal összefüggésben a Ptk. 2:34. § (6) bekezdésében foglalt követelményt előíró rendelkezés (egy hivatásos gondnok legfeljebb húsz gondnokság alatt álló személy vonatkozásában járhat el) hatálybalépésére 2015. január 1. napját jelöli meg annak érdekében, hogy a Ptk. rendelkezésének alkalmazása a fokozatosság biztosításával történjen.

Második rész

A Ptk. hatálybalépésével összefüggő végrehajtási és átmeneti rendelkezések, valamint törvénymódosítások

1. cím

A Ptk. Második Könyvéhez kapcsolódó rendelkezések

(A Ptk. 2:8-2:40. §-ához: A cselekvőképességgel összefüggő szabályok, eljárások)

A 2-43. §-hoz

A Ptk. a hatályos szabályozáshoz képest átfogó cselekvőképességi reformot irányoz elő. A Ptk. eltérő szabályozást tartalmaz e körben a kiskorúakra, illetve a nagykorú személyekre. A Ptk. 2:22. § (2) bekezdése alapján a cselekvőképességében korlátozott személy - a választójog kivételével - cselekvőképes mindazon ügycsoportokban, amelyekre nézve a bíróság a cselekvőképességét nem korlátozta. Azon ügycsoportok tekintetében, amelyekben a bíróság a nagykorú személyt cselekvőképességet korlátozó gondnokság alá helyezte, maga a gondnokolt teszi meg jognyilatkozatait a gondnokának jóváhagyásával.

A Ptk. megszünteti a tizennegyedik életévét betöltött cselekvőképtelen kiskorú kategóriáját, a kiskorú cselekvőképességének korlátozására csak tizenhetedik életév betöltése után kerülhet sor, de ebben az esetben is csak a nagykorúság elérésével áll be a cselekvőképesség korlátozását elrendelő ítélet és a gondnokság alá helyezés hatálya. Addig a 14. életévüket betöltött kiskorúakra egységesen a kiskorúság miatt korlátozottan cselekvőképesekre vonatkozó szabályokat kell alkalmazni.

A fentiek alapján rendezni szükséges a Ptk. hatálybalépésekor cselekvőképességet kizáró gondnokság alatt álló, tizennegyedik életévüket betöltött kiskorúak jognyilatkozatainak helyzetét. A Ptk. hatálybalépését követően a törvényhozó átmenetileg sem kívánta fenntartani a cselekvőképességet kizáró gondnokság szabályait, ezért a Ptk. hatálybalépésekor cselekvőképességet kizáró gondnokság alatt álló, tizennegyedik életévüket betöltött kiskorúak jognyilatkozataira - beleértve a függő jognyilatkozatokat is - a Ptk. hatálybalépéstől a Ptk. korlátozottan cselekvőképes kiskorúak nyilatkozataira vonatkozó szabályokat rendeli alkalmazni.

Tekintettel arra, hogy a Ptk. a cselekvőképességet kizáró gondnokság intézményét nem tartja fenn, az ilyen gondnokság alá helyezésre irányuló keresetlevelet a Pp. alapján el kell utasítani.

A cselekvőképesség ügycsoportok szerinti korlátozásának általánossá tétele, továbbá a cselekvőképességet kizáró gondnokság alá helyezés megszüntetése speciális és több évet átfogó átmeneti intézkedéseket tesz szükségessé:

- A Ptk. hatálybalépését követően induló gondnokság alá helyezési eljárásokban már az új törvény előírásait kell alkalmazni. Ugyanez lesz irányadó a hatálybalépéskor folyamatban lévő eljárásokban. (Folyamatban van az az eljárás, amelyben a Ptk. hatálybalépésének időpontjában a bíróság határozata még nem emelkedett jogerőre.) A gondnokság alá helyezés felülvizsgálatára irányuló új eljárásokban is már az új kódex szabályait kell majd alkalmazni. (Így pl. a gondnokrendelésről sem a gyámhatóság, hanem a bíróság dönt a 2010. május 1-jét követően indult felülvizsgálatot célzó eljárásokban.)

- A Ptk. hatálybalépésekor jogerősen lezárult eljárásokban hozott határozatok kötelező felülvizsgálatára és a határozatoknak az új kódex rendelkezéseihez való igazítására (a kizáró és az általános érvényű korlátozó gondnokság helyett az ügycsoportokhoz kötött korlátozó gondnokság teljes körűvé tételére) a Ptké. a határozat szerinti kötelező felülvizsgálat időszakát biztosítaná a jogalkalmazó számára. Amennyiben a hatályos szabályok a cselekvőképességet kizáró gondnokság alá helyezést véglegesen, felülvizsgálati kötelezettség nélkül írják elő, ott a Ptk. szabályaihoz való igazítást a Ptk. hatálybalépésétől számított öt éven belül el kell végezni.

A korábbi bírósági döntések felülvizsgálata és rendelkezéseiknek a Ptk. szabályaihoz történő hozzáigazítása tehát az általános szabályok szerint zajló felülvizsgálat keretében megtörténhet, speciális ütemezést előírni csak arra az esetre indokolt, amikor az előző Ptk. a kizáró gondnokság elrendelését véglegesen, a felülvizsgálati kötelezettséget kizárva írja elő.

- A kötelező felülvizsgálat kezdeményezését (perindítási kötelezettség előírásával) a törvény a gyámhatóság feladatává teszi.

- Abban az esetben, ha a Ptk. hatálybalépésekor olyan eljárás van folyamatban, amely még az előző Ptk. alapján indult, és amelyben még az előző Ptk. alapján született első fokú határozat, a jogorvoslati szakaszban eljáró bíróság a Ptk. rendelkezéseit hivatalból lesz köteles figyelembe venni. Ehhez képest a jogorvoslati eljárásban eljáró bíróság akkor is jogszerűen változtatja meg vagy helyezi hatályon kívül új eljárásra kötelezéssel az első fokon eljárt bíróság határozatát, ha az első fokú ítélet meghozatalának időpontjában még megfelelt a hatályos törvényi rendelkezéseknek, azonban a felülvizsgálat idején már ellentétes az új, jogbővítő jellegű szabályokkal.

- A kizáró gondnokság alatt álló személyek tekintetében az előző bekezdésekben említett peres eljárás befejezéséig (már a Ptk. szabályainak megfelelő jogerős bírósági határozat megszületéséig) a Ptké. garanciális szabályként írja elő, hogy ezekre a személyekre a Ptk. hatálybalépésének időpontjától a felülvizsgálat jogerős lezárultáig az általános érvényű korlátozó gondnokság alatt álló gondnokoltakra irányadó szabályokat kell alkalmazni. Mindez azt jelentené, hogy a kizáró gondnokság jogintézménye a Ptk. hatálybalépését követő napon a törvény erejénél fogva teljes körűen megszüntetésre kerül, az érintett személyek végleges jogi státuszának egyedi eljárásokban történő megállapításáig azonban az általános érvényű korlátozó gondnokság szabályai biztosítják fogyatékos emberek időleges jogvédelmét.

Következésképpen a Ptké. átmeneti jelleggel (a gondnokoltak jogi státuszának legkésőbb 2015. májusáig elvégzendő kötelező felülvizsgálatáig) azon személyek vonatkozásában, akik a Ptk. hatálybalépésének időpontjában kizáró gondnokság alatt állnak, fenntartani rendelné az általános érvényű korlátozó gondnokság szabályait. (Ezekre a személyekre tehát a Ptk. gondnokságra irányadó rendelkezései vonatkoznának azzal az eltéréssel, hogy a kötelező felülvizsgálat megtörténtéig nem ügycsoportra szűkített tartalommal, hanem általános érvénnyel érvényesülnének a Ptk. korlátozott cselekvőképességre vonatkozó szabályai.) Így biztosítható ugyanis, hogy lényegében azonnal, az új kódex hatálybalépésének napján a kizáró gondnokság jogintézménye nemcsak elvben illetve a jövőre nézve, hanem a korábban hozott egyedi döntések vonatkozásában is eltörlésre kerülhessen. Ez azt jelenti, hogy a korábban cselekvőképtelen személy a függő jognyilatkozatok tekintetében is úgy jár el, ahogy arra a Ptk. alapján a korlátozottan cselekvőképes személy jogosult. A kizáró gondnokság általános érvényű korlátozó gondnoksággá történő átalakítása azonban csak az első lépés, mivel ezt követően a kötelező bíróság előtti felülvizsgálatot természetesen el kell majd végezni. A bírósági felülvizsgálat során pedig sor kerülhet a kellően differenciált (ügycsoportra vagy ügycsoportokra konkretizált) korlátozó gondnokságot kimondó ítélet meghozatalára.

- A Ptk. hatálybalépését követően az érintett személyek kezdeményezésére is sor kerülhet a korlátozó gondnokság alá helyezés felülvizsgálatára azon az alapon, hogy a támogatott döntéshozatal intézménye az adott személy tekintetében a súlyosabb jogkorlátozás fenntartását szükségtelenné teszi.

A Ptk. nagykorú személyek cselekvőképességére irányadó szabályainak változása, illetve a kizáró gondnokság jogintézményének megszüntetése több irányú változtatást tesz szükségessé a kapcsolódó törvényekben. Azokban a törvényekben, ahol a hatályos rendelkezés korlátozottan cselekvőképes és cselekvőképtelen személyről rendelkezik, kétirányú jogtechnikai jellegű módosítást kell végrehajtani: ha az érintett rendelkezés nem vonatkozik a koruknál fogva cselekvőképtelen személyekre, abban az esetben a kizáró gondnokság megszűnésére tekintettel el kell hagyni a cselekvőképtelen személyekre utalást. Ugyanakkor, ha a hatályos rendelkezésben cselekvőképtelen személyen a koruknál fogva cselekvőképtelen személyek is értendők, a rendelkezés hatálya leszűkül, és az egyértelmű jogalkalmazás megkönnyítése érdekében a cselekvőképtelen kategória mellett a „kiskorú” személyre utalás válik szükségessé.

A polgári perrendtartásról szóló 1952. évi III. törvény (a továbbiakban: Pp.) szabályait több szempontból is felül kell vizsgálni. Egyrészt el kell hagyni a „teljes” cselekvőképesség kategóriáját, ezt következetesen végig kell vezetni a normaszöveg egészén.

Másrészt ki kell mondani, hogy a perben mint fél személyesen vagy meghatalmazottja útján az járhat el, aki a polgári jog szabályai szerint cselekvőképes - értve ez alatt azt, hogy a per tárgyát érintően, illetve például perlekedési kényszere miatt a perbeli eljárási cselekményekre kiterjedő hatállyal a bíróság a cselekvőképességét nem korlátozta -, illetve aki a per tárgyáról a polgári jog szerint érvényesen rendelkezhet. A fél cselekvőképessége ellenőrzésének a lehetőségét közvetlen elektronikus hozzáférés útján biztosítja a gondnokoltak és gondnokaik, a támogatott személyek és támogatóik, valamint az előzetes jognyilatkozatok nyilvántartásáról szóló 2010. évi XVIII. törvény. A nyilvántartásban kötelezően feltüntetendő, korlátozással érintett ügycsoportok iránymutatásul szolgálnak majd a fél perbeli cselekvőképességének a megállapítása során.

A Ptké. kidolgozza a Pp.-n belüli szemléletváltásnak a feltételeit, ami arra irányul, hogy a Ptk. szabályaival összhangban a gondnokság alatt álló, korlátozottan cselekvőképes személy a gondnokának jóváhagyásával tehet érvényesen jognyilatkozatot. Így a korlátozottan cselekvőképes személy a gondnokának előzetes beleegyezésével vagy utólagos jóváhagyásával keresetet indíthat és megteheti a perben szükséges jognyilatkozatokat. Ezzel érvényesül az anyagi jogi szabályokban kialakított rendszer, szűk körben ettől a Pp. a peres eljárás sajátosságainak érvényesülése érdekében eltér.

Abban az esetben, ha a Ptk. 2:24. §-a alapján a bíróság a gondnokot önálló eljárásra jogosítja fel, a gondnok a Pp. törvényes képviselőre vonatkozó szabályai szerint jár el, a gondnokolt személy helyett és nevében tesz jognyilatkozatot.

A korlátozottan cselekvőképes nagykorú személy a perben gondnoka előzetes beleegyezésével vagy utólagos jóváhagyásával tehet jognyilatkozatot. Célszerű a gondnokra vonatkozó szabályokat összefoglalva, külön alcím alatt rendezni, annak érdekében, hogy egyértelművé váljon, miben különbözik a gondnok és a Pp.-ben szabályozott törvényes képviselő szerepe egymástól. A törvényes képviselő a fél helyett jár el, a gondnok pedig a fél mellett jár el a perben, főszabály szerint akként, hogy a jognyilatkozatot a fél teszi meg, de azok érvényességéhez a gondnok előzetes beleegyezése vagy utólagos jóváhagyása szükséges. Az e §-ban foglalt eltéréseken kívül a gondnokra a törvényes képviselőre vonatkozó rendelkezéseket kell alkalmazni.

A fél érvényes jognyilatkozat-tételének, illetve az eljárás lefolytathatóságának alapvető feltétele, hogy a gondnok a per során valamennyi eljárási cselekménynél jelen legyen, ennek érdekében őt és a felet is idézni kell. A gondnok távolmaradása esetén a gondnokolt csak a gondok előzetes beleegyezésének birtokában tehet érvényesen jognyilatkozatot, ennek igazolása is a gondnokolt személyt terheli. Előzetes beleegyezés hiányában a bíróság gondoskodik ennek beszerzéséről, szankcióként pénzbírságot alkalmazhat. Ha a gondnok nem tesz nyilatkozatot, az anyagi jogi szabályok érvényesülése érdekében a bíróság a gyámhatósághoz fordul, és a per tárgyalását felfüggeszti.

Abban az esetben, ha a fél mulaszt, a Pp. feljogosítja a gondnokot arra, hogy a fél helyett és nevében jognyilatkozatot tegyen, így biztosítva a fél jogvédelmét. Ha ugyanis a fél az idézés ellenére nem jelenik meg, de a gondnok nem nyilatkozhat helyette, annak jogkövetkezményei túlzott hátránnyal járnának a fél számára. Így ha a fél az alperes és mulaszt, első tárgyalás esetén ez bírósági meghagyás kibocsátását vonhatja maga után, ha pedig felperes, akkor a pert meg lehetne szüntetni.

Ha a gondnok a korlátozottan cselekvőképes fél jognyilatkozatát nem hagyja jóvá vagy közöttük egyébként vita van, a bíróságnak lehetősége van, hogy ezt a helyzetet úgy bírálja el, mintha magának a félnek a nyilatkozatai lennének eltérőek. Ha az eljárás körülményei ezt nem teszik lehetővé, a gyámhatóság megkeresése szükséges.

Az iratok kézbesítése is speciális rendelkezést igényel a korlátozottan cselekvőképes fél és gondnoka számára.

A támogató eljárási helyzetének rendezése érdekében a Pp. kiegészítése szükséges. Rendelkezni kell a támogató eljárási helyzetére vonatkozó legfontosabb szabályokról, biztosítva azt, hogy a támogató a per során - ideértve a zárt tárgyalást is - jelen legyen, a távolléte azonban a per folytatásának nem akadálya. A támogató a támogatott személlyel konzultálhat, de ezzel a tárgyalás menetét, rendjét nem zavarhatják. Cselekvőképességére tekintettel a jognyilatkozat megtételére csak a fél, és nem a támogató jogosult. A támogató részvételének a feltételeiről a bíróság tájékoztatja a feleket és a támogatót.

A támogató nem fél, nem képviselő és nem is beavatkozó, hanem az eljárás speciális jogokkal felruházott egyéb résztvevője.

A támogató jogosult a támogatott személy jognyilatkozatának megtételekor jelen lenni, így szükségszerűen felmerülnek kiadásai a bíróság előtt való megjelenésével kapcsolatban. A támogató költségeinek perköltségként való nevesítése szükséges a nem ügyvéd meghatalmazott költségeihez hasonlóan. A támogató részére a bíróság előtt való megjelenéssel szükségképpen felmerült és kellően igazolt keresetkiesésének és útiköltségének a megtérítését kell biztosítani.

A korlátozottan cselekvőképes személy jognyilatkozatának érvényességéhez a gondnoka előzetes beleegyezése szükséges, ezért ha pert kíván indítani, már a keresetlevélben fel kell tüntetnie a gondnoka nevét és lakóhelyét, és mellékelnie kell az előzetes beleegyezést is. A bíróság ez alapján ellenőrizheti a közhiteles nyilvántartásból az ügycsoportos korlátozást és a gondnok személyes adatait. Amennyiben pedig az előzetes beleegyezés hiányzik, úgy a bíróság intézkedik a hiánypótlás elrendelése iránt. Ha az előzetes beleegyezés tekintetében a gondnok és a gondnokolt között vita van, e tekintetben még nincs a bíróságnak intézkedési kötelezettsége, hiszen a vita feloldása érdekében a gyámhatóság a gondnok és a gondnokolt kérelmére dönt. A döntést megelőzően joghatályos keresetlevél nem áll rendelkezésre.

Ha a fél a per során támogatója segítségét szeretné igénybe venni, akkor erre a keresetlevélben utalnia kell. A kérelem megalapozottságáról - a támogató személyéről, illetve az őt kinevező ítélet jogerőre emelkedéséről - a bíróság a külön törvény szerinti közhiteles nyilvántartásból győződhet meg, ehhez tehát a támogatót kinevező ítélet csatolásának megkövetelése szükségtelen.

A nagykorú személyek jogvédelmét biztosító jogintézmények átalakulása kapcsán a Pp. XVIII. fejezete élére egy részletesebb cím kerül. A XVIII. fejezet újratagolása miatt a Pp. 304. §-t megelőző alcím helyére „A gondnokság alá helyezési per” alcím kerül.

A Ptk. összetett szakértői vizsgálaton alapuló eljárásra vonatkozó szabályokat állapít meg. Így a gyámhatóság részére azt kellene előírni, hogy ha az alperes kezelés alatt áll, akkor az őt kezelő személy szakorvosi, gyógypedagógiai vagy pszichológiai véleményét kell csatolnia.

Annak érdekében, hogy a Ptk. értelmében a gondnokság alá helyezési perben a bíróság az előzetes jognyilatkozat hatálybalépéséről, illetve a támogató kinevezéséről is hozhasson döntést, erre irányuló kereseti kérelmet is elő kell terjeszteni. Mivel a kereset indítója nem feltétlenül rendelkezik arra vonatkozó ismeretekkel, hogy az alperes korábban tett-e előzetes jognyilatkozatot, illetve van-e olyan bizalmi viszonyban álló személy, akivel a támogatott döntéshozatal érdekében bizalmi megállapodást kötöttek, vagy ilyen nyilatkozatot tettek, ezért erre vonatkozó adatok hiányában is úgy kell tekinteni, hogy a gondnokság alá helyezésre irányuló kereseti kérelem magában foglalja a támogató kinevezésére, illetve az előzetes jognyilatkozat hatálybalépésére vonatkozó kereseti kérelmet is. A bíróság a perben hivatalból tudakozódhat arról, hogy az alperes előzetes jognyilatkozatát a külön törvény szerinti közhiteles nyilvántartásba bevezették-e, illetve abban milyen rendelkezést tett a fél, illetve hivatalból bizonyítást folytathat le arra vonatkozóan is, hogy a támogató kinevezése alapjául szolgáló jognyilatkozat megtételére, megállapodás megkötésére sor került-e.

A Pp. 306. §-a deklarálja az alperes teljes perbeli cselekvőképességét. Ezzel összhangban a módosítás a kötelező ügygondnok-rendelés helyett a pártfogó ügyvéd kötelező alkalmazásának írja elő. Kötelező jogi képviselet esetén nem fordulhat elő a Legfelsőbb Bíróság 2009/7. 211. számú határozatában tárgyalt azon probléma, hogy a magában eljáró alperessel szemben alapvető kioktatás és a szükséges szakértői bizonyítás nélkül hoz a bíróság a gondnokság alá helyezés felülvizsgálata tárgyában ítéletet. A pártfogó ügyvéd alkalmazásának a félre nézve anyagi következményei nincsenek, tekintettel a Pp. 311. § (6) bekezdésében rögzített teljes költségmentességi szabályra.

A gondnoksági perben lehetőség van arra, hogy a bíróság hivatalból folytasson le bizonyítást. Ennek részeként célszerű, ha a bíróság felhasználja a gondnokoltak és gondnokaik, a támogatott személyek és támogatóik, valamint az előzetes jognyilatkozatok nyilvántartásáról szóló 2010. évi XVIII. törvény adta lehetőséget, e nyilvántartásból tudakozódik az alperes előzetes jognyilatkozatának létezéséről, az abban foglalt rendelkezésekről, arról, hogy a gondokként kirendelni kívánt személynek áll-e más a gondnoksága alatt, illetve a gondnoksága alatt állók létszáma nem haladja-e meg e törvényi maximumot, továbbá a gondnokoltak között a korlátozással érintett ügycsoportok tekintetében nem áll-e fenn érdekellentét.

A Ptk.-ban foglalt összetett szakértői vizsgálaton alapuló eljárására vonatkozó szabályoknak megfelelően az igazságügyi elmeorvosszakértő kirendelése önmagában nem elegendő, ezért a bíróság szükség szerint orvosi, gyógypedagógiai és pszichológiai vizsgálatot rendel el. A szakértői bizonyításra vonatkozó előírásokat a Ptk. tartalmazza. Mivel a szakértő kirendelésének mellőzését a Pp. lehetővé teszi abban az esetben, ha az alperes személyes meghallgatása elháríthatatlan akadályba ütközik, kifejezésre kell juttatni, hogy a szakértőt akkor is ki kell rendelni, ha az alperes kommunikációra képtelen állapotban van. A szakértők körének bővülése miatt ki kell mondani azt is, hogy a szakértőként eljáró gyógypedagógus vagy pszichológus a tanúvallomást nem tagadhatja meg.

E §-ban kaptak helyet a gondnokrendeléshez kapcsolódó speciális rendelkezéseket is. Tekintettel arra, hogy a Ptk. hatálybalépésétől a gondnok személyéről is a bíróság dönt, rendezni kell azt az esetet, hogy ha a keresetlevélben vagy az alperes előzetes jognyilatkozatában megjelölt személy valószínűleg nem rendelhető ki gondnoknak, a bíróság a gyámhatóságot kereshesse meg javaslattétel érdekében. A gondnokrendelés feltételeit, a kizáró okok felsorolását, az alkalmasság szempontjait, valamint a többes és helyettes gondnokrendelés szabályait a Ptk. tartalmazza. Ha a kereseti kérelemben, vagy a gyámhatóság javaslatában megjelölt személynél a gondnoki tisztség betöltésére alkalmasabb személyről szerez a bíróság tudomást a bizonyítási eljárás során, a gondnokrendelés feltételeinek fennállása esetén e személy kirendeléséről is dönthet, e tekintetben a kereseti kérelemben vagy a gyámhatóság javaslatában foglaltak nem kötik.

A gondnokrendelés feladata az új Ptk. hatálybalépésével a bíróságokhoz kerül át. A határozatot azonban a további intézkedések megtétele végett a gyámhatósággal és nyugdíjfolyósító szervvel közölni kell. A gondnokság alá helyezés tényének az ingatlan-nyilvántartásban való feltüntetésére vonatkozó szabály korrekciója is szükséges a teljes cselekvőképesség fogalmának mellőzése és az ügycsoportos korlátozás teljes körű bevezetése miatt.

Az előzetes jognyilatkozat hatálybalépése bírósági ítélethez kötött. Ennek eljárásjogi kereteit a Pp.-ben a nagykorú személyek védelmét szolgáló jogintézményekkel kapcsolatos perek között, önálló határozatként kell nevesíteni. A bíróság egyrészt dönthet úgy, hogy az alperest cselekvőképességet korlátozó gondnokság alá helyezi, ezzel egyidejűleg az alperes érvényes előzetes jognyilatkozatát vagy annak egyes részeit az ítélete rendelkező részébe foglalja, ezáltal a határozat jogerőre lépésével az előzetes jognyilatkozat, illetve annak valamely rendelkezése hatályba lép. Abban az esetben is dönthet a bíróság az előzetes jognyilatkozat hatálybalépéséről, ha egyébként az alperest nem helyezi cselekvőképességet korlátozó gondnokság alá.

A nyilvántartásba vétel szabályait átdolgozva, de egységes módon kell elhelyezni a XVIII. fejezeten belül. A jelenlegi, az Országos Igazságszolgáltatási Tanács Hivatala (a továbbiakban: Hivatal) által vezetett Gondnokoltak Országos Névjegyzékének átfogó megújítása, a nyilvántartás adattartalmának a gondnokok, a támogatott személyek és a támogatók, valamint az előzetes jognyilatkozatokkal kapcsolatos adatokra való kiterjesztése, valamint a nyilvántartás elektronizálása érdekében külön törvény megalkotása szükséges. A Ptk. több helyen utal e nyilvántartásba vételi kötelezettségre. Az előzetes jognyilatkozatok tekintetében érvényességi feltételül szabja a nyilvántartásba vételt, de nem szól a bírósági határozattal hatálybalépő rendelkezések, illetve a bírósági határozat adatai bevezetésének a kötelezettségéről, így ennek önálló rendezése szükséges. A támogatott döntéshozatal esetén a Ptk. a bírósági határozat megküldésének kötelezettségéről rendelkezik a nyilvántartást vezető hatóság felé, amiből az következik, hogy a jövőben nem marad fenn a kétszintű nyilvántartás, hanem a Hivatal gondoskodik az adatok beviteléről, kezeléséről és a felvilágosítás iránti kérelmek teljesítéséről is. Az anyagi jogi szabályok érvényesülését segíti a nyilvántartási szabályok megállapítása.

A cselekvőképességet kizáró gondnokság megszűnése és az általános korlátozást teljes körűen felváltó ügycsoportos korlátozás bevezetése kihat a gondnokság alá helyezés módosításának és megszüntetésének a szabályaira is. A Ptk. hatálybalépésével megszűnik annak a lehetősége, hogy cselekvőképességet korlátozó gondnokság kizáró gondokságra, vagy kizáró gondnokságot korlátozó gondnokságra változhassanak. Mivel a végleges gondnokság alá helyezés is megszűnik, a felülvizsgálat kötelező jellegének megfelelően kell a rendelkezéseket módosítani.

Ha a gondnokság alá helyezést követően a gondnoki tisztség megszűnik, vagy a gondnok felmentése válik szükségessé, biztosítani kell annak az eljárási kereteit, hogy külön perben lehessen gondnok kirendelése végett a bírósághoz fordulni. Itt kell meghatározni a felperesi és alperesi legitimációra vonatkozó szabályokat. A gondnok személyére tett javaslat, úgy mint a gondnokság alá helyezési perben, nem köti a bíróságot.

A Ptké. a megváltozott cselekvőképességi szabályok szerint rendezi a Büntető Törvénykönyvben, valamint a szabálysértésekről szóló 1999. évi XLIX. törvényben a cselekvőképtelen kiskorú sértett, valamint a korlátozottan cselekvőképes sértett jogát a magánindítvány előterjesztésével kapcsolatban, alkalmazva a Ptk. azon szabályát is, miszerint a korlátozottan cselekvőképes személy a személyhez fűződő jogai védelmében maga is felléphet.

Egyes törvények valamely hivatás, tisztség betöltéséhez cselekvőképességet követelnek meg, illetve a hivatás, tisztség betöltését nem teszik lehetővé a cselekvőképtelen személyek számára. Ha az adott hivatás betöltése, illetve tisztség ellátása többletfeltételt igényel annál, mint hogy az adott személy nem állhat a hivatás, tisztség szempontjából mérvadó ügycsoportban cselekvőképességet korlátozó gondnokság alatt, akkor ilyen esetben a Ptké. a hivatás gyakorlásából, a tisztség betöltéséből való kizárást arra a személyre állapítja meg, aki bármely ügycsoport tekintetében cselekvőképességet korlátozó gondnokság alatt áll vagy - ezen túlmenően - támogatóval rendelkezik. Vannak ugyanis olyan hivatásrendek (pl. az igazságügyi alkalmazottak szolgálati jogviszonya, a jogtanácsosi, jogi előadói tevékenység, az ügyvédi, a közjegyzői, a végrehajtói, az igazságügyi szakértői tevékenység), amelyeket csak akkor tud ellátni a tevékenység gyakorlója teljeskörűen és biztonsággal, eljárási kötelezettségének mindenkor eleget téve, ha „teljes” cselekvőképességgel rendelkezik, azaz egyetlen ügycsoportban sem korlátozta a bíróság a cselekvőképességét és aki számára a bíróság támogató személy kinevezéséről sem határozott. A közhatalmi tevékenység megfelelő színvonalon történő ellátása, a közszolgálat és a közhivatalba vetett bizalom indokolja, hogy csak olyan személy láthasson el köztisztviselői feladatokat, aki teljes mértékben cselekvőképes és ügyei vitelében semmiféle korlátozás alatt nem áll. Erre figyelemmel - a Ptké. szerint - közszolgálati jogviszony nem létesíthető olyan személlyel sem, aki számára a bíróság támogató személy kinevezéséről határozott.

Ahol továbbá a törvények az előző Ptk. 17. §-a szerinti cselekvőképtelen állapotra utalnak vagy a cselekvőképtelen állapotban tett jognyilatkozatról rendelkeznek, ott a Ptké. a szöveget a belátási képesség hiányára utalással váltja fel [pl. az ügyvédekről szóló 1998. évi XI. törvény 13. § (4) bekezdés].

A Ptké. a közvetítői tevékenységről szóló 2002. évi LV. törvénybe is beépíti azokat a szabályokat, amelyek biztosítják, hogy a gondnokolt mellett a gondnok is részt vehessen az eljárásban. A Ptké. elkülöníti a nagykorú korlátozottan cselekvőképes személy gondnokának és a kiskorú törvényes képviselőjének jogait: a gondnok a fél mellett jár el, a törvényes képviselő pedig a fél helyett. A gondnok csak akkor járhat el a gondnokolt helyett, ha őt a bíróság az erre irányuló eljárásban feljogosította, hogy a nagykorú korlátozottan cselekvőképes fél helyett és nevében önállóan eljárjon, továbbá önállóan jognyilatkozatot tegyen. A Ptké. megoldást ad arra az esetre is, ha a fél és gondnoka között vita merül fel; ilyenkor a közvetítőnek meg kell keresnie a gyámhatóságot a vita eldöntése érdekében.

Az egyes közjegyzői nemperes eljárásokról szóló 2008. évi XLV. törvénynek (a továbbiakban: Kjnp.), valamint a fizetési meghagyásos eljárásról szóló 2009. évi L. törvénynek (a továbbiakban: Fmht.) háttérjogszabálya a Pp., ezért a gondnokság alá helyezés Ptk.-ban meghatározott szabályai szerint módosított Pp. alkalmazásának köszönhetően a két törvényt csak két ponton szükséges kiegészíteni.

A Ptké. a kérelem kötelező tartalmi elemeinek felsorolásába építi be plusz követelményként, hogy meg kell jelölni a gondnok nevét, lakóhelyét, és csatolni kell a gondnok előzetes jóváhagyását. Emellett, figyelemmel arra, hogy a Kjnp. és az Fmht. szerint az eljárásban nincs helye felfüggesztésnek, a Ptké. megteremti ez alól a kivételt, mivel, ha vita van a gondnok és a gondnokolt között egy jognyilatkozattal kapcsolatban az eljárás során, meg kell keresni a döntés érdekében a gyámhatóságot; a gyámhatóság döntéséig nem folytatható tovább az eljárás.

(A Ptk. 2:41-2:48. §-ához: A jogi személyek általános szabályai)

A 44-54. §-hoz

A Ptk. szerint a köztestületre az új Ptk.-nak a jogi személyekre vonatkozó általános szabályai közül csak azok alkalmazhatók, amelyekről ezt külön törvény kimondja. A Ptk. - ellentétben az előző Ptk.val - nem rendelkezik arról, hogy a köztestületre - ha törvény eltérően nem rendelkezik - az egyesületre vonatkozó szabályokat kell megfelelően alkalmazni.

A fentiekre figyelemmel a Ptké. rögzíti a Magyar Országos Közjegyzői Kamara (MOKK), a Magyar Igazságügyi Szakértő Kamara, a Magyar Bírósági Végrehajtói Kamara, a Magyar Ügyvédi Kamara, továbbá a területi kamarák tekintetében azokat az új Ptk.-beli előírásokat, amelyeket - a létrehozás módjára, a tevékenységre tekintettel - alkalmazni indokolt e köztestületek vonatkozásában.

A Ptké. „mozaikos módszerrel” módosítja továbbá mindazon törvényeket, amelyekben a jogi személlyel, jogi személyiséggel nem rendelkező jogalannyal, személlyel kapcsolatos, Ptk.-ban alkalmazott fogalmak beépítésével az előző Ptk. által használt fogalmak kiváltása szükséges.

(A Ptk. 2:49. §-ához: Az állam jogképessége)

Az 50-54. §-hoz

A Ptk. hatálybalépésével a perbeli képviselet tekintetében csak törvényi szinten lesz lehetőség eltérő szabályok alkotására. A Ptké. a már meglévő rendeleti szintű szabályok fenntartásának szükségesség miatt az eltérő rendelkezéseket az eddigi PM rendeleti szintről törvényi szintre emeli. A Magyar Állam polgári jogi jogviszonyokban való képviseletéről rendelkezik egyrészt a Ptk., a pénzügyminisztert megillető törvényes képviseleti főszabályként, valamint az állami vagyonról szóló 2007. évi CVI. törvény (a továbbiakban: Vtv.) is, amely a 17. § e) pontjában kimondja, hogy az állami vagyonnal kapcsolatos polgári jogi jogviszonyokban a Magyar Nemzeti Vagyonkezelő Zrt. (MNV Zrt.) képviseli a Magyar Államot.

Mind a hagyatéki eljárás, mind pedig az állami helytállási kötelezettség az államot megillető, jogok, ügyek olyan csoportjába tartozik, amelyekre nem terjed ki a vagyontörvény hatálya, illetve nem feltétlenül az állami vagyon feletti tulajdonosi joggyakorlásból következik e faladatok ellátása. Ugyanakkor olyan kötelezettségek, amelyek esetében indokolt a Ptk. -ban foglalt főszabály alóli kivétel megteremtése.

Az állam által öröklés jogcímén megszerzett vagyon a Vtv. hatálya alá kerül, viszont a hagyatéki eljárásban történő részvételről közvetlenül nem rendelkezik a Vtv. Tekintettel arra, hogy a vagyon a Vtv. hatálya alá kerül, indokolt, hogy a hagyatéki eljárással kapcsolatos feladatokat is az MNV Zrt. lássa el, a normaszöveg az ehhez szükséges törvényi felhatalmazás megteremtését célozza meg.

A Ptk.-ban meghatározott helytállási kötelezettség sem kizárólag az állami vagyon feletti tulajdonosi joggyakorlással összefüggésben merülhet fel, így annak érdekében, hogy valamennyi ügyben az MNV Zrt. járhasson el, törvényi felhatalmazás szükséges.

(A Ptk. 2:50-2:72. §-ához: Az alapítvány)

Az 55-63. §-hoz

Az alapítvány jogutód nélküli megszüntetésének szabályaira vonatkozó fejezet a bevezető szöveg pontosítását, illetve a szövegpontosítást és nyelvhelyességet szolgálja.

A 48. § (3) bekezdésében a felszámolás kapcsán indokolatlanul hivatkozik követelésrendezési eljárásra, illetve elszámoló bizottságra, ezért ezen rész elhagyása szükséges.

A Ptké. megőrzi az előd-jogszabályában rögzített tételt, miszerint a Ptk. hatálybalépésekor fennálló alapítványokra a korábbi jogszabályokat kell továbbra is alkalmazni, vagyis a már meglévő alapítványokat a Ptk. új alapítványi szabályai nem érintik.

A Ptké. módosítja továbbá az alapítványokra vonatkozó egyes törvényekben az előző Ptk.-ra szám szerint történő hivatkozásokat.

(A Ptk. 2:74-2:96. §-ához: A személyhez fűződő jogok)

A 64-72. §-hoz

A Ptk. a nem vagyoni kártérítés helyett bevezeti a sérelemdíjat mint a személyhez fűződő jogok megsértése közvetett kompenzációját, illetve pénzbeli elégtételt jelentő magánjogi büntetését. A bíróság a sérelemdíj mértékét az eset körülményeire - így különösen a jogsértés súlyára, a felróhatóság mértékére és a jogsértésnek a sértettre gyakorolt hatására - tekintettel állapítja meg.

A sérelemdíj iránti igények visszamenőleg, vagyis az előző Ptk. hatálya alatt elkövetett jogsértésekből eredően nem, csak a Ptk. hatálybalépését követően elkövetett jogsértésekből eredően érvényesíthetők.

A Ptk. - az előző Ptk.-tól eltérően - többek között a nem vagyoni kár „újraszabályozására” is figyelemmel határozza meg a szerződésen kívül okozott kár elemeit. Aki személyhez fűződő jogainak megsértéséből eredően kárt szenved, a jogellenesen okozott kárért való felelősség szabályai szerint követelheti kárának megtérítését. Így a sérelemdíj iránti igény érvényesítése mellett - azzal párhuzamosan - a sértett a személyhez fűződő jogainak megsértésével neki jogellenesen okozott vagyoni károkért az általános szabályok szerint követelhet kártérítést is, ha annak törvényi feltételei fennállnak.

Szükséges módosítani a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényt, továbbá a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvényt is, mivel a munkáltató kártérítési felelőssége körében használja a nem vagyoni kár fogalmát, és az előző Ptk.-beli szabályozás alapján határozza meg a munkáltató által megtérítendő károk körét. A Ptké. módosítja a törvények vonatkozó rendelkezéseit a Ptk. szabályozásának megfelelően.

A Ptk. 2:95. §-a a személyhez fűződő jogok megsértésének szankciói között önálló tényállásként nevesíti a bíróság előtti tisztességes eljáráshoz való jog megsértésének szankcióját. Tekintettel arra, hogy a hatályos szabályozás szerint mind a bíróságok azon feladata, hogy a feleknek a jogviták elbírálásához, a perek tisztességes lefolytatásához és ésszerű időn belül történő befejezéséhez való jogát érvényesítse, mind ennek jogkövetkezménye a Pp. 2. §-ában szerepel, a Ptké.-ben a szabályozási párhuzamosságok kiküszöbölése szükséges. Ennél fogva a Pp. 2. § (2) bekezdésében a Ptk. szerinti igények érvényesítésére kell utalni, illetve fenn kell tartani a bíróság soron kívüli eljárására vonatkozó szabályt.

A természet védelméről szóló 1996. évi LIII. törvény módosítása a környezeti károk esetén indítható közérdekű keresettel kapcsolatos szabályozás szükséges pontosítását tartalmazza.

(A Ptk. 2:97-2:98. §-ához: Szerzői jog és iparjogvédelem)

A 73-79. §-hoz

Tekintettel arra, hogy a Ptk. a szellemi tulajdon területén szakít a „hézagmentes oltalom” koncepciójával (azaz nem biztosít védelmet a külön jogszabályokban nem szereplő, ám társadalmilag széles körben felhasználható és még közkinccsé nem vált szellemi alkotásoknak), a know-how-ra vonatkozó szabályokat pedig módosítja, a Ptké.-ben indokolttá válik a szabadalmi ügyvivőkről szóló 1995. évi XXXII. törvény 1. §-a (2) bekezdésének g)-h) pontjait módosítani annak érdekében, hogy az „iparjogvédelmi ügyek” meghatározása összhangba kerüljön a Ptk. rendelkezéseivel.

A szellemi tulajdoni tárgyú törvények és a Ptk. közötti kapcsolat kétirányúságát biztosító, tisztázó jellegű rendelkezéseket tartalmaz a találmányok szabadalmi oltalmáról szóló törvény-módosítás, a védjegyek és a földrajzi árujelzők oltalmáról szóló törvény-módosítás, a szerzői jogról szóló törvény-módosítás, valamint a formatervezési minták oltalmáról szóló törvény-módosítás. Az új Ptk. is kimondja ugyan a kódex háttérjogszabály-jellegét, a jogalkalmazás számára azonban a viszony a törvény-módosításokkal még világosabb lehet.

Az új szöveg csak a Polgári Törvénykönyvről szóló 1959. évi IV. törvény, illetve a termékfelelősségről szóló 1993. évi X. törvény hatályon kívül helyezéséig, vagyis 2011. január 1-jéig hatályos, ezért célszerű az ezen az időponton túl is hatályban maradó rendelkezésektől elkülönítve kezelni a Második Könyv végén, tekintettel arra, hogy a módosítások a sérelemdíj bevezetéséhez kapcsolódnak.

2. cím

A Ptk. Harmadik Könyvéhez kapcsolódó rendelkezések

A 80. §-hoz

A házastársnak volt házastársa egyenes ági rokonával, továbbá a testvérnek testvére vér szerinti leszármazójával kötött házassága az előző Ptk. szerint érvénytelen, a Ptk. szerint viszont nem. Indokolt ezért az említett érvénytelenségi okokra hivatkozással az érvénytelenség megállapítására már megindított bírósági eljárást megszüntetni, illetve a Ptk. hatálybalépése előtt benyújtott keresetlevelet idézés kibocsátása nélkül elutasítani.

(A Ptk. 3:5-3:103. §-ához: A házasság, a bejegyzett élettársi kapcsolat és az élettársi kapcsolat)

A 81-87. §-hoz

A Ptk. szerint a házasság megszűnik az egyik házastárs nemének megváltoztatásával. A házasság megszűnésének időpontja a megváltozott nem anyakönyvezésének napja. A közös kiskorú gyermek védelme érdekében a szülői felügyeleti jog gyakorlásról, a gyermek tartásáról és egyéb kapcsolódó kérdésekről a felek megállapodására, vita esetén bíróság általi eldöntésére van szükség. A Ptk. szabályainak érvényesülése érdekében e tárgykörökben keresetindítási kötelezettséget kell a felek számára előírni. A kötelező keresetindítás előírása azonban önmagában még nem biztosítja azt, hogy a felek ezt valóban be is fogják nyújtani a bíróságnak. Megfelelő határidő biztosítását követően ezért mögöttes jelleggel a gyámhatóságot kell feljogosítani arra, hogy a gyermek védelme érdekében a keresetet megindítsa. A házastársi tartás kérdésében ez a kötelezettség a gyámhatóságot nem terheli.

A Kjnp. alapján a MOKK központi nyilvántartásokat hozhat létre. Tekintettel arra, hogy a MOKK számos nyilvántartást, illetve azok technikai hátterét működteti, ezért a Kjnp.-t a Ptké. akként módosítja, hogy a jelenleg létező, valamint a kialakításra kerülő nyilvántartások nevesítve szerepeljenek benne, ugyanakkor a szabályozás rugalmasságának megőrzése érdekében továbbra is kimondja a törvény - általános jelleggel -, hogy a MOKK központi nyilvántartásokat működtet.

A Ptké. kiegészíti a Kjnp.-t a házassági és élettársi vagyonjogi szerződések elektronikus nyilvántartásának vezetésére vonatkozó szabályokkal.

A nyilvántartásba vétel iránti kérelem előterjesztésére csak személyesen kerülhet sor, és a nyilvántartásba vételt megelőzően a közjegyző a kérelmező személyazonosságáról a közjegyzői okirat elkészítésének szabályainak alkalmazásával győződik meg; ennek megfelelően a kérelem elektronikus úton történő előterjesztésére nem lesz lehetőség. A nyilvántartások közhiteles volta miatt indokolt ez a szigorítás.

A nyilvántartás adataihoz hozzáférést kell biztosítani a bíróság, a közjegyző és a bírósági végrehajtó mellett, a nemzetbiztonsági szolgálatnak, a nyomozóhatóságoknak és az ügyészségeknek is, továbbá a Ptké. előírja, hogy az informatikai alkalmazás működtetője naplót készít, és meghatározza, hogy mely tényekről, körülményekről kell naplót készíteni.

A nyilvántartás szükséges adatként tartalmazza a vagyonjogi szerződés fennállásának tényét, a szerződő felek nevét, születési nevét, anyja nevét, születési helyét, idejét, a bejegyző közjegyző nevét, székhelyét és a bejegyzés ügyszámát és időpontját, a szerződés megszűnése esetében ennek tényét és a bejegyző közjegyző nevét, székhelyét és a bejegyzés ügyszámát, idejét.

A nyilvántartásba bárki, bármely közjegyzőnél betekinthet, és annak alapján saját céljára feljegyzést készíthet. A betekintés a szerződő felek neve és - ha szükséges - egyéb adatai alapján történhet; a lekérdezés eredményéről a közjegyző - kérelemre - tanúsítványt állít ki.

(A Ptk. 3:105-3:125. §-ához: A leszármazáson alapuló rokoni kapcsolat)

A 88-91. §-hoz

A Ptk. nem ismeri az előző Ptk.-ban szabályozott, a házasságkötést megelőző eljárásban tett apai elismerő nyilatkozat apaságot keletkeztető voltát. A Ptké. lehetőséget teremt viszont arra, hogy amennyiben a házasságkötést megelőző eljárásban ilyen nyilatkozat tételére sor került, és a házasságot a nyilatkozattételtől számított hat hónapon belül megkötik, a férjet a gyermek apjának lehet tekinteni.

(A Ptk. 3:126-3:150. §-ához: Az örökbefogadás)

A 92. §-hoz

A Ptk. Harmadik Könyve örökbefogadásra vonatkozó szabályai között rendezi az örökbefogadott gyermek vérségi származás megismeréséhez fűződő jogát. Az örökbefogadott felvilágosítást kérhet a gyámhatóságtól arról, hogy őt örökbefogadták-e és - ha tizennegyedik életévét már betöltötte - kérheti vérszerinti szülőjének természetes személyazonosító adatait. A felvilágosítás megadásához - többek között - a vérszerinti szülő meghallgatása is szükséges. Ha a vérszerinti szülő távol van vagy meghallgatása elháríthatatlan akadályba ütközik, illetve, ha a vérszerinti szülő a meghallgatás során úgy nyilatkozik, hogy természetes személyazonosító adatainak közléséhez nem járul hozzá, a bíróság dönt - a gyermek érdekének figyelembevételével - a vérszerinti szülő természetes személyazonosító adatainak az örökbefogadott gyermekkel való közléséről vagy az adatok megtagadásáról. A bíróság a gyámhatóság elutasító határozatát felülvizsgálja és joga van az ügyben érdemi döntést hozni, a gyámhatósági határozatot megváltoztatni. A bíróság a közigazgatási szerv határozatát akkor változtathatja meg, ha törvény rendelkezése a határozat megváltoztatását kifejezetten megengedi. Ezért szükséges a Pp. 339. § (2) bekezdésének kiegészítése.

(A Ptk. 3:151-3:197. §-ához: A szülői felügyelet)

A 93-97. §-hoz

A Ptk. szerint a bíróság indokolt esetben kötelezheti a szülőket, hogy a szülői felügyelet megfelelő gyakorlása és az ehhez szükséges együttműködésük biztosítása érdekében - ideértve a különélő szülő és a gyermek közötti kapcsolattartást - külön törvényben szabályozott közvetítői eljárást vegyenek igénybe. Ennek a rendelkezésnek a végrehajtásaként a Ptké. meghatározza a közvetítő felkérésének a felek általi kezdeményezését, a felkérés határidejét, a per folytatásának kérésére vonatkozó rendelkezéseket.

A Pp. szerint a gyermek elhelyezésére irányuló pert a gyermek lakóhelye szerint illetékes bíróság előtt is meg lehet indítani. Az Ptk. változtat a korábbi szóhasználaton a tekintetben, hogy ha a bíróságnak kell döntenie a szülői felügyelet gyakorlásáról, a szülők egymás közötti viszonyában elhagyja a „gyermek elhelyezés” kifejezést, és azt - a nemzetközi dokumentumokhoz hasonlóan - arra az esetre tartja fenn, ha a gyermek harmadik személyhez vagy a nevelkedését biztosító intézetbe kerül; gyermekelhelyezés helyett a szülők között „a szülői felügyeleti jogok rendezéséről” szól. A Ptk. nevesíti is ennek megfelelően a hatályos szabályozásban „gyermek elhelyezési” pernek nevezett eljárásokat „a szülői felügyelet gyakorlásának rendezése és a gyermek harmadik személynél történő elhelyezése iránti per” néven. A módosítással a Pp. normaszövege is a Ptk.-hoz hasonlóan változik

A Ptk. megteremti annak a lehetőségét, hogy a bíróság rendelkezzen a közvetítői eljárás kötelező igénybevételéről. A perköltségre vonatkozó általános szabály módosítását teszi szükségessé a bíróság által elrendelhető kötelező közvetítésre vonatkozó Ptk.-beli rendelkezés, ennek megfelelően a perköltséghez hozzá kell számítani a közvetítő költségeit és díját is.

A kötelező közvetítői eljárás bevezetésével a perköltség speciális szabályait is át kell alakítani.

Az egyezségre vonatkozó rendelkezéseket kiegészítését a kötelező közvetítés szabályainak a bevezetése indokolja.

A kötelező közvetítés bevezetése miatt a felfüggesztési okok körét bővíteni kell.

A házassági perben a bíróságnak a kiskorú gyermek érdekében ideiglenes intézkedésként döntenie kell a gyermek tartózkodási helyének kijelöléséről. A Pp. szövegében hivatkozott „elhelyezés” kifejezést pontosítja a szöveg, igazodva a Ptk. új szóhasználatához.

A közvetítői tevékenységről szóló 2002. évi LV. törvény módosításával lehetővé kell tenni, hogy a felek közvetítésre való kötelezése esetén a felkért közvetőt eljárási kötelezettség terhelje, ellenkező esetben a felek perbeli (gyámhatósági eljárásbeli) igényérvényesítése sérülne. Ennek érdekében a módosítás kimondja, hogy a közvetítői névjegyzékbe felvételüket kérők (illetve a már a névjegyzékben szereplők) kötelesek nyilatkozni arról, hogy a felek bírói (gyámhatósági) kötelezése esetén vállalják-e a közreműködést. A közvetítő, aki a közreműködést vállalja, - az erre vonatkozó nyilatkozatának visszavonásáig - köteles a felek felkérését elfogadni és azt csak a törvényben foglalt összeférhetetlenségi okokra hivatkozással tagadhatja meg. A közreműködési kötelezettség a közvetítőt csak akkor terheli, ha a felek a felkérésükhöz a bíróság (gyámhatóság) határozatának másolatát csatolják.

Annak érdekében, hogy a felek a közvetítői eljárás kezdeményezését vagy az eljárásban való részvételüket a bíróság (gyámhatóság) részére igazolni tudják, a törvényt ki kell egészíteni a közvetítő igazolás kiállítására vonatkozó feladatával.

Speciális rendelkezést igényel annak kimondása, hogy a bíróság a kötelező közvetítést elrendelő végzésében felhívja a feleket arra, hogy e végzés másolatát a közjegyző felkéréséhez csatolják.

3. cím

A Ptk. Negyedik Könyvéhez kapcsolódó rendelkezések

A 98. §-hoz

A Ptké. a kötelmi jogviszonyoknál alkalmazott elveknek megfelelően mondja ki, hogy a Ptk. hatálybalépését megelőzően megindított birtok- és tulajdonjogi, használati, szolgalmi és közérdekű használati jogviszonyokkal, valamint az ingatlanok nyilvántartásával kapcsolatos, folyamatban lévő eljárásban a Ptk. hatálybalépése előtt hatályos jogszabályi rendelkezéseket kell alkalmazni.

(A Ptk. 4:1-4:7. §-ához: A birtok)

A 99-102. §-hoz

A birtokvédelmi eljárás, illetve a jegyzői eljárást követő birtokper egyes speciális szabályainak a Pp.-ben való újraszabályozása szükséges. Azokra a birtokperekre, amikor a jegyző határozatának megváltoztatását kérik a felek, sajátos szabályok megállapítása szükséges.

(A Ptk. 4:13-4:93. §-ához: A tulajdonjog)

A 103-109. §-hoz

A bírósági végrehajtásról szóló 1994. évi LIII. törvény eddig az üzletrész árverése esetében, illetve az ingatlan-végrehajtás körében az önkormányzatok elővásárlási jogának gyakorlása esetében szabályozta az elővásárlási jog gyakorlását. A Ptk. szabályozására figyelemmel a Ptké. az elővásárlási jog gyakorlásának szabályait megfelelően kiegészíti annak érdekében, hogy a tulajdonostárs is élhessen a számára biztosított joggal.

A Ptk. értelmében elidegenítési és terhelési tilalom csak a lajstromba történő bejegyzéssel alapítható. Az iparjogvédelmi törvényekben a jelenlegi szabályok szerint a jogutódlásról szóló részeknél csupán a jelzálogjog alapítása kapcsán konstitutív hatályú a lajstrombejegyzés. Ebből következően - bár a Ptk. igazából rendezi a kérdést - utalni kell arra az iparjogvédelmi törvényekben, hogy az elidegenítési és terhelési tilalom esetén is ugyanez a helyzet.

A Ptk. meghatározza ugyan a kizárólagos állami tulajdon tárgyait, de ezek köre más törvényekben bővíthető. Ennek megfelelően tartalmazza a légiközlekedésről szóló 1995. évi XCVII. törvény a Budapest Ferihegy Nemzetközi Repülőteret földterületével, felépítményeivel, meghatározott berendezéseivel és létesítményeivel együtt kizárólagos állami tulajdonba tartozó tárgyként.

(A Ptk. 4:94-4:170. §-ához: A zálogjog, a vagyont terhelő zálogjog és az önálló zálogjog)

A 110-118. §-hoz

A Ptk. a kézizálog rendkívüli alakjaként szabályozza a rendhagyó zálogjogot, amely az előző Ptk. óvadékra vonatkozó egyes szabályainak helyébe lép Átmeneti rendelkezésként szükséges kimondani, hogy a Ptk. hatálybalépése előtt alapított óvadékra - a követelés, illetve az alapul szolgáló jogviszony fennállásáig - a korábban hatályos rendelkezéseket kell alkalmazni.

A Ptk.-ban foglaltakra tekintettel a Ptké. a bírósági végrehajtásról szóló 1994. évi LIII. törvényt, továbbá az óvadékra vonatkozó rendelkezést tartalmazó további törvényeket a Ptk.-nak megfelelően módosítja.

A Ptk. bevezeti a zálogjogosulti bizományos jogintézményét; az ingatlan-nyilvántartásba, a lajstromba vagy a zálogjogi nyilvántartásba bejegyzett zálogjogosulti bizományost illetik meg a zálogjogosult jogai, illetve terhelik a kötelezettségei.

A végrehajtás során a zálogjogosultnak (zálogjogosult végrehajtást kérőnek) speciális helyzete van: részére bizonyos iratokat meg kell küldeni, különböző indítványokat tehet stb., ezért a Ptké. ennek megfelelően rögzíti, hogy ha a zálogjogosult zálogjogosulti bizományost jelölt ki, a végrehajtási eljárással kapcsolatosan a zálogjogosultat megillető jogosítványokat is a zálogjogosulti bizományos gyakorolja, azonban a Ptk.-ban foglaltakra tekintettel - amely szerint a saját nevében, de a zálogjogosult javára jár el - amennyiben a bírósági végrehajtásról szóló 1994. évi LIII. törvényben biztosított jogosítványok alapján tulajdonszerzésre kerül sor (pl. ingó vagy ingatlan átvétele), úgy nem a zálogjogosulti bizományos, hanem maga a zálogjogosult szerez tulajdonjogot.

A Ptk. szerint a kielégítési jog bírósági végrehajtáson kívüli gyakorlása - a zálogjogosult választása szerint - történhet a zálogtárgy külön törvényben foglaltak szerinti egyszerűsített végrehajtási értékesítése útján is. A bírósági végrehajtásról szóló 1994. évi LIII. törvény már jelenleg is szabályozza a zálogtárgy egyszerűsített végrehajtási értékesítésére vonatkozó eljárási szabályokat, azonban a Ptké. a Ptk. előírásaihoz igazítja a szabályozást. Tekintettel arra, hogy ezen eljárásra a zálogjogosult döntése alapján kerül sor, a Ptké. rögzíti, hogy amennyiben a zálogjogosult ezt kéri, a zálogszerződésről szóló közokirat végrehajtási záradékkal történő ellátásakor, a zálogtárgy egyszerűsített végrehajtási értékesítésével kell elrendelni a zálogjoggal biztosított pénzkövetelés végrehajtását.

Figyelemmel arra, hogy a Ptk. szerint a bíróságtól kérhető a zálogjogosult kielégítési joga gyakorlásának felfüggesztése vagy korlátozása, a Ptké. e körben speciális végrehajtás felfüggesztési okokkal egészíti ki a törvényt.

(A Ptk. 4:171-4:193. §-ához: A használati jogok, a szolgalom és közérdekű használat)

A 119-124. §-hoz

A Ptk. szerint a haszonélvezet megszűnését követő öt éven belül a haszonélvező a tulajdonostól a saját költségén elvégzett rendkívüli felújítási, javítási vagy helyreállítási munkálatok következtében a dologban beállott értéknövekedés megtérítését jogalap nélküli gazdagodás szabályai szerint követelheti. A jogalap nélküli gazdagodás szabályainak alkalmazása, mint új szabály-elem indokolja, hogy a haszonélvezet megszűnésekor hatályos jog vonatkozzon a megtérítésre, vagyis a Ptk.-ban szereplő rendelkezést a haszonélvezetnek a Ptk. hatálybalépését követő megszűnése esetében kell alkalmazni.

A vízgazdálkodásról szóló 1995. évi LVII. törvény, valamint a természet védelméről szóló 1996. évi LIII. törvény módosítása a közérdekű használati joggal kapcsolatos szabályozással történő összhang megteremtése érdekében pontosító rendelkezéseket tartalmaz.

4. cím

A Ptk. Ötödik Könyvéhez kapcsolódó rendelkezések

A 125. §-hoz

A Ptk. hatálybalépésekor fennálló kötelmi jogviszonyokban nem lehet alkalmazni a Ptk. rendelkezéseit, hiszen a felek még a korábbi Ptk. előírásaiban bíztak a jogviszonyok keletkezésekor. A szerződéses kapcsolatokban a szerződésben nem rögzített feltételekre a megkötéskor hatályos törvényi rendelkezések vonatkoznak, amelyekben nem okozhatnak változást az időközben módosított törvényi rendelkezések, hiszen a felek nem ezek ismeretében határozták meg a szerződésük tartalmát. Mindez vonatkozik az alakszerűségi követelményekre is, azonban a jogalkalmazás egyértelműsége érdekében a Ptké. - előd-jogszabályához hasonlóan - külön is kiemeli az alakszerűségi követelményeknek a jognyilatkozat megtételekor irányadó törvényi követelmények szerint való megítélését, amely azonban - az elődjogszabály átmeneti rendelkezésével szemben - már nem a fő szabály alóli kivételként jelenik meg.

(A Ptk. 5:1-5:29. §-ához: A kötelmek közös szabályai)

A 126-130. §-hoz

A Ptk. szabályozza a letét útján való teljesítés szabályait, és jogszabály eltérő rendelkezése hiányában a kötelezett közjegyzői bizalmi őrzés vagy ügyvédi letét útján is teljesíthet.

A közjegyző, valamint az ügyvéd feladatai alapvetően eltérnek egymástól, eltérő jellegű jogviszonyokban kell, hogy szerephez jussanak, figyelemmel az ügyvédség és a közjegyzőség eltérő rendeltetésére. Az ügyvéd feladata, hogy a feleket segítse a magánjogi jogviszonyokban, hozzájárulva a magánjogi jogviszonyok megfelelő lefolyásához, szükség esetén a felek képviselete a jogviták során, míg a közjegyző alapvetően ott kell, hogy szerephez jusson, ahol az a jogviszonyok jellege alapján indokolt, például: a közokirati forma megkövetelése egyes esetekben, közjegyzői nemperes eljárások lefolytatása a jogviszonyok gyors rendezése, jogviták elkerülése érdekében.

A fenti elveknek megfelelően a közjegyzőkről szóló 1991. évi XLI. törvény (a továbbiakban: Kjtv.) szerint pénz, értéktárgy és közforgalomban levő értékpapír bizalmi őrzés céljából történő átvételére a közjegyző csak akkor jogosult, ha a fél közjegyzői okirat készítése során és azzal összefüggésben megbízta a közjegyzőt a felsorolt értékeknek a másik fél vagy a feleken kívül álló (harmadik) személy részére történő átadásával, illetőleg bíróságnál vagy más hatóságnál való letétbe helyezésével. A hatályos szabályok szerint tehát a közjegyző kizárólag akkor jogosult bizalmi őrzésre, ha arra saját tevékenységéhez kapcsolódóan kerül sor.

Annak érdekében, hogy a Kjtv. a Ptk. rendelkezéseivel is összhangban álljon, és a közjegyző alapvető feladatain se terjeszkedjen túl, a Ptké. kiegészíti a Kjtv.-t a bizalmi őrzés útján való teljesítés szabályaival, meghatározva, hogy erre milyen feltételek mellett jogosult a közjegyző, és rögzítve, hogy az átvételről szóló jegyzőkönyvnek - a jogintézmény sajátosságaira - pontosan mit kell tartalmaznia.

(A Ptk. 5:30-5:185. §-ához: A szerződés általános szabályai)

A 131-146. §-hoz

A Ptké. az előző Ptk.-hoz kapcsolódó végrehajtási rendelkezés megtartásával a fogyasztóvédelmi vonatkozású magánjogi szabályozásnak az európai közösségi jogból eredő követelményekhez való hozzáigazítását célozza.

A Ptké. az ingatlanok időben megosztott használati jogának megszerzésére irányuló szerződésekről szóló 20/1999. (II. 5.) Korm. rendeletben foglalt - illetve a szálláshelyek időben megosztott használati jogára, a hosszú távra szóló üdülési termékekre, ezek viszontértékesítésére és cseréjére vonatkozó szerződések egyes szempontjai tekintetében a fogyasztók védelméről szóló, 2009. január 14-i 2008/122/EK európai parlamenti és tanácsi irányelv átültetésével ennek helyébe lépő - szabályozáshoz, továbbá a távollévők között kötött szerződésekről szóló 17/1999. (II. 5.) Korm. rendeletben, és az üzleten kívül fogyasztóval kötött szerződésekről szóló 213/2008. (VIII. 29.) Korm. rendeletben foglalt szabályozáshoz teremti meg a szükséges jogalkotási felhatalmazásokat, kiváltva a fogyasztóvédelemről szóló 1997. évi CLV. törvény (a továbbiakban: Fgytv.) szerinti felhatalmazó rendelkezéseket. Ennek indoka, hogy az Fgytv. nem tartalmaz a fogyasztói szerződésekre vonatkozó szabályozást, s nem adekvát a fogalomrendszere (fogyasztó, vállalkozás) sem a szerződési jogi szabályozás szempontjából.

A Ptké. megteremti továbbá a szükséges jogalkotási felhatalmazást a Ptk. szerinti kötelező jótállást előíró szabályozásokhoz: az egyes tartós fogyasztási cikkekre vonatkozó kötelező jótállásról szóló, a lakásépítéssel kapcsolatos kötelező jótállásról szóló, valamint az egyes javító-karbantartó szolgáltatásokra vonatkozó kötelező jótállásról szóló szabályozáshoz, továbbá a fogyasztói adásvételi szerződések keretében érvényesített szavatossági és jótállási igények intézéséről szóló szabályozáshoz.

A Ptk. szerint az általános meghatalmazás az általános meghatalmazásokról szóló külön törvény szerint vezetett elektronikus nyilvántartásba való bejegyzéssel jön létre. Tekintettel arra, hogy a Kjnp. Ptké. keretében történő módosítása az általános meghatalmazások elektronikus nyilvántartása vezetésének feladatát a Magyar Országos Közjegyzői Kamara (MOKK) hatáskörébe telepíti, ennek megfelelően módosítani kell a Pp. általános meghatalmazásokról rendelkező azon szabályát, amely szerint az általános meghatalmazást nyilvántartásba vétel céljából a bíróságnál kell bejelenteni.

A Ptké. kiegészíti a Kjnp.-t az általános meghatalmazások elektronikus nyilvántartásának szabályaival.

Az általános meghatalmazások nyilvántartásának vezetése a felek részére részben új, részben hatékonyabb eszköz ügyeik intézésére, mely hozzájárul a perek, nemperes eljárások gyorsításához, illetve szükségtelenné teszik a képviseleti jogosultság későbbi, időről időre történő igazolását. Figyelemmel arra, hogy a nyilvántartás vezetése közjegyzői nemperes eljárás, ezért azt a Kjnp.-ben kell elhelyezni.

A Ptké. szerint a közjegyzőtől a Pp.-ben szabályozott (perek vitelére adott) általános meghatalmazás és a Ptk.-ban szabályozott (az ügyek vitelére adott) általános meghatalmazás szerinti képviseletre adott általános meghatalmazások nyilvántartásba történő bejegyzése kérhető. A nyilvántartásba vétel iránti kérelem előterjesztésére - a házassági vagyonjogi szerződések nyilvántartásával egyezően - csak személyesen kerülhet sor, és a nyilvántartásba vételt megelőzően a közjegyző a kérelmező személyazonosságáról a közjegyzői okirat elkészítésének szabályainak alkalmazásával győződik meg.

A Ptké. értelmében az általános meghatalmazások elektronikus nyilvántartásának vezetésére irányuló közjegyzői nemperes eljárás lefolytatását követően a jogszabályoknak megfelelő általános meghatalmazások (az ügyek vitelére adott, valamint a perek, nemperes eljárások vitelére adott általános meghatalmazások) egy, az interneten folyamatosan elérhető nyilvántartásba kerülnek, melynek eléréséhez mindössze internet-hozzáférés szükséges. A nyilvántartás létrejöttével a szerződéses kapcsolatba lépő felek adminisztratív terhektől mentesülhetnek, hiszen feleslegessé válik az általános meghatalmazások papír alapú igazolása, mivel a nyilvántartás adatai közhitelesek, azok egyéb módon történő igazolása szükségtelen. A Ptké. szerint az általános meghatalmazások elektronikus nyilvántartására szolgáló informatikai alkalmazást a MOKK működteti. A nyilvántartás közhiteles adatokat tartalmaz, emellett teljes körű, az általános meghatalmazások a nyilvántartásba való bejegyzéssel keletkeznek és szűnnek meg, (ahogyan azt a Ptk. is előírja), a bejegyzésnek pedig nincs visszaható hatálya a bejegyzés iránti kérelem előterjesztésére.

Az általános meghatalmazás a nyilvántartásba való bejegyzéssel jön létre; ezzel a rendelkezéssel a Ptké. egy teljes körű nyilvántartást hoz létre. Ez a rendelkezés fontos azért, mert ezáltal biztosítható, hogy a nyilvántartáson kívül ne létezzenek általános meghatalmazások. Fontos továbbá azért is, mert ezáltal senki nem hivatkozhat arra, hogy a meghatalmazás már létrejött, mindössze a bejegyzésre nem került még sor. Ez a rendelkezés lényeges garanciális elemet hordoz magában, hiszen ezzel biztosítható az, hogy egyértelműen megállapítható legyen a meghatalmazás létrejöttének ideje, valamint az, hogy a kérdéses időpontban fennáll-e vagy fennállt-e. Azzal, hogy ezek a jogi helyzetek már a nyilvántartásból kiderülnek, megelőzhetőek azok a jogviták, amelyek egy meghatalmazás érvényessége miatt alakulhatnának ki. E rendelkezés céljának megfelelően a Ptké. úgy rendelkezik, hogy az általános meghatalmazás felmondása vagy visszavonása akkor válik hatályossá, mikor ennek tényét bejegyzik a nyilvántartásba.

A nyilvántartás az abba bejegyzett általános meghatalmazás fennállását hitelesen tanúsítja. Ellenkező bizonyításig a nyilvántartásba bejegyzett általános meghatalmazásról vélelmezni kell, hogy az fennáll; az általános meghatalmazás felmondásának vagy visszavonásának a nyilvántartásba történő bejegyzése esetén pedig - ellenkező bizonyításig - azt kell vélelmezni, hogy az nem áll fenn. Így amellett, hogy szükségtelenné válik az eljárási jogosultság igazolása, a harmadik személyek az általános meghatalmazás megszűnése esetén nem hivatkozhatnának arra, hogy erről nem volt tudomásuk.

A nyilvántartásba történő bejegyzés közjegyzői hatáskörbe tartozó nemperes eljárás, a MOKK feladata pedig a nyilvántartás közzététele az interneten és gondoskodás annak folyamatos elérhetőségéről. A nyilvántartás ügyek vitelére adott általános meghatalmazásokat tartalmazó adatai nyilvánosak, azokat megtekinteni egy, a meghatalmazó vagy a meghatalmazott által közölt azonosítóval lehet, így biztosítható, hogy csak olyan személyek tekinthessék meg a nyilvántartás adatait, akiket erre a meghatalmazó vagy a meghatalmazott felhatalmaz. A nyilvántartásnak a perek vitelére adott általános meghatalmazásokra vonatkozó adatait viszont a bíróságok, a közjegyzők és a bírósági végrehajtók tekinthetik meg (az ő eljárásaik vonatkozásában bírnak relevanciával ezen ügyek vitelére adott meghatalmazás).

A találmányok szabadalmi oltalmáról szóló 1995. évi XXXIII. törvény (a továbbiakban: Szt.) a találmány műszaki megvalósíthatóságáért való szavatosságra a Ptk.-nak a hibás teljesítés esetén alkalmazandó szabályait rendeli alkalmazni. A Ptk. azonban már nem csupán a kellékszavatossági szabályokat tartalmazza a „hibás teljesítés” fejezetcím alatt, hanem - fogalom-meghatározó és értelmező, valamint különös rendelkezésekkel kiegészülve - a termékfelelősségre (termékszavatosságra), a jótállásra, és a jogszavatosságra vonatkozó rendelkezéseket is; a kellékszavatossági jogok rendszerében pedig a hatályos állapothoz képest jelentős változások következtek be. Ebből következően az Szt.-ben található utaló szabályt ki kellett igazítani.

A védjegyek és a földrajzi árujelzők oltalmáról szóló 1997. évi XI. törvény kiigazítását a jogszavatossági szabályoknak a Ptk. hibás teljesítésről szóló fejezetébe való átkerülése indokolja.

A társasházi és a lakásszövetkezeti közgyűlések esetében - a számtalan vita elkerülése érdekében - feltétlenül szükséges az ún. ügyleti képviseletre is kötelező írásbeli meghatalmazás előírása. Ez a közös képviselő szabályos eljárásának vita esetén történő bizonyítását teszi lehetővé. A normaszövegben a részvételre és a jognyilatkozatra utalás azt teszi pontossá - összhangban a Ptk.-val -, hogy a közgyűlésen a meghatalmazott személy részt vehet, és a tulajdonostárs szavazati jogának erejéig, helyette szavazhat.

(A Ptk. 5:186-5:479. §-ához: Egyes szerződések)

A 147-153. §-hoz

A Ptké. megteremti a biztosítéki céllal kikötött vételi jog kötelezettjének védelmét arra a - gyakorlati tapasztalatok szerint legkritikusabb helyzetet eredményező - esetre, ha a biztosítéki céllal kikötött vételi jog alapján megszerzett dolog a kötelezett által lakott lakóingatlan. A kötelezettet megilleti a vételár és a törvény szerinti minimum ár különbözete, továbbá a vételi jog jogosultja a kötelezettel elszámolni köteles.

A Ptké. megteremti a szükséges jogalkotási felhatalmazást az utazási szerződésekről, az üzletszerzői szerződésekről szóló szabályozáshoz.

A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény (a továbbiakban: Lt.) a rendkívüli, valamint a cserelakásos felmondás eseteit tételesen felsorolja, továbbá a bérlőtársi jogviszonyra, a bérlőkijelölési, bérlő-kiválasztási jog fennállása esetén a felmondásra jogosultak körére tartalmaz speciális szabályokat.

Az előző Ptk. ebben a kérdésben nem tartalmazott - sem elévülési, sem jogvesztő - határidőt a felmondásra jogosultnak a bírósághoz fordulása kérdésében, a Ptk. viszont előírja a jogvesztő 15 napos határidőt, melytől eltérő szabályozás szükséges a lakás- és helyiségbérletre. Az eltérésnek a rendkívüli, valamint a cserelakásos felmondásra egyaránt ki kell terjednie, mivel a lakásbérlet felmondásának megalapozottsága mindkét esetkörben vitatható, továbbá egy lakás, illetve egy nem lakás célú helyiség kiürítése (cserelakásnál az átköltözés is) 15 napnál mindenképpen hosszabb időt vesz igénybe, továbbá nem volna indokolható a jogvesztés kikötése.

A hatvan nap biztosítja, hogy ha a bérlő a felmondást nyolc napon belül nem veszi tudomásul, további megfelelő időtartam álljon rendelkezésre a bérlővel való megegyezésre (pl. a bérlő ingóságai elszállításának és elhelyezésének tisztázására). A jogvesztés kikötésének mellőzése védi a bérbeadó/tulajdonos jogait (birtokbavétel, további hasznosítás joga, stb.) azzal, hogy ha a hatvan nap is eredménytelenül telt el, még további korlátozott ideig bírósági jogvédelmet kérhet.

A normaszöveg kiegészítése vonatkozik a cserelakásos felmondásra is, ezért ott ugyanezt a kiegészítést nem kell megismételni. A cserelakásos felmondásnál - felmondási időtartamként - az Lt.-ben meghatározott minimum három hónap értelemszerűen nem releváns a hatvan napos bíróság előtti jogérvényesítés időtartama tekintetében, mert, ha a felmondás közlésétől számított nyolc napos határidőn belül a bérlő a felmondást nem veszi tudomásul, a tudomásul nem vett felmondáshoz felmondási időtartam nem kapcsolódhat.

A lakás/helyiségbérlet sajátosságai miatti jogbiztonság érdekében szükséges a rendes felmondás esetében a bíróság előtti jogérvényesítésről szóló kiegészítés beiktatása.

Az Lt. szerint a bérlő a határozatlan idejű szerződést bármikor - azaz indoklás nélkül - felmondhatja a hónap utolsó napjára; a felmondási idő nem lehet rövidebb 15 napnál. E tekintetben is szükséges a lakás/helyiség eltérő rendeltetését figyelembe venni, és a jogbiztonság érdekében az Lt.-ben szabályozni kell a bérlőt illető bírósági jogérvényesítés határidejét. A bérlő tekintetében kellő időtartam a harminc napos határidő, mert a bérlő általi felmondás feltételezi, hogy sikerült máshol lakást/helyiséget (bérletet vagy akár tulajdont) szereznie. Fontos azonban itt is a jogvesztés kikötésének mellőzése, különös tekintettel a bérleti szerződés fennállásáig a bérlőt terhelő lakbér/helyiségbér megfizetésének kötelezettségére.

(A Ptk. 5:496-5:560. §-ához: Felelősség a szerződésen kívül okozott károkért)

A 154-164. §-hoz

A környezet védelmének általános szabályairól szóló 1995. évi LIII. törvény, a természet védelméről szóló1996. évi LIII. törvény, valamint a hulladékgazdálkodásról szóló 2000. évi XLIII. törvény módosítását a környezeti károkért való felelősségre vonatkozó Ptk.-beli szabályokkal történő összhangteremtés indokolja.

A vad védelméről, a vadgazdálkodásról, valamint a vadászatról szóló 1996. évi LV. törvény módosítását indokolja, hogy a 75. §-a nem definiálta külön a vad által a mező- és erdőgazdálkodáson kívül okozott kárt, továbbá így már nem pontos az 1996. évi LV. törvény V. Fejezetének a címe és a 75. §-ához tartozó alcíme sem.

(A Ptk. 5:561-5:569. §-ához: Egyéb kötelem keletkeztető tényállások)

A 165. §-hoz

A módosítást az előző Ptk. meghatározott szakaszára szám szerint történő hivatkozás kiváltása tette szükségessé.

5. cím

A Ptk. Hatodik Könyvéhez kapcsolódó rendlelkezések

(A Ptk. 6:1-6:100. §-ához: Öröklési jog)

A 166-170. §-hoz

A Ptké. megtartotta az öröklési jogra az előző Ptk. alkalmazásához kötődő azt az átmeneti fő szabályt, hogy a Ptk.-nak az öröklési jogot szabályozó rendelkezéseit a Ptk. öröklési jogi rendelkezéseinek hatálybalépése után megnyílt öröklésre kell alkalmazni. értelemszerűen kivételt kellett megállapítani e szabály alól a Ptk. öröklési jogi rendelkezéseinek hatálybalépése előtt tett lemondó nyilatkozat és végintézkedés tekintetében, hiszen ezen jognyilatkozatoknál csak a megtételükkor hatályos jogszabályi rendelkezéseknek való megfelelés kérhető számon.

6. cím

A Ptk. Hetedik Könyvéhez kapcsolódó rendelkezések

(A Ptk. 7:2. §-ának 20. pontjához: Hozzátartozó)

A 171-172. §-hoz

A Ptk.-ba épülő fogalmak közül néhány eltér az előző Ptk.-ban megjelenő - jóval csekélyebb számú - olyan fogalomtól, amely eddig is más törvényekben hivatkozásul szolgált. Ez azzal a kötelezettséggel jár, hogy minden törvényben, amely az adott fogalmat használja, a Ptké. törvény-módosító rendelkezései között a fogalmat ki kell váltani. A jogbiztonság követelményei alapján a módosítás nem lehet „sommás”, csak tételes, már csak azért is, mert az egyes törvényekben mindenekelőtt azt kell megvizsgálni, hogy a Ptk. szerinti fogalom az adott törvény alkalmazásában megfelelő tartalmat képvisel-e. Ennek megfelelően a fogalom kiváltása saját definícióval vagy a Ptk.-ra hivatkozással valósul meg. A „hozzátartozó” esetében az előző Ptk.-hoz képest a Ptk. szabályozásából eredő tartalmi különbség csekély volta miatt a Ptk-ra való hivatkozás alkalmazását teszi lehetővé.

A Ptk.-hoz kapcsolódóan valamennyi törvényben szükséges az előző Ptk.-ra, annak egyes rendelkezéseire szám szerint történő hivatkozások módosítása. Amennyiben egy jogszabály szám nélkül hivatkozik a Polgári Törvénykönyvre - amennyiben a hivatkozás tartalmilag továbbra is helyes és a jogalkotó szándékában áll -, úgy jogszabály módosításra nincs szükség. Az 1959. évi IV. törvényszámra történő hivatkozás esetében azonban módosítás szükséges, úgy, hogy a hivatkozás a jövőben szám nélkülivé válik. Az előző Ptk. egyes paragrafusaira történő hivatkozás esetében ezek módosítása értelemszerűen szükséges, és - amennyiben lehetséges - a hivatkozás egy adott jogintézményt, szabályt megfogalmazva, szám nélkül történik.

(A Ptk. 7:2. §-ának 29. pontjához: Közeli hozzátartozó)

A 173-180. §-hoz

A „közeli hozzátartozó” esetében - csakúgy, mint a hozzátartozónál - az előző Ptk.-hoz képest a Ptk. szabályozásából eredő tartalmi különbség csekély volta általában a Ptk-ra való hivatkozás alkalmazását teszi lehetővé.

A Ptk.-hoz kapcsolódóan valamennyi törvényben szükséges továbbá az előző Ptk.-ra, annak egyes rendelkezéseire szám szerint történő hivatkozások módosítása. Amennyiben egy jogszabály szám nélkül hivatkozik a Polgári Törvénykönyvre - amennyiben a hivatkozás tartalmilag továbbra is helyes és a jogalkotó szándékában áll -, úgy jogszabály módosításra nincs szükség. Az 1959. évi IV. törvényszámra történő hivatkozás esetében azonban módosítás szükséges, úgy, hogy a hivatkozás a jövőben szám nélkülivé válik. Az előző Ptk. egyes paragrafusaira történő hivatkozás esetében ezek módosítása értelemszerűen szükséges, és - amennyiben lehetséges - a hivatkozás egy adott jogintézményt, szabályt megfogalmazva, szám nélkül történik.

(A Ptk. 7:2. §-ának 33. pontjához: Köztestület)

A 181. §-hoz

A Ptk.-hoz kapcsolódóan valamennyi törvényben szükséges az előző Ptk.-ra, annak egyes rendelkezéseire szám szerint történő hivatkozások módosítása. Az előző Ptk. egyes paragrafusaira történő hivatkozás esetében ezek módosítása értelemszerűen szükséges, és - amennyiben lehetséges - a hivatkozás egy adott jogintézményt, szabályt megfogalmazva, szám nélkül történik.

(A Ptk. 7:2. §-ának 42. pontjához: Személy)

A 182-183. §-hoz

A Ptk. az alkalmazásában bevezeti a „személy” fogalmat, amely a „természetes személyt”, a „jogi személyt” és a „jogi személyiséggel nem rendelkező jogalanyt” foglalja magába. A Ptk. fogalom-meghatározása lehetőséget teremt arra, hogy más törvények is használják ezt a fogalmat.

(A Ptk. 7:2. §-ának 48. pontjához: Többségi befolyás)

A 184. §-hoz

Az előző Ptk. egyes szakaszaira történő hivatkozás esetében ezek módosítása értelemszerűen szükséges, és - amennyiben lehetséges - a hivatkozás egy adott jogintézményt, szabályt megfogalmazva, szám nélkül történik.

(A Ptk. 7:2. §-ának 53. pontjához: Vállalkozás)

A 185-206. §-hoz

A Ptk.-ba épülő fogalmak közül néhány eltér az előző Ptk.-ban megjelenő - jóval csekélyebb számú - olyan fogalomtól, amely eddig is más törvényekben hivatkozásul szolgált. Ilyen jellemzően a „gazdálkodó szervezet”, amelyet az új Ptk.-ban a „vállalkozás” fogalom vált fel. Ez azzal a kötelezettséggel jár, hogy minden törvényben, amely a „gazdálkodó szervezet” fogalmat használja, a Ptké. törvény-módosító rendelkezései között a fogalmat ki kell váltani. A jogbiztonság követelményei alapján a módosítás nem lehet „sommás”, csak tételes, már csak azért is, mert az egyes törvényekben mindenekelőtt azt kell megvizsgálni, hogy az új Ptk. szerinti „vállalkozás” fogalom az adott törvény alkalmazásában megfelelő tartalmat képvisel-e. A Ptké. szerint a törvények túlnyomó többségében a Ptk. szerinti „vállalkozás” fogalom váltja fel a „gazdálkodó szervezet” fogalmat. Néhány esetben (pl. az elektronikus hírközlésről szóló 2003. évi C. törvényben) a fogalom kiváltása saját definícióval valósul meg.

A Ptk.-hoz kapcsolódóan valamennyi törvényben szükséges a Ptk.-ra, annak egyes rendelkezéseire - ugyanígy az előző Ptk. hatálybalépéséről és végrehajtásáról szóló 1960. évi 11. tvr., a házasságról, a családról és a gyámságról szóló 1952. évi IV. törvény (a továbbiakban: Csjt.) és a hatálybalépésére és végrehajtására kiadott 1952. évi 23. tvr. (a továbbiakban: Csjté.) egyes rendelkezéseire - szám szerint történő hivatkozások módosítása. Amennyiben egy jogszabály szám nélkül hivatkozik a Polgári Törvénykönyvre - amennyiben a hivatkozás tartalmilag továbbra is helyes és a jogalkotó szándékában áll -, úgy jogszabály módosításra nincs szükség. Az 1959. évi IV. törvényszámra történő hivatkozás esetében azonban módosítás szükséges, úgy, hogy a hivatkozás a jövőben szám nélkülivé válik. Az előző Ptk. egyes paragrafusaira történő hivatkozás esetében ezek módosítása értelemszerűen szükséges, és - amennyiben lehetséges - a hivatkozás egy adott jogintézményt, szabályt megfogalmazva, szám nélkül történik.

-----STARTING---POINT---VEGE---

Harmadik rész

Záró rendelkezések

A 207-211. §-hoz

A magyar jogrendszerben szokatlan, de az uniós jogi aktusok tekintetében általánosan alkalmazott hatályosulási vizsgálaton alapuló beszámoló alkalmazása. A Polgári Törvénykönyv kiemelkedő jelentősége, valamint a jogrendszer számos területére gyakorolt hatása indokolja a kormány beszámolási kötelezettségének előírását. Így biztosítható a kódex hatálybalépése előtti teendők megfelelő koordinálása, valamint a hatálybalépés utáni tapasztalatok nyomon követése alapján a törvénykönyv hatályosulásához szükséges visszacsatolás.

A Ptké. hatálybalépésének időpontja igazodik a Ptk. 1. § szerinti hatálybalépésének időpontjához. A fő szabályt jelentő 2010. május 1-jei hatálybalépéshez képest később hatálybalépő Ptk.-rendelkezésekhez kapcsolódó Ptké.-beli végrehajtási szabályok, törvénymódosítások az 1. § szerinti későbbi hatálybalépéssel megegyező napon lépnek hatályba.