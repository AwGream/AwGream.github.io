2011. évi CLVII. törvény indokolása

az Európai Hagyományos Fegyveres Erőkről szóló Szerződés és kiegészítő dokumentumai Oroszországi Föderáció viszonylatában való részleges felfüggesztéséről

Általános indokolás

Az Európai Hagyományos Fegyveres Erőkről szóló Szerződés (a továbbiakban: CFE-szerződés) végrehajtását Oroszország 2008 óta felfüggesztette. Oroszország nem tesz eleget a Szerződésben foglalt adatszolgáltatási kötelezettségének, nem fogad és nem hajt végre helyszíni ellenőrzéseket.

Az EBESZ égisze alatt tartott multilaterális, és az ezzel párhuzamosan folytatott orosz-amerikai kétoldalú megbeszélések eredménytelenségének hatására, az Egyesült Államok javasolta, hogy Oroszország viszonylatában a szövetséges részes államok válaszlépésként szintén függesszék fel a Szerződés alkalmazását. A törvény szerint a részleges és arányos felfüggesztést a NATO tagállamai csak Oroszországgal szemben alkalmaznák és csak azokon a területeken (éves adatszolgáltatás, bejelentések, helyszíni ellenőrzések fogadása és végrehajtása), amelyeken Oroszország sem teljesíti a szerződés előírásait. Az amerikai javaslatot a NATO-tagállamok egységesen támogatják.

A szövetségesek megállapodtak abban, hogy a felfüggesztést november 22-én, egyszerre jelentik majd be az EBESZ e témával foglalkozó fórumán, a CFE 30 részes államát tömörítő Egyesített Konzultatív Bizottságban. A november 22-i időpont hátterében az áll, hogy a NATO-tagállamok előre tájékoztassák a CFE részes államokat arról, hogy - Oroszország viszonylatában - decemberben nem tesznek majd eleget a CFE-szerződés által előírt éves adatcsere kötelezettségüknek. A november 22-i időpont további indoka, hogy az EBESZ (december 6-7.), illetve a NATO-Oroszország Tanács (december 8.) külügyminiszteri ülését megelőzően elegendő időt biztosít minden érdekelt fél számára a bejelentés tárgyilagos értékelésére.

A felfüggesztéshez szükséges belső jogi aktus (országgyűlési felhatalmazás) soron kívüliségét az indokolja, hogy Magyarország a többi NATO-tagállammal együtt tudja bejelenteni szándékát a Szerződés részleges felfüggesztésére. A bejelentés elmaradása a NATO-n belül tarthatatlan helyzetbe hozná Magyarországot, mivel várhatóan hazánk lenne az egyetlen tagállam, amely késlekedne ennek megtételével. (A többi tagállam a fenti határidőig várhatóan meg tudja tenni a szükséges lépéseket, mivel belső jogi előírásaik szerint kormány-, illetve alacsonyabb szinten tudnak dönteni ebben a kérdésben).

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény alapján a nemzetközi szerződés felfüggesztésére, a szerződés kötelező hatályának elismeréséről döntő szerv adhat felhatalmazást. Figyelemmel arra, hogy az Európai Hagyományos Fegyveres Erőkről szóló Szerződés és kiegészítő dokumentumai az 1999. évi VI. törvény hirdette ki, a felfüggesztés bejelentésre adott felhatalmazásra is törvénnyel kerül sor.

Az 1999. évi VI. törvénynek az e §-ban hivatkozott Cikkei tartalmazzák azokat a rendelkezéseket, melyek a Szerződés részleges felfüggesztésének tárgyát jelentik. A Szerződés XIII. cikke arról rendelkezik, hogy az ellenőrzések biztosítása céljából, összhangban az Információcserére vonatkozó Jegyzőkönyvvel, mindegyik Részes Állam hagyományos fegyverzetére és harci technikájára vonatkozó bejelentéseket tesz, és információt cserél. A XIV. cikk kimondja, hogy a Szerződésben foglalt rendelkezések betartása ellenőrzésének biztosítása céljából, összhangban az Ellenőrzésre vonatkozó Jegyzőkönyvvel, mindegyik Részes Állam jogosult ellenőrzést végrehajtani, illetve köteles ellenőrzést fogadni az alkalmazási területen belül. A XVII. cikk szerint az előírt információt és bejelentéseket a Részes Államok írott formában adják át, melyre diplomáciai vagy más általuk kijelölt hivatalos csatornákat használnak. A Jegyzőkönyv a Bejelentésről és Információcseréről és az Ellenőrzésre vonatkozó Jegyzőkönyv e cikkek rendelkezéseinek részletszabályait tartalmazza.

A 2. §-hoz

A törvény 2. §-a a hatálybalépésre vonatkozó rendelkezéseket tartalmazza. Egyúttal kijelöli, hogy a felfüggesztés bejelentéséről a külpolitikáért felelős miniszter a honvédelemért felelős miniszterrel egyeztetve gondoskodik. A felfüggesztés hatálybalépése napját a külpolitikáért felelős miniszter, annak ismertté válását követően, a Magyar Közlönyben haladéktalanul közzétett egyedi határozatával állapítja meg.