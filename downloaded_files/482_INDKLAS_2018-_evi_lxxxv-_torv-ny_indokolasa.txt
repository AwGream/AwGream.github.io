2018. évi LXXXV. törvény indokolása

a Magyarország Kormánya és az Amerikai Egyesült Államok Kormánya között az országonkénti jelentések cseréjéről szóló megállapodás kihirdetéséről

Általános indokolás

A Megállapodás fő célja a nemzetközi adóügyi megfelelés előmozdítása az amerikai féllel, az éves szintű vállalati jelentések automatikus cseréjén alapuló kölcsönös adóügyi segítségnyújtáson keresztül. A Megállapodás alapján a magyar állami adó- és vámhatóság kölcsönösen, automatikus módon kicseréli az amerikai partnerhatósággal a területén adóügyi illetőséggel rendelkező, adatszolgáltatás alá eső multinacionális vállalatoktól kapott ún. országonkénti jelentéseket.

A Megállapodás hátterét adó, az OECD keretében kidolgozott BEPS jelentések (adóalap-csökkentő és profitátcsoportosító magatartások) közül a 13. akcióterv foglalkozott a transzferár dokumentáció témájával és az országonkénti jelentések cseréjével. A jelentés keretében az OECD tagállamok minimumstandardként vállalták, hogy megvalósítják az országonkénti jelentések cseréjét. A csere jogalapját az OECD által kidolgozott, és az OECD részes államok nagy többsége által aláírt multilaterális megállapodás biztosítja. Magyarország 2016 decemberében írta alá a megállapodást és 2017-ben törvényben hirdette ki. Tekintettel azonban arra, hogy az Amerikai Egyesült Államok - hasonlóan a pénzügyi számlainformációk cseréjéhez - nem csatlakozott a multilaterális megállapodáshoz, kétoldalú megállapodás útján kell megteremteni a jogalapját az országonkénti jelentések cseréjének.

Az országonkénti jelentéstételi kötelezettség kiterjed többek között az árbevétel összegére, az adózás előtti eredményre, a fizetett nyereségadóra, az esedékes nyereségadóra, a jegyzett tőkére, a felhalmozott nyereségre, az alkalmazottak számára és a pénzeszköz-egyenértékeseken kívüli tárgyi eszközökre vonatkozó összesített információkra. Az adminisztrációs többlet teher és a várható előnyök közötti megfelelő egyensúly biztosítása érdekében az a cél, hogy az adatszolgáltatás kizárólag az adótervezésre leginkább képes multinacionális vállalkozásokra vonatkozzon, így csak azok a vállalatcsoportok a kötelezettek, amelyek legalább 750 millió euró konszolidált árbevétellel rendelkeznek.

A Megállapodás olyan eszközt ad az adóhatóság kezébe, amely lehetőséget nyújt a nemzetközi adókikerüléssel szembeni hatékonyabb fellépésre, valamint elősegíti, hogy hazánk az adózói jogok egyidejű tiszteletben tartása mellett hatékonyabban érvényt tudjon szerezni a belső adószabályok rendelkezéseinek.

Részletes indokolás

Az 1. §-hoz

Az Országgyűlés által a Megállapodás kötelező hatályának elismerésére adott felhatalmazásról rendelkezik.

A 2. §-hoz

A Megállapodás kihirdetéséről rendelkezik.

Az 1. pont az országonkénti jelentések cseréjére vállalt kötelezettséget tartalmazza.

A 2. pont előírja, hogy a Feleknek, egy az információcsere részleteit tartalmazó Hatóságközi megállapodást is meg kell kötniük.

A 3. pont tartalmazza, hogy a kicserélt információt bizalmasan kell kezelni.

A 4. pont tartalmazza, hogy a Megállapodás végrehajtásának nehézségei esetén a Felek konzultációval próbálnak megoldást találni.

Az 5. pont a Megállapodás módosításának módját rendezi.

A 6. pont szabályozza a Megállapodás hatálybalépését.

A 7. pont szabályozza a Megállapodás megszűnését.

A 3. §-hoz

A Megállapodás hiteles angol nyelvű szövegét és annak hivatalos magyar nyelvű fordítását tartalmazza.

A 4. §-hoz

A Megállapodás végrehajtásához szükséges rendelkezésekre való hivatkozást tartalmazza.

Az 5. §-hoz

A törvény hatálybalépéséről rendelkezik.

A 6. §-hoz

A törvény végrehajtásáért felelős minisztert nevezi meg.