2013. évi XV. törvény indokolása

a jogi segítségnyújtásról szóló 2003. évi LXXX. törvény, valamint a harmadik országbeli állampolgárok beutazásáról és tartózkodásáról szóló 2007. évi II. törvény módosításáról

-----STARTING---POINT---ALTALANOS--- 

Az Európai Parlament és a Tanács a harmadik országok illegálisan tartózkodó állampolgárainak visszatérésével kapcsolatban a tagállamokban használt közös normákról és eljárásokról szóló 2008/115/EK irányelve (a továbbiakban: Irányelv) 2011. december 24-i határidőt szabott a tagállamoknak az illegális migránsok részére biztosítandó jogi segítségnyújtás kialakítására, illetve az ehhez szükséges tagállami szabályozás megalkotására.

Az Irányelv 13. cikk (4) bekezdésében foglaltak alapján a tagállamoknak a nemzeti szabályaikkal összhangban térítésmentes jogi segítséget és/vagy képviseletet kell biztosítani az illegális migránsok részére, amely Magyarországon elsősorban az igazságügyi szolgálatok és a szerződött jogi segítők közreműködésével, az állami jogi segítségnyújtási rendszer keretében valósul meg.

A jogi segítségnyújtásról szóló 2003. évi LXXX. törvény (a továbbiakban: Jst.) módosításáról szóló törvény a fenti jogharmonizációs kötelezettség teljesítéséhez szükséges szabályokat tartalmazza, továbbá a jogalkalmazási tapasztalatok alapján módosítja a Jst. egyes eljárási szabályait is.

-----STARTING---POINT---RESZLETES---

Az 1. §-hoz

A Jst. a jogi szolgáltatás keretében biztosítja a megfelelő irat elkészítését abban az esetben, ha az ügyfelet érintő vitás helyzet közigazgatási, polgári peres vagy büntetőeljárást (tehát törvénnyel szabályozott eljárást) eredményez. A hatályos jogi szabályozás értelmében a mindennapi megélhetést közvetlenül érintő kérdésekben (így különösen lakhatással, munkajoggal összegfüggő kérdések, közüzemi szolgáltatások igénybevétele) az ügyfelek azonban csak a jogról való tájékoztatásra jogosultak. Ugyanakkor ezekben az ügyekben a tájékoztatáson túl lehetőséget kellene biztosítani beadvány, irat készítésére is a jogi segítő részéről, hiszen az ügyfelek ezekben az ügyekben a tanácsadáson túl gyakorlatilag minden esetben igénylik a segítségnyújtást beadvány készítéséhez is, amely például segítséget nyújthat a fogyasztónak egy közszolgáltatóval fennálló vitája rendezéséhez.

A 2. §-hoz

A Jst. 4. § (1) bekezdése szerint támogatásban csak akkor részesíthető a fél, ha a harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) hatálya alá tartozik, és lakóhellyel vagy szokásos és jogszerű tartózkodási hellyel rendelkezik Magyarország területén, az Európai Unió tagállamában vagy az Európai Gazdasági Térségről szóló megállapodásban részes más államban, illetve olyan államban, amelynek állampolgára az Európai Közösség és tagállamai, valamint az Európai Gazdasági Térségről szóló megállapodásban nem részes állam között létrejött nemzetközi szerződés alapján az Európai Gazdasági Térségről szóló megállapodásban részes állam állampolgárával azonos jogállást élvez. Ehhez képest az Irányelv 2. cikk (1) bekezdése szerint az Irányelvet a valamely tagállam területén jogellenesen tartózkodó harmadik országbeli állampolgárokra kell alkalmazni. A fentiek alapján a Jst. személyi hatályát ki kell terjeszteni azokra a személyekre is, akik tartózkodása nem jogszerű.

A 3. §-hoz

A kiutasítottak részére alanyi jogon célszerű a támogatást biztosítani, tekintettel arra, hogy jellemzően e személyi kör jövedelemmel és felhasználható vagyonnal nem rendelkezik, és okirattal sem tudná igazolni a jövedelmi-vagyoni helyzetét. A vagyonvizsgálat költségei, azaz a nyilatkozattétellel és az okiratok vizsgálatával, illetve a tolmácsolással és fordítással járó költségek nem állnának arányban a jogi segítségnyújtás költségével.

A 4. §-hoz

A Jst. 16. § (2) bekezdés a) pontja alapján a polgári peres eljárásokban lehetőség van az ügyfél támogatásból való kizárására abban az esetben, ha a fél pereskedése rosszhiszeműnek vagy már előre eredménytelennek látszik, ugyanez azonban a peren kívül ügyekre vonatkozóan nincs szabályozva. Ezért célszerű a meglévő szabályozást azzal kiegészíteni, hogy eleve eredménytelennek látszó, illetve rosszhiszemű joggyakorlást megvalósító kérelmet el lehessen utasítani a peren kívüli ügyekben is. Ezzel a jogi segítségnyújtási forrásokat hatékonyabban lehet azokhoz az ügyekhez rendelni, amelyekben a jogi segítségnyújtás valós célját ténylegesen is betöltheti.

Az 5. §-hoz

Mivel a kiutasító határozat elleni bírósági felülvizsgálati kérelem előterjesztésére a Harmtv. alapján mindössze nyolc nap áll rendelkezésre, a jogi segítségnyújtás iránti kérelemről mihamarabb, lehetőleg azonnal, de legkésőbb a kérelem beérkezését követő munkanapon döntést kell hozni.

A 6. §-hoz

A Jst. 39. §-ának kiegészítése indokolt azzal, hogy a jogi segítségnyújtó szolgálat által kezelt, „Jogi segítségnyújtás” elnevezésű célelőirányzat javára teljesítendő fizetési kötelezettség elmaradásából eredő követelések behajtása érdekében a jogi segítségnyújtó szolgálat által tett intézkedések során felmerült költségek, így különösen a végrehajtási költség, a regisztrációs díj és a költségtérítés, a célelőirányzatot terhelik. A követelés behajtása esetén a befolyt összeget a célelőirányzat javára kell jóváírni. A fentieket az indokolja, hogy jelenleg nem rendezi a törvény, hogy az említett költségek a kormányhivatalok működési költségei közé tartoznak, vagy a célelőirányzatot terhelik. Tekintettel arra, hogy az így felmerülő költségek mindkét esetben végső soron a központi költségvetést terhelik, a kérdés törvényi rendezése technikai jellegű módosítás.

A menekültek és az idegenrendészeti eljárásban kiutasított harmadik országbeli állampolgárok jellemzően a magyar nyelvet nem értik; a jogi segítségnyújtási eljárásban megilleti őket az anyanyelvhasználat joga. Senkit nem érhet hátrány azért, mert az eljárás nyelvét nem érti, ezért a menekültek és az idegenrendészeti eljárásban kiutasított harmadik országbeli állampolgárok részére tolmácsot kell biztosítani. A Jst. nem terjed ki a fenti alanyi körre, ezért szükséges a tolmácsolási és fordítási költségek viselésére vonatkozó szabályok kiegészítése.

A jogi segítségnyújtási eljárásban kirendelt tolmács nem azonos az idegenrendészeti hatóság által kirendelt tolmáccsal. A jogi segítségnyújtási eljárásban kirendelt tolmács nem az ügyfél és a hatóság közötti eredményes kommunikációt biztosítja, hanem az ügyfél és a jogi segítő között tolmácsol, ekként kirendelése nem tekinthető egyszerűen az eljárási törvényekben szabályozott kirendelésnek, amelyben a tolmács szakértői minőségben kerül kirendelésre, hanem ez a speciális kirendelés egy, a jogi szolgáltatás igénybevételéhez nélkülözhetetlen járulékos szolgáltatás nyújtására irányul.

A 7. §-hoz

A kiutasító határozat elleni bírósági felülvizsgálati kérelem előterjesztésére rendelkezésre álló határidő rövidsége azt indokolja, hogy a jogi segítségnyújtás iránti kérelemnek helyt adó határozat meghozatalával egyidejűleg kerüljön sor a jogi segítő és a tolmács kirendelésére is. A Jst. általánosan alkalmazott megoldásával szemben ebben az esetben nem az ügyfél keresi fel a jogi segítőt, hanem a jogi segítő kirendelésére kerül sor. A kirendelésre az ügyfél érdekében kerül sor, tekintettel a felülvizsgálati határidő rövidségére és arra a körülményre, hogy a fél az esetek egy részében idegenrendészeti őrizetben van.

A 8. §-hoz

A Jst. 42. §-ának módosítása indokolt, mivel a gyakorlatban a jogi segítségnyújtó szolgálatok a Jst. 42. §-ában meghatározott határidő felső határát (3 hónap) alkalmazzák a támogatást engedélyező határozataikban. Tekintettel arra, hogy a jogi szolgáltatás igénybevétele szempontjából csak a véghatáridőnek van jelentősége, ezért a módosítás adminisztratív egyszerűsítést eredményez.

A 9. §-hoz

A Jst. 46. §-a lehetővé teszi, hogy a támogatást engedélyező határozatban foglalt időtartam lejárta esetén a jogi segítők minden általuk készített iratra többször is újabb és újabb óraszám-emelést kérjenek. Ezek indokoltságának ellenőrzése nem lehetséges, ezért az alaptalan kérelmek megakadályozása érdekében a Jst.-ben rögzíteni szükséges, hogy a jogi segítségnyújtó szolgálat csak egy ízben, megfelelően indokolt esetben (például hiánypótlás) engedélyezhet óraszámemelést.

A 10. §-hoz

A jogi segítségnyújtó szolgálat elsősorban a harmadik országbeli állampolgár tartózkodási helye szerinti jogi segítőt rendel ki. A jogi segítőt és a tolmácsot kirendelő végzés kézbesítésére a jogellenesen itt tartózkodó harmadik országbeli állampolgárt kiutasító határozat elleni bírósági felülvizsgálati kérelem elkészítésére és benyújtására irányuló jogi segítségnyújtás iránti kérelemnek helyt adó határozat meghozatalát követően haladéktalanul, elektronikus hírközlő eszköz útján kerül sor. Mivel az idegenrendészeti őrizetben lévő személyek tartózkodási helye rövid időn belül esetleg többször is változhat, az eljárt idegenrendészeti hatóság a harmadik országbeli állampolgár tartózkodási helyének megváltozásáról haladéktalanul, elektronikus hírközlő eszköz útján tájékoztatja a jogi segítségnyújtó szolgálatot, amely szükség esetén új jogi segítőt rendel ki.

Tekintettel arra, hogy a jogi segítségnyújtás ebben az esetben egy tolmácsolást is magában foglaló komplex szolgáltatást takar, a törvény úgy rendelkezik, hogy a jogi segítő és a tolmács - kölcsönös együttműködési kötelezettségük keretében - haladéktalanul felveszik a kapcsolatot egymással. A tolmács távtolmácsolás útján is közreműködhet. A harmadik országbeli állampolgárral történő konzultációra a kirendelést követő 5 napon belül kerül sor. A peren kívüli támogatás általános szabályától eltérően a jogi segítő köteles a felülvizsgálati kérelmet benyújtani a bírósághoz és ennek megtörténtét igazolni.

A 11. §-hoz

A jelenlegi szabályozás szerint a jogi segítségnyújtási célelőirányzat csak a jogi szolgáltatás díjának megtérítésére használható fel. Mivel a kiutasított harmadik országbeli állampolgárok ügyeiben jellemzően a tolmácsolással és fordítással kapcsolatos költségek is felmerülnek, ezek finanszírozásáról is rendelkezni szükséges. A tolmácsolással és fordítással kapcsolatos díjak megfizetése iránt a jogi segítségnyújtó szolgálat a célelőirányzat terhére intézkedik.

A 12. §-hoz

A Jst. 62. § (2) bekezdésére visszautaló (4) bekezdése a peres támogatási ügyekben visszatérítésre kötelezett ellenérdekű fél számára biztosított 30 napos teljesítési határidőn belül teszi lehetővé részletfizetési kedvezmény biztosítását. A végteljesítésre nyitva álló időtartam rövidségére tekintettel azonban a gyakorlatban e szabályozás elvi jelentőségűvé vált. Ezekben az esetekben jelenleg a fél általi visszatérítésre vonatkozó szabály (37. §) analóg alkalmazásával részletfizetést, illetve fizetési halasztást engedélyeznek az ellenérdekű felek számára. A kialakult gyakorlatot célszerű a jogi szabályozás szintjére emelni, mert olyan méltánylást érdemlő helyzetekben alkalmazza a fizetési kedvezményt, amikor az eredeti szabály szerinti (30 napon belüli) egyösszegű teljesítés magát a visszatérítést, vagy más fontosabb cél érvényesülését (például gyermektartás megfizetése) lehetetlenítené el.

A 13. §-hoz

A Jst. 66. § (2) bekezdését érintő módosítás indokolását - a módosítások tartalmi összefüggése miatt - a Jst. 71. § (2) bekezdését érintő módosítás indokolása tartalmazza.

A 14. §-hoz

A Jst. hatályos szabályai lehetővé teszik a jogi segítő szervezet számára, hogy szakterületét a polgári és közigazgatási, valamint a büntető ügyek csoportján belül egyéb szakterületre való utalással, szűkítve jelölje meg annak érdekében, hogy csak meghatározott típusú ügyekben, illetve meghatározott ügyfélkör számára nyújtson jogi szolgáltatásokat. Ennek indokát az adja, hogy az egyes társadalmi csoportok (például mozgássérültek) speciális érdekeinek védelmére, képviseletére létrejött szervezeteket, amelyek nem professzionális jogi szolgáltatók, mint az ügyvéd, mentesítsék a polgári és közigazgatási vagy a büntetőügyek teljes körén belüli szolgáltatások nyújtásának kötelezettsége alól.

Az ügyfelek és a jogi segítségnyújtó szolgálat hatékonyabb tájékoztatása érdekében célszerű biztosítani, hogy az egyéb jogi segítők is feltüntethessék a szakterületeken belül az egyes részterületeken szerzett kiemelkedő jártasságukat azzal, hogy ez nem mentesíti őket a polgári és közigazgatási, vagy a büntetőügyek teljes körén belüli jogi szolgáltatások nyújtására vonatkozó kötelezettség alól.

A 15. §-hoz

A jogi segítő szervezetek névjegyzékbe vételének alapvető feltétele, hogy rendelkezzenek olyan ügyvéd megbízottal, akik nevükben és megbízásukból a jogi szolgáltatást ténylegesen nyújtják [Jst. 66. § (2) bekezdés]. A jogszabály külön is kiemeli, hogy a jogi segítségnyújtás körébe tartozó bármely jogi szolgáltatást, beleértve a peren kívüli szolgáltatásokat (jogi tanácsadás, okiratszerkesztés, iratbetekintés), valamint a pártfogó ügyvédi képviseletet is, a jogi segítő szervezetek kizárólag a megbízásukból tevékenykedő ügyvédek útján nyújthatják [Jst. 68. § (1)-(3) bekezdés]. A gyakorlatban előfordul, hogy a jogi segítő szervezet egy-egy peres eljárás során nem a jogszabályban előírt módon jár el, azaz az ügyfél képviseletét a bírósági eljárásban nem a jogi segítő szervezet megbízott ügyvédje, hanem a jogi segítő szervezet vezetője/alkalmazottja látja el.

A Jst. 71. § (2) bekezdése értelmében a központi hivatal a szolgáltatási szerződést abban az esetben köteles felmondani, ha a névjegyzékbe vétel feltételei megszűntek, vagy ha megállapítja, hogy eleve sem álltak fenn, azonban a Jst. nem határoz meg szankcionálási lehetőséget a jogi segítő szervezetek azon jogsértésére vonatkozóan, amikor a jogi segítségnyújtás során a jogi segítő szervezet vezetője/alkalmazottja jár el. A fentiek alapján szükséges a vonatkozó jogszabályok módosítása, és a névjegyzékből való törlés lehetőségének biztosítása.

Ha a jogi segítségnyújtó szolgálat hivatalos tudomást szerez arról, hogy a jogi segítő szervezet a jogi szolgáltatást nem a vele szerződött ügyvéd útján nyújtja, a névjegyzékből való törlést követően a jogi segítő szervezetet, annak jogutódját, illetve a törölt szervezet tagjainak közreműködésével létrejött más szervezetet további három évig nem lehet ismételten felvenni a névjegyzékbe.

A 16. §-hoz

A törvénynek az illegális migránsoknak nyújtandó jogi segítséggel kapcsolatos rendelkezései nem igényelnek átmeneti rendelkezést.

A 17. §-hoz

A § kiegészíti a Jst. jogharmonizációs záradékát a harmadik országok illegálisan tartózkodó állampolgárainak térítésmentesen nyújtandó jogi segítség biztosítására irányuló tagállami kötelezettséget tartalmazó irányelvre való utalással.

A 18. §-hoz

A végrehajtási eljárás a jogvita jogerős lezárását követő nemperes eljárás, amely főszabály szerint az eljáró végrehajtó hivatalból megtett intézkedéseivel lefolytatódik. Ezen intézkedések döntő többségéhez már nem szükséges a felek jognyilatkozata, ezért nem indokolt biztosítani a fél részére a polgári eljárásokban nyújtható jogi segítség eszközeit, vagyis a folyamatos jogi képviseletet. Szükség esetén (így például a végrehajtható okirat kiállításához, jogorvoslat kezdeményezéséhez) a fél a peren kívüli jogi segítségért folyamodhat.

A 19. §-hoz

Tekintettel arra, hogy a Jst. törvény szerinti módosítása a Harmtv. hatálya alá tartozó idegenrendészeti eljárásokban igénybe vehető jogi segítségnyújtás szabályait tartalmazza, szükséges a Harmtv.-t kiegészíteni egy olyan rendelkezéssel, amely egyfelől tájékoztatja a felet a jogi segítségnyújtás igénybevételének lehetőségéről, másrészt kötelezettséget ró az eljáró hatóságra atekintetben, hogy a fenti lehetőségről mint a fél eljárási jogosítványáról a felet tájékoztassa. A Harmtv. továbbá az eljárás gyorsítása érdekében előírja az idegenrendészeti hatóság számára, hogy a jogerős kiutasító határozat elleni bírósági felülvizsgálati kérelem előterjesztéséhez szükséges jogi segítségnyújtás iránti kérelmet és a kiutasító határozat egy példányát haladéktalanul továbbítsa a jogi segítségnyújtó szolgálat részére.

A 20. §-hoz

A Pénzügyi Szervezetek Állami Felügyeletéről szóló 2010. évi CLVIII. törvény 97. § (2) bekezdése szerint a Pénzügyi Békéltető Testület kötelezést tartalmazó határozata, illetve ajánlása ellen fellebbezésnek nincs helye, annak hatályon kívül helyezése kérhető a bíróságtól. A további rendelkezések értelmében a keresetet a Fővárosi Közigazgatási és Munkaügyi Bíróság bírálja el.

A Pénzügyi Békéltető Testület alternatív vitarendezési fórumként polgári bíróság helyett választható fórum, amely polgári ügyekben jár el. Nem folytat közigazgatási eljárást, nem alkalmazza a közigazgatási hatósági eljárás és szolgáltatás általános szabályairól szóló 2004. évi CXL. törvény szabályait sem. A bíróság eljárására pedig a Polgári perrendtartásról szóló 1952. évi III. törvény I-XIV. Fejezetének - általános - rendelkezései, tehát nem a közigazgatási perek szabályai irányadók .Erre tekintettel célszerű a Pénzügyi Békéltető Testület elleni pereket a Fővárosi Közigazgatási és Munkaügyi Bíróságtól a Fővárosi Törvényszék mint elsőfokú bíróság hatáskörébe utalni.

Az átmeneti rendelkezések tartalmazzák az ügyek átadásának szabályait. Ezek a szabályok mind az első fokon, mind a másodfokon folyamatban lévő ügyekre kiterjednek, továbbá azokra az első fokon befejezett ügyekre is, amelyekben az elsőfokú bíróság hatáskörébe tartozó további intézkedéseket kell tenni (például a beérkezett fellebbezést fel kell terjeszteni).

Az ügyek megküldése nem minősül a polgári perrendtartás szerinti áttételnek.

-----STARTING---POINT---VEGE---

A 21. §-hoz

A törvénynek az illegális migránsoknak nyújtandó jogi segítséggel kapcsolatos rendelkezései 2014. július 1-jével lépnek hatályba. A törvény további rendelkezései a kihirdetést követő nyolcadik napon lépnek hatályba.