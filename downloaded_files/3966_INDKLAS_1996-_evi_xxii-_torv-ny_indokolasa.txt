1996. évi XXII. törvény indokolása

az egyes szociális ellátásokkal kapcsolatos törvények módosításáról

-----STARTING---POINT---ALTALANOS--- 

Az egyes szociális ellátásokkal kapcsolatos törvények módosításáról szóló törvényjavaslat a családi támogatások új rendszerének bevezetéséről és a szociális igazgatásról és szociális ellátásokról szóló 1993. évi III. törvény (Szt.) módosításáról rendelkezik.

A gazdasági stabilizációt szolgáló egyes törvénymódosításokról szóló 1995. évi XLVIII. törvénynek (Gst.) a családi támogatások átalakítására vonatkozó részét az Alkotmánybíróság részben megsemmisítette, részben nem engedte hatályba lépni. A döntés indokolása a családi támogatásoknak népesedéspolitikai célokat is szolgáló jelentőségét, ezzel összefüggésben a változásokhoz megfelelő felkészülési idő biztosításának szükségességét hangsúlyozta, melyekre a támogatások átalakítása során figyelemmel kell lenni. Az Alkotmánybíróság 1995. június 15. napjától számított 300 napban határozta meg azt a várományi időszakot, melyen belül születendő gyermekek tekintetében a támogatásokat a hatályos jogszabályokban meghatározottaknál kedvezőtlenebb feltételekkel és időtartamra nem lehet biztosítani.

A Kormány az Alkotmánybíróság döntése alapján új koncepciót dolgozott ki a családi támogatások átalakítására, amelynek fő irányait és a törvényjavaslat elkészítésének rendjét a 2401/1995. (XII. 12.) Korm. határozatban szabályozta. Az e koncepció alapján készült Javaslat öt családtámogatási forma újraszabályozását érinti: a várandóssági pótlékot, a terhességi gyermekágyi segélyt, a gyermekgondozási díjat, a gyermekgondozási segélyt és a gyermeknevelési támogatást.

A terhességi gyermekágyi segély a továbbiakban is biztosítási alapon illeti meg az anyákat, míg a többi ellátásnál megszűnik az előzetes biztosítási idő mint jogosultsági feltétel, és az ellátások - a várandóssági pótlék helyébe lépő anyasági támogatás kivételével - a család jövedelmi helyzetétől függően vehetők igénybe.

A Javaslat a családi támogatások új jogosultsági feltételeit, valamint az új feltételek alkalmazását - összhangban az Alkotmánybíróság által megfogalmazott elvárásokkal, és figyelemmel a 300 napos várományi időszakra - csak az 1996. április 15-től születendő gyermekekre tekintettel rendeli el. Az ezen időpont előtt született gyermekekre a családi támogatások jelenleg hatályos jogosultsági feltételeit és szabályait kell alkalmazni. Ez azt jelenti, hogy 1996. április 15-től kezdődően a régi feltételek szerinti és az új konstrukció alapján megállapított támogatási formák több éven keresztül párhuzamosan fognak működni. A Javaslat lehetőséget ad arra is, hogy azok a családok, akik megfelelnek a jövedelmi összeghatároknak, a támogatásokat a számukra kedvezőbb feltételek szerint vegyék igénybe.

A családi támogatások új konstrukciós változásai összhangban vannak az ez évi költségvetési törvény előirányzataival, az új rendelkezések költségfedezete biztosított.

A családi támogatások feltételeinek újraszabályozása mellett meg kell teremteni az összhangot a Gst. és az Szt. hatályos rendelkezéseivel is, de az Szt. módosítását más okok is indokolják. A Gst. jelentősen megváltoztatta a munkanélküliek jövedelempótló támogatási rendszerét azáltal, hogy a korábban korlátlan időtartamú ellátást határozott idejű, 24 hónapra járó támogatásra korlátozta. Ez szükségessé teszi a jövedelempótló támogatási rendszer működési szabályainak kiegészítését egy új jogintézménnyel, az ellátás folyósításának szüneteltetésével. Ezáltal lehet meghatározni azokat az időtartamokat, melyeket a 24 havi folyósítás időtartamába figyelembe kell venni, továbbá különválaszthatók azok az esetek, melyek az ellátás megszüntetését vonják maguk után.

A Javaslat hatályon kívül helyezi a közösségi munkavégzésre vonatkozó szabályokat, mert e jogintézmény működése nem igazolta a jogalkotói szándékot. Természetesen továbbra is fennmarad a közhasznú munkavégzés speciális támogatása azoknak a hosszú ideje munkanélküli személyeknek, akik az önkormányzatok szervezése útján kapcsolódnak be a folyamatba.

A Javaslat a hosszú idő óta folyamatosan emelkedő gyógyszerárak miatt a közgyógyellátási rendszert kiterjeszti a lakosság legrászorultabb rétegeire. A rászorultságon alapuló normatív közgyógyellátás jogosultsági feltételei a támogatást a jövedelmi helyzethez és a rendszeres gyógyszerköltség nagyságához kötik. A Javaslat értelmében az önkormányzatok jegyzői további mintegy 300 ezer rászoruló személy részére nyújthatnak majd ilyen módon támogatást, egyidejűleg átrendeződik a jelenlegi méltányossági alapon támogatottak köre is.

A közgyógyellátási rendszer kiterjesztése ez évben mintegy 6 milliárd Ft többletkiadást jelent a központi költségvetésnek.

Szükséges az önkormányzati és a nem állami szociális intézmények esetében az azonos és eltérő szabályok pontosítása, a nem állami intézményekben az ellátás igénybevételi módjának meghatározása.

A személyes gondoskodásért fizetendő térítési díjak megállapításának szabályai oly módon változnak, hogy az intézményeket fenntartók a térítési díjakat az eddigi egy alkalom helyett ezután évente két alkalommal megváltoztathatják, és a bentlakásos intézményekben bővül a térítési díj megállapításánál figyelembe vehető költségek köre.

A módosítások további részei a jogalkalmazás segítésére, az előforduló kodifikációs hibák megszüntetésére és pontosításra irányulnak. E rendelkezéseknek költségvetési kihatásuk nincs, a jogalkalmazók munkáját segítik.

-----STARTING---POINT---RESZLETES---

Az 1-5. §-hoz

A Javaslat szerint alapvetően megváltoznak a gyermekgondozási segély (GYES) jogosultsági feltételei. Megszűnik az előzetes biztosítási időre vonatkozó feltétel és az igénybevétel a család jövedelmi helyzetéhez igazodik. Fő szabályként a rászorultsági elv érvényesítése valósul meg, hiszen a leghátrányosabb helyzetben lévő családok is részesülhetnek ebben az ellátásban. A rászorultsági elv maradéktalan alkalmazása egy esetben nem érvényesül, nevezetesen a tartósan beteg, testi vagy értelmi fogyatékos gyermekek után a jövőben alanyi jogon jár az ellátás. A Javaslat a jövedelmi feltételeket a családi pótlék rendszerével azonosan határozza meg. Nem változik a GYES időtartama, az általános szabály szerint a GYES a gyermek három éves korának betöltéséig jár, tartósan beteg, testi vagy értelmi fogyatékos gyermek esetén a gyermek tíz éves korának betöltéséig vehető igénybe.

A Javaslat részletesen szabályozza azokat az eseteket, amelyek fennállásakor GYES nem vehető igénybe. A szabályozás az Szt. vonatkozó rendelkezéseivel teremt összhangot azáltal, hogy a GYES-t igénybevevők köréből kizárja a rendszeres pénzellátásban részesülő személyeket. Nem vehető igénybe a GYES továbbá azokban az esetekben sem, amikor a gyermek gyermek- és ifjúságvédelmi intézményrendszerben, vagy szociális intézményben kerül elhelyezésre. A GYES-t bármelyik szülő - ideértve az örökbefogadó és nevelőszülőket is - igénybe veheti. Ha a szülők egy háztartásban élnek és egyidejűleg több gyermek után is jogosultak lennének az ellátásra, akkor is csak az egyik szülő részére lehet az ellátást megállapítani.

A 6. §-hoz

A Javaslat lehetőséget ad arra, hogy - meghatározott esetekben - a GYES-t annak a személynek is megállapítsák, aki egyébként arra nem lenne jogosult. Ilyen jogkör korábban is volt és azt az Országos Egészségbiztosítási Pénztár főigazgatója gyakorolta. Új elem, hogy a GYES megállapítására - a jogosultsági feltételek hiányában - csak a törvényjavaslatban nevesített esetekben van lehetőség. Így például annak a szülőnek, aki a jövedelmi helyzetében történt változás miatt a GYES időtartamának utolsó hat hónapjára már elvesztené a jogosultságot, illetve annak a szülőnek, akinek a gyermeke betegsége teszi indokolttá a GYES időtartamának meghosszabbítását a gyermek általános iskolai tanulmányainak megkezdéséig, legfeljebb azonban a gyermek 8 éves korának betöltéséig.

A 7. §-hoz

A várandóssági pótlékot az egyösszegű anyasági támogatás váltja fel, amely függetlenül a jövedelemtől minden szülő nőt megillet. Az anyasági támogatás összege a mindenkori öregségi nyugdíjminimum másfélszerese. Az 1996. április 15. előtt megállapított várandóssági pótlékot a jogosultság időtartamáig tovább kell folyósítani, de azok a személyek, akik várandóssági pótlékban részesültek, a szülést követően anyasági támogatást nem vehetnek igénybe.

A 8. §-hoz

A családi támogatások újraszabályozása szükségessé teszi az Szt. rendelkezéseivel való összhang megteremtését. Ezért az Szt-nek azt a rendelkezését, mely felsorolja, hogy a jövedelem számításánál mely támogatásokat nem kell figyelembe venni, ki kell egészíteni az anyasági támogatással.

A 9. §-hoz

A Javaslat kiegészíti és pontosítja a települési önkormányzatok kötelezettségét azokban az esetekben, amikor a hatáskörre és illetékességre tekintet nélkül intézkedési kötelezettsége van az önkormányzatnak.

A 10. §-hoz

A gyermeknevelési támogatás (GYET) jogosultsági feltételeinek megváltoztatását a GYES-sel való összhang megteremtése indokolja. Az 1996. április 15-től születendő gyermekekre tekintettel ennél az ellátásnál is megszűnik az előzetes biztosítási idő mint jogosultsági feltétel. A jogosultságnál alkalmazott jövedelemhatár a GYES-nél figyelembe vett mértékkel azonos. A GYET időtartamának felső határa módosul a legkisebb gyermek általános iskolai tanulmányainak megkezdéséig, de legfeljebb nyolcadik életévének betöltéséig.

Az új feltételek szerinti GYET-et legkorábban 1999. április 15-től lehet igénybe venni, eddig az időpontig a jelenleg hatályos rendelkezéseket kell alkalmazni.

A 11. §-hoz

A GYES jogosultsági feltételeinek megváltozása a gyermeknevelési támogatás korábbi méltányossági szabályainak módosítását is szükségessé teszi. A GYET-nek az általános feltételek hiányában történő megállapítására csak a Javaslatban nevesített esetekben van mód. Így annak a személynek a részére, akinek korábban már megszűnt a jogosultsága, az legfeljebb két év időtartammal hosszabbítható meg, továbbá annak a személynek, akinek nagykorú gyermeke oktatási intézmény nappali tagozatán tanul, legfeljebb a tanulmányok befejezéséig hosszabbítható meg. Mindkét esetben további feltétel, hogy a kérelmező a családban más kiskorú gyermekek neveléséről is gondoskodik.

A GYET ideje alatt újból szülő nők esetén a méltányosság feleslegessé vált, miután a GYES-re való jogosultság feltétele fennáll.

A 12-15. §-hoz

A munkanélküliek jövedelempótló támogatásának jogosultsági feltételei változatlanok maradnak. Ennek ellenére indokolt az Szt. rendelkezését több helyen megváltoztatni, mert a Gst. a korábban korlátlan időtartamú támogatást megváltoztatta, a megállapítás és folyósítás időtartamát 24 hónapra korlátozta. Ez szükségessé teszi a folyósítási időszakok egybeszámításának szabályozását, valamint az ellátás folyósításának szüneteltetésére vonatkozó szabályok megalkotását. Ezáltal egyrészt egyértelműen meghatározhatóak azok az időszakok, amelyeket a 24 havi folyósításnál nem kell figyelembe venni, mert az ellátás szünetel (pl.: katonai szolgálat, büntetés időtartama, oktatási intézmény nappali tagozatán történő képzés stb.), másrészt különválaszthatók azok az esetek, amelyek az ellátás megszüntetését vonják maguk után (pl.: letelik a 24 havi időtartam, határozatlan idejű rendszeres pénzellátást állapítanak meg stb.).

A Javaslat az ellátás folyósításának szünetelési időtartamát 24 hónapban maximálja, ennek lejárta az ellátás megszüntetését is jelenti.

A 16. §-hoz

A munkanélküliek jövedelempótló támogatásának finanszírozási részét 1996. január 1-től a központi költségvetéstől a Munkaerőpiaci Alap vette át. Az erre vonatkozó főbb rendelkezéseket az 1996. évi költségvetésről szóló CXXI. törvény tartalmazza. Ezzel összhangban rendelkezni kell arról is, hogy a fővárosi főjegyző által folyósított munkanélküli hajléktalan személyek jövedelempótló támogatását a Munkaerőpiaci Alap megtéríti.

A 17-18. §-hoz

A Javaslat pontosító jellegű kiegészítést tartalmaz a méltányossági jogkörben megállapítható ápolási díjra, azáltal, hogy a feltételek önkormányzati rendeletben történő szabályozását írja elő.

A 19-20. §-hoz

A Javaslat a közgyógyellátásra jogosultak körét részben szűkíti, (megszűnik a hozzátartozói jogon járó közgyógyellátás), részben kiterjeszti a rászorultsági alapon járó normatív közgyógyellátás bevezetésével. Az alanyi jogosultak és a méltányossági alapon támogatottak közé beépül a normatív feltételek szerint jogosultak köre. Normatív alapon kell a közgyógyellátást biztosítani azoknak a személyeknek, akiknek a családjában az egy főre jutó jövedelem nem haladja meg az öregségi nyugdíj mindenkori legkisebb összegét (jelenleg 9.600 Ft/hó), - egyedülállók esetén ez az összeghatár 50%-kal magasabb - és a havi rendszeres gyógyszerköltség meghaladja ennek az összeghatárnak a 10%-át. A közgyógyellátottak e csoportja után az önkormányzatoknak nem kell térítést fizetniük az Országos Egészségbiztosítási Pénztár részére, ugyanis e többletkiadásokat a központi költségvetés biztosítja. A közgyógyellátásnak ez az új formája mintegy 300 ezer rászoruló személynek nyújt segítséget a betegségükhöz nélkülözhetetlen és rendszeresen szükséges gyógyszerek biztosításához.

A Javaslat tartalmazza a közgyógyellátottakról vezetett nyilvántartások adatainak a jogosult társadalombiztosítási azonosító jelével történő kiegészítését. Ezen túlmenően a kormányzati döntéshez szükséges szakszerű és megbízható információk biztosítása érdekében elrendeli, hogy a települési önkormányzatok és az Országos Egészségbiztosítási Pénztár megyei szervei évente egy alkalommal kötelesek a közgyógyellátottakra vonatkozó adatokat egyeztetni. Az egyeztetés részletes szabályait kormányrendelet határozza meg.

A 21-22. §-hoz

A hatályos jogszabályok értelmében a személyes gondoskodást nyújtó szociális ellátásokat az állam és az önkormányzatok biztosítják. Lehetőség van arra is, hogy ilyen tevékenységet non-profit szervezetek és szociális vállalkozások (a továbbiakban: nem állami szervek) is végezzenek. Az Szt. alapján a nem állami szervek kötelesek az önkormányzati intézményekre vonatkozó szabályokat betartani. Ez a gyakorlatban nem vált be, a nem állami szervek gyakran maguk döntenek az intézményi jogviszony létesítéséről és megszüntetéséről, mivel az általuk fenntartott intézményekben csak meghatározott személyi kör gondozását végzik. Az önkormányzati beutalási jogkör kötelező fenntartása azért sem indokolt, mert a nem állami intézmények konkrét ellátási területtel nem rendelkeznek. Ezért a Javaslat a nem állami szervek által biztosított ellátás igénybevételét alternatív módon szabályozza, lehetővé téve az önkormányzati beutalás mellett a jogosult és az intézmény közötti megállapodás kötését is.

A 23. §-hoz

Az Szt. lehetővé teszi, hogy egy intézményen belül többféle szakosított ellátási forma működjön. Nem voltak azonban szabályozva azok az eljárások, amikor a beutalt az intézményen belül más ellátási formára lesz jogosult. A Javaslat úgy rendelkezik, hogy ezekben az esetekben a jogosultat át kell helyezni, amiről beutaló határozatban kell dönteni.

A 24-25. §-hoz

A Javaslat a személyes gondoskodásért fizetendő térítési díjak szabályozásában fontos változást tartalmaz. A jelenleg hatályos rendelkezések szerint mind az intézményi térítési díjat, mind a személyi térítési díjat a fenntartó évente egy alkalommal, törvényben rögzített időpontig vizsgálhatta felül és változtathatta meg. A Javaslat a felülvizsgálatot és az új megállapítást nem köti időponthoz, ezt a fenntartó fogja meghatározni, akinek lehetősége lesz arra, hogy a térítési díjakat évente két alkalommal felülvizsgálja és módosítsa. Ez a fenntartók részére lehetővé teszi az évközbeni áremelések bizonyos mértékű követését, ugyanakkor az évi két alkalom megakadályozza a térítési díjak túl gyakori változtatását.

A 26. §-hoz

A jogalkalmazás során felszínre került problémák miatt pontosítani szükséges a gyermekétkeztetésért fizetendő térítési díjak normatív kedvezményrendszerét. Fő szabály marad, hogy a diákotthonban, illetve a kollégiumban lakó általános iskolai és középiskolai tanulók, valamint a három- és többgyermekes családok gyermekei normatív kedvezményben részesüljenek. Emellett általános szabályként fogalmazódik meg a Javaslatban, hogy a fogyatékos gyermekek és tanulók részére - függetlenül attól, hogy a közoktatás melyik területén részesülnek képzésben, illetve hogy diákotthonban vagy kollégiumban laknak-e - is normatív kedvezményt kell biztosítani. A Javaslat egyértelműen rögzíti, hogy a normatív kedvezmények csak egy jogcímen vehetők igénybe. Az Szt.-ben szabályozott normatív kedvezmények mellett az önkormányzatoknak lehetőségük van arra, hogy a szociálisan rászorult családok gyermekeit további kedvezményben részesítsék, akár a térítési díj teljes elengedésével is.

A Javaslat az Szt. 115/A. §-át kiegészítve rendezi azt a problémát, hogy a normatív kedvezményt melyik önkormányzatnak kell biztosítania akkor, ha a kedvezményre jogosult nem a saját lakóhelye szerint illetékes önkormányzat intézményében került elhelyezésre, illetve folytatja tanulmányait. Ilyen esetekben a normatív kedvezmény összegét a gyermek lakóhelye szerint illetékes önkormányzat biztosítja.

A 27. §-hoz

A bentlakást nyújtó szociális intézmények intézményi térítési díja - a jelenleg hatályos rendelkezések szerint - szűkített önköltségen alapult, így a tényleges kiadásoknál jóval kevesebb volt. A Javaslat szerint ezentúl az intézményi térítési díj elérheti az egy főre jutó napi, illetve havi tényleges kiadások mértékét. Az intézményi térítési díj alapján megállapítható személyi térítési díj számításának szabályai változatlanok maradnak. Ezzel biztosítható, hogy csak az átlagosnál jobb anyagi körülmények között élők fizessenek többet az intézményi gondozásért.

A Javaslat az Szt. 117/A. §-a (1) bekezdésének módosításával összhangban pontosítja a térítési díj szempontjából figyelembe vehető készpénz, valamint ingatlanvagyon fogalmát. A pontosítás indoka az, hogy a jövőben az intézmény által fizetett költőpénzzel terhelhető a beutalt készpénz-, illetve ingatlanvagyona, ezért az Szt. 117. §-ának (4) bekezdésében az ezzel összefüggő szabályokat módosítani kell.

A 28-29. §-hoz

Az Szt.-nek a költőpénzre vonatkozó rendelkezései nem határozzák meg, hogy a rendszeres jövedelemmel nem, de ingatlan és készpénz- vagyonnal rendelkező gondozottak esetén a költőpénz milyen feltételek szerint adható. A Javaslat szerint a jelentős készpénz-, illetve ingatlanvagyonnal rendelkező gondozottak költőpénzének megállapítására a térítési díjra vonatkozó szabályokat kell értelemszerűen alkalmazni. Ez azt jelenti, hogy a kifizetett költőpénz összegével terhelni kell az ingatlant.

A 30. §-hoz

A Cst. rendelkezései szerint a bentlakásos szociális intézményekben élők esetében a magasabb összegű családi pótlékot az intézményvezető részére kell folyósítani. E szabályozással összhangban módosítani szükséges az Szt. 119. §-ának b) pontját, ugyanis azokban az esetekben, amikor az intézményvezető a családi pótlék felvevője, a térítési díj megfizetésére is ő köteles.

A 31. §-hoz

A Javaslat a szociális ellátások tervezésére vonatkozó szabályokat egészíti ki. A kiegészítés lényege, hogy a közgyógyellátásra alanyi jogon jogosultak, valamint a normatív módon közgyógyellátásban részesülők után a központi költségvetésnek hozzájárulást kell fizetnie az Egészségbiztosítási Alap javára.

A 32. §-hoz

A Javaslat 31. §-a pontosítja az Szt.-nek a közgyógyellátásra, valamint a nem állami szervek által működtetendő személyes gondoskodást nyújtó intézmények létesítésére és működtetésére vonatkozó felhatalmazó rendelkezéseit.

A 33. §-hoz

A Gst. a személyes gondoskodás körébe tartozó ellátási formák kialakítására rendelkezésre álló határidőt két évvel meghosszabbította. Ezt a szabályt indokolt beépíteni az Szt. rendelkezéseibe, mivel jelenleg az Szt. 132. §-a nincs összhangban a Gst. szabályaival.

A 34. §-hoz

A Javaslat a TES jogosultsági feltételeit és időtartamát nem érinti. Ezen ellátásnál változás kizárólag a TES összegében van. A jövőben a TES összege gyakorlatilag a táppénz összegével azonos módon kerül meghatározásra.

-----STARTING---POINT---VEGE---

A 35-39. §-hoz

A Javaslat 34-39. §-ai hatályba léptető, hatályon kívül helyező rendelkezéseket és átmeneti szabályokat fogalmaznak meg.

A Javaslat többségében 1996. április 15-én lép hatályba, figyelemmel az Alkotmánybíróság 43/1995. (VI. 30.) AB határozatában foglaltakra.

A Javaslat átmeneti rendelkezései lehetővé teszik, hogy az 1996. április 15-e előtt született gyermekek esetén a családok a jelenleg hatályos szabályok alapján részesüljenek szociális ellátásban. Figyelemmel arra, hogy az új GYES összege magasabb a jelenleg hatályos GYES összegénél, a GYES-en és GYED-en lévő szülők választhatnak, hogy a régi szabályok szerint fennálló jogosultságuk esetén az új GYES-t, avagy a régi GYES-t és GYED-et veszik-e igénybe.

Ha a szülő a jelenleg hatályos szabályok alapján GYES-re nem jogosult, de a Javaslat szerinti jövedelmi feltételeknek megfelel, kérheti az új szabályok alapján a gyermekgondozási segély megállapítását.

A közgyógyellátás rendszerének átalakítása, a hozzátartozói jogon járó közgyógyellátás megszüntetése indokolttá teszi, hogy a települési önkormányzat jegyzője a törvény erejénél fogva megszűnő jogosultságokat felülvizsgálja és a normatív feltételeknek megfelelő személyek részére új igazolványt állítson ki.