2019. évi XXII. törvény indokolása

a Magyarország Kormánya és az Oroszországi Föderáció Kormánya között a végzettségek, a képesítések és a tudományos fokozatok kölcsönös elismeréséről szóló Egyezmény kihirdetéséről

Általános indokolás

Magyarország és az Oroszországi Föderáció is hatályban levőnek tekinti a Magyar Népköztársaságban és a Szovjet Szocialista Köztársaságok Szövetségében kiállított, iskolai végzettséget, valamint tudományos fokozatot tanúsító okiratok egyenértékűségének kölcsönös elismeréséről szóló, Moszkvában 1974. évi október hó 11. napján aláírt Megállapodást (a továbbiakban: Megállapodás), figyelemmel arra, hogy mindkét állam kormánya - a Szovjetunió felbomlása után - elismerte a Megállapodás hatályosságát.

A magyar és az orosz bizonyítványok és oklevelek kölcsönös elismerését így jelenleg a Megállapodás biztosítja, azonban az 1990-es évektől kezdődően olyan jelentős változások mentek végbe mindkét ország oktatási rendszerében, amelyek Magyarország és az Oroszországi Föderáció viszonylatában már a kilencvenes évek közepére részben meghaladottá, mára pedig lényegében elavulttá tették a Megállapodást. Erre tekintettel először 2015-ben merült fel új egyezmény iránti igény a felekben.

A Megállapodás a többi utódállam tekintetében hatályban marad.

A Magyarország Kormánya és az Oroszországi Föderáció Kormánya között a végzettségek, a képesítések és a tudományos fokozatok kölcsönös elismeréséről szóló Egyezmény (a továbbiakban: Egyezmény) tükrözi a köznevelésben végbement változásokat csakúgy, mint a felsőoktatást érintő új fokozatrendszer megjelenését.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdés b) pontja értelmében a nemzetközi szerződés az Országgyűlés feladat- és hatáskörébe tartozik, ha olyan tárgykört szabályoz, amelyről törvény rendelkezik. Tekintettel arra, hogy a külföldi bizonyítványok és oklevelek elismerését elsődlegesen a külföldi bizonyítványok és oklevelek elismeréséről szóló 2001. évi C. törvény szabályozza, az Egyezményt törvényben szükséges kihirdetni.

A nemzetközi szerződésekkel kapcsolatos eljárásról szóló 2005. évi L. törvény 9. § (1) bekezdése értelmében az Országgyűlés feladat- és hatáskörébe tartozó nemzetközi szerződést törvényben kell kihirdetni.

A 2. §-hoz

A törvény elfogadásával az Országgyűlés az Egyezményt kihirdeti.

A 3. §-hoz

Az Egyezmény hiteles magyar és orosz nyelvű szövegét tartalmazza.

Az Egyezmény tükrözi a köznevelésben végbement változásokat csakúgy, mint a felsőoktatást érintő új fokozatrendszer megjelenését. Ezen túlmenően az Egyezmény figyelemmel van arra is, hogy hatálybalépésével hatályát veszíti a két állam viszonylatában a Megállapodás, ezért a jelenleg megszerezhető fokozatok elismerésén túlmenően rendelkezik olyan, már nem megszerezhető fokozatok elismeréséről is (például a magyarországi tudományok kandidátusa), amelyek elismeréséről a Megállapodás rendelkezett, és amelyek birtokosai ma is jelentős számban jelen vannak a munkaerőpiacon és a tudományos életben.

A 4. §-hoz

A törvény, illetve az Egyezmény hatálybalépéséről rendelkezik.

Az 5. §-hoz

A törvény végrehajtásáért szükséges intézkedésekről az oktatásért felelős miniszter gondoskodik.