2004. évi XCI. törvény indokolása

az 1968. évi november hó 8. napján, Bécsben aláírásra megnyitott Közúti Jelzési Egyezmény és módosításai, valamint az azt kiegészítő európai Megállapodás és módosításai egységes szerkezetben történő kihirdetéséről

-----STARTING---POINT---ALTALANOS---

Általános indokolás

A közúti közlekedés biztonságának fenntartása és növelése az országok közlekedéspolitikájának egyik alapvető célja. A közlekedésbiztonsági tevékenység egyik meghatározó része a forgalomtechnika jogszabályi kereteinek kialakítása. A közút biztonságának növelése és a nemzetközi közúti közlekedés megkönnyítése, összehangolása céljából - az Egyesült Nemzetek Szervezetének Európai Gazdasági Bizottsága (a továbbiakban: ENSZ EGB) előkészítésében - jött létre az 1968. évi november hó 8. napján, Bécsben aláírásra megnyitott Közúti Jelzési Egyezmény (a továbbiakban: Egyezmény) - amelyet hazánk az 1980. évi 4. törvényerejű rendelettel hirdetett ki. Az Egyezmény a közúti jelzések, jelképek, útburkolati jelek meghatározását tartalmazza és átfogóan szabályozza azokat a közúti jelzéseket (jelzőlámpákat, jelzőtáblákat, útburkolati jeleket), amelyek a közúti közlekedés biztonságos, zavartalan és gazdaságos lebonyolításához szükségesek. Az Egyezmény nemzetközi szinten 1978. június 6-án lépett hatályba.

Annak érdekében, hogy az Egyezmény felei a közúti jelzőtáblák és útburkolati jelekre vonatkozó szabályozások területén Európában nagyobb egységességet érjenek el, 1971-ben létrehozták az 1968. évi november hó 8. napján, Bécsben aláírásra megnyitott Közúti Jelzési Egyezményt kiegészítő európai Megállapodást (a továbbiakban: Megállapodás), amely 1979. augusztus hó 3. napján lépett hatályba. Hazánk az 1980. évi 6. törvényerejű rendelettel hirdette ki.

Az ENSZ EGB Közlekedési Igazgatósága által előkészített, az Egyezményre vonatkozó módosító javaslatotokat az ENSZ EGB Belső Szállítási Bizottsága 1993-ban fogadta el. Magyarország a módosító javaslatokkal kapcsolatban fenntartással - a tizenkét hónapos határidő alatt - nem élt, így a határidő lejártát követően a módosítások hazánk részére kötelezővé váltak. A módosítás nemzetközi szinten 1995. november 30-án lépett hatályba.

A módosítás oka a növekvő közúti forgalom, amellyel egyes országok úthálózata nincs összhangban, ezért egyre több figyelmeztetést és tájékoztatást szükséges nyújtani a közúton közlekedők számára. Szükségessé vált továbbá a közúti jelzések - különösen a jelzőtáblák - új fajta csoportosítása (pl. létrejött a területi hatályú jelzőtáblák kategóriája).

Az Egyezmény módosítása a következő jelentős változásokat eredményezte:

- a közúti jelzőtáblák osztályozásának módosításával a közúti jelzőtáblák formailag és tartalmilag egységesebbé váltak,

- az Egyezmény szövegében az ISO-nak megfelelő mértékegységeket vezették be (tömeg, méter rendszer),

- meghatározták a változtatható jelzéseket mutató táblák jelképeit és színeit, valamint a hagyományos tábláktól való eltérésük mértékét,

- nemzetközileg összehangolták a kiegészítő jelzőtáblákat az ábra, illetve a felirat tekintetében,

- meghatározták a forgalomirányító fényjelző készülékek elhelyezésének, az alkalmazott nyilak használatának és a gyengénlátó gyalogosok átkelése megkönnyítésének szabályait,

- kialakították a bizonyos járműkategóriáknak fenntartott forgalmi sávok szabályait (pl. buszsáv),

- új jelzőtáblákat vezettek be a szintbeni vasúti átjáró és a villamos keresztezés megkülönböztetésére, valamint a veszélyes anyagot szállító járművek forgalmának szabályozására.

A jobb európai összehangolás érdekében jött létre Megállapodás, amelyet hazánk 1980. évi 6. törvényerejű rendeletben hirdetett ki. A Megállapodás módosítása nemzetközi szinten 1995. november 27-én lépett hatályba. A módosítás a Megállapodás lényegi elemeit nem érinti, csupán a számozások és a hivatkozások változtak meg az Egyezmény módosítása következtében.

A törvény az Egyezmény 1995. november 30-án és a Megállapodás 1995. november 27-én hatályba lépett módosításának egységes szerkezetben történő kihirdetésére irányul. Az Egyezmény és a Megállapodás módosításokkal egységes szerkezetben történő kihirdetésének indoka, hogy az Egyezmény és a Megállapodás ENSZ EGB által kiadott, módosításokkal egységes szerkezetbe foglalt szövege áll rendelkezésre.

A Magyar Népköztársaság Elnöki Tanácsa az Egyezmény és a Megállapodás megerősítése alkalmából a 3. §-ban foglalt bejelentéseket, fenntartásokat és nyilatkozatokat tette. A bejelentés szakmai jellegű, és meghatározott jelzőtábla-típusok alkalmazására vonatkozik. Ennek visszavonása nem szükséges. A fenntartások és nyilatkozatok visszavonását eredményező belső jogi és nemzetközi jogi eljárás lefolytatása időigényes, amely jelentősen késleltetné az Egyezmény egységes szerkezetbe foglalt szövegének kihirdetését. A visszavonásról a Kormány az Egyezmény és a Megállapodás következő (várhatóan 2005.) módosításának kihirdetését megelőzően gondoskodik.

-----STARTING---POINT---RESZLETES---

Részletes indokolás

Az 1. §-hoz

Az 1968. évi november hó 8. napján Bécsben aláírásra megnyitott Közúti Jelzési Egyezményt (a továbbiakban: Egyezmény) hazánk az 1980. évi 4. törvényerejű rendelettel hirdette ki. Az Egyezmény jelenlegi módosítása - az Egyezmény 41. cikkében foglalt eljárás következtében - nemzetközi szinten 1995. november 30-án lépett hatályba.

Az 1968. évi november hó 8. napján Bécsben aláírásra megnyitott Közúti Jelzési Egyezményt kiegészítő európai Megállapodást (a továbbiakban: Megállapodás) hazánk az 1980. évi 6. törvényerejű rendelettel hirdette ki. A Megállapodás jelenlegi módosítása - a Megállapodás 6. Cikkében foglalt eljárás következtében - nemzetközi szinten 1995. november 27-én lépett hatályba.

Jelen törvény az Egyezmény és a Megállapodás módosításokkal egységes szerkezetbe foglalt szövegének kihirdetésére irányul.

A 2. §-hoz

Az Egyezmény angol nyelvű szövegének beépítését a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-ának (3) bekezdése főszabályként írja elő. E szerint a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelvek egyikén is ki kell hirdetni.

Az Egyezmény hivatalos magyar nyelvű fordítása az Egyezmény kihirdetéséről szóló 1980. évi 4. törvényerejű rendelet hatályos szövegéhez képest a következő, nemzetközi szinten 1995. november 30-án hatályba lépett módosításokat tartalmazza:

- megváltozott az „útkereszteződés” fogalma, beiktatták a több kereszteződés által alkotott területeket is a fogalomba, így a szakmában használatos csomópont vagy a körforgalom is egyetlen útkereszteződésnek minősül,

- megváltozott a jelzőtáblák csoportosítása: a megállást vagy várakozást tiltó táblák a tilalmi táblák közé kerültek, új csoport lett a különleges szabályokat jelző táblák csoportja (a lakott terület kezdete és vége a helymeghatározó táblák közül ebbe a csoportba került),

- átszámozták a jelzőtáblákat,

- bevezették a területi hatályú jelzőtáblák kategóriáját, pontosították az útszakaszra vonatkozó táblák hatályát,

- pontosították a jelzőlámpáknál a színes nyilak és a fekete nyilak kérdését a háromszínű rendszerben, megengedett lett a színes alapon fekete nyíl és a fekete alapon színes nyíl is,

- beiktatták a váltakozó irányú forgalmi sávokat irányító jelzőlámpáknál a sávelhagyásra utaló sárga (vagy fehér) villogó nyilat,

- útburkolati jel mutatja az egyes járműveknek fenntartott sávokat,

- egyes táblák leírásánál külön-külön írják le a használat módját, valamint a tábla alakját és jelképének rajzát,

- bevezettek számos új jelzőtáblát [pl. veszélyes padka, körforgalom, forgalmi torlódás, egy- ill. többtengelyes pótkocsival behajtani tilos, kötelező haladási irány veszélyes árut szállító járműveknek, több kötelezés egy táblán, egy vagy több sávra érvényes tiltás vagy kötelezés, autóbusz-forgalmi sáv, területi (zóna) táblák egységes rendszere (a régi korlátozott várakozási övezet tábla átalakítása is), utaló táblák csoportja (pl. forgalmi sávok száma és iránya), ajánlott sebesség, menekítő sáv, autópálya kijárat sávos előjelző táblái, alagút].

A Megállapodás angol nyelvű szövegének beépítését a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-ának (3) bekezdése főszabályként írja elő. E szerint a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelvek egyikén is ki kell hirdetni.

A Megállapodás hivatalos magyar nyelvű fordítása a Megállapodás kihirdetéséről szóló 1980. évi 6. törvényerejű rendelet hatályos szövegéhez képest a következő, nemzetközi szinten 1995. november 27-én hatályba lépett módosításokat tartalmazza:

- megváltozott a Megállapodás több pontja az új jelzőtábla-csoportok kialakításának megfelelően mind a besorolás, mind a jelzőtáblák számozása vonatkozásában, figyelemmel arra, hogy az Egyezmény bevezette a különleges szabályokat jelző táblák kategóriáját,

- elhagytak a Megállapodás szövegéből néhány olyan bekezdést, amelyek azért váltak szükségtelenné, mert bekerültek az Egyezménybe,

- érthetőbbé vált egyes rendelkezések (pl. a helyazonosító jelzések) megfogalmazása,

- lehetővé tették a jelzőlámpáknál - a hazánkban már régóta használt - sárga villogó-sárga-piros jelzőlámparendszer alkalmazását,

- beiktatták a „Lakó-pihenő övezet” fogalmát és annak európai jelzőtábláit,

- bevezettek néhány új tájékoztató jelzőtáblát (rádióállomás, WC, fürdőhely).

A Megállapodás szövegének a módosításokkal egységes szerkezetben történő kihirdetésére tekintettel lehetőség van a hatályos jogszabály szövegében fellehető fordítási pontatlanságok rendezésére is. A változtatás - szakmailag lektorált - hiteles fordítás alapján történt.

A 3. §-hoz

A Magyar Népköztársaság Elnöki Tanácsa az Egyezmény és a Megállapodás megerősítése alkalmából a 3. §-ban foglalt fenntartásokat és nyilatkozatokat tette. A fenntartások és nyilatkozatok visszavonását eredményező belső jogi és nemzetközi jogi eljárás lefolytatása időigényes, az jelentősen késleltetné az Egyezmény és a Megállapodás módosításokkal egységes szerkezetbe foglalt szövegének kihirdetését. A visszavonásra irányuló eljárásra a törvény hatálybalépését követően, az Egyezmény és a Megállapodás következő (várhatóan 2005.) módosításának kihirdetését megelőzően kerülhet sor.

A 4. §-hoz

A törvény hatálybalépésével egyidejűleg szükséges az Egyezmény kihirdetéséről szóló 1980. évi 4. törvényerejű rendelet és a Megállapodás kihirdetéséről szóló 1980. évi 6. törvényerejű rendelet hatályon kívül helyezése, figyelemmel arra, hogy jelen törvény az Egyezmény és a Megállapodás módosításokkal egységes szerkezetbe foglalt szövegét tartalmazza.