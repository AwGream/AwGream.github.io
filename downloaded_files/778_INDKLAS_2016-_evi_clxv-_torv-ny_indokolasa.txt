2016. évi CLXV. törvény indokolása

egyes gyermekvédelmi és egészségügyi tárgyú törvényeknek a gyermekek biztonságának és védelmének fokozása érdekében történő módosításáról

-----STARTING---POINT---ALTALANOS--- 

A törvény gyermekek védelméről és a gyámügyi igazgatásról szóló 1997. évi XXXI. törvény, az egészségügyről szóló 1997. évi CLIV. törvény, továbbá az egészségügyi alapellátásról szóló 2015. évi CXXIII. törvény összehangolt módosításával a gyermekek Alaptörvényben garantált védelemhez való jogát kívánja érvényesíteni, megerősítve a gyámhatóság és a gyermekvédelmi jelzőrendszer feladatát, felelősségét, a gyermekvédelmi jelzőrendszer működését.

-----STARTING---POINT---RESZLETES---

Az 1. §-hoz

A törvény kimondja, hogy a gyermekvédelmi jelzőrendszer működésének és működtetésének szakmai módszereit a miniszter közzéteszi a minisztérium honlapján, a gyakorlati alkalmazásuk érdekében. A törvény ezzel elősegíti a veszélyeztetett gyermek érdekében történő egységes fellépést.

A 2. §-hoz

A gyámhatósági eljárásban az együtt nevelkedő testvérek ügyeinek együttes kezelése szükséges, amely különösen fontos a gyermek veszélyeztetettségének feltárásához, az érdekében álló gyámhatósági döntés megalapozásához, a tényállás teljeskörű tisztázásához.

A gyermek külön nevelkedő kiskorú testvérének gyámhatósági ügyéről is pontos ismeretekkel kell rendelkezni a körültekintő döntés meghozatala érdekében.

A 3. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény 48. § (3) bekezdésével összhangban a törvény felhatalmazza a gyámhatóságot a nem mellőzhető meghallgatás, tárgyalás megtartása érdekében az elővezetés ügyészi jóváhagyás nélkül történő foganatosítására, ha azonnali intézkedés szükséges a veszélyeztetett gyermek vagy a gondnokság alá helyezendő, illetve a cselekvőképességet érintő gondnokság alá helyezett személy érdekében.

A 4. §-hoz

A gyámhatósági gyakorlatban több alkalommal előfordul, hogy az eljárás kezdetén nem bizonyítható a gyermek életét, testi épségét, szellemi fejlődését sértő súlyos veszélyeztetés, mivel a kiskorút gondozó szülők elzárkózása és együttműködésük teljes hiánya miatt nincs semmiféle, az intézkedés alapjául szolgáló bizonyítékként használható adat a kiskorú ellátásáról, vagy annak súlyos hiányosságairól.

Indokolt ezért annak törvényi szintű szabályozása, hogy ha a szülő a védőnőt vagy a háziorvost, házi gyermekorvost a gyermek elhelyezéséül szolgáló háztartásba nem engedi be és a velük való együttműködéstől ilyen mértékben elzárkózik, ezen körülmény egyéb, veszélyeztetésre utaló bizonyíték nélkül is alapot szolgálhasson arra, hogy a járási hivatal, mint gyámhatóság a hatósági kényszer alkalmazásával szerezhessen információt a gyermek ellátásáról. Ugyanígy, minden egyéb jelzés nélkül súlyos veszélyeztető oknak minősül a törvény értelmében, ha a szülő a bölcsődei ellátást nyújtó szolgáltatóval, intézménnyel vagy a köznevelési intézménnyel tagadja meg az együttműködést a gyermek gondozása tekintetében.

Az 5. §-hoz

A módosítások folyamatban lévő ügyekben való alkalmazhatóságáról rendelkezik.

A 6. §-hoz

A módosítás lehetővé teszi, hogy a kiskorúak esetében az ellátás visszautasításának tilalma kiterjedjen a háziorvossal/házi gyermekorvossal és védőnővel történő együttműködésre is. A módosítás indoka, hogy az egészségügyről szóló törvény ellátás visszautasítására vonatkozó rendelkezéseit összhangba kell hozni a gyermekek védelméről és gyámügyi igazgatásról szóló 1997. évi XXXI., az alapellátásról szóló 2015. évi CXXIII. törvény szülői/gondozói együttműködési kötelezettségre vonatkozó rendelkezéseivel. A szülő természetesen gyakorolhatja a szabad orvosválasztás jogát.

A 7. §-hoz

Egyértelművé kell tenni, hogy a gyermek veszélyeztetettségére vonatkozó jelzésre vonatkozóan a Gyvt. szabályai az irányadók. Az egészségügyi ágazatban dolgozókra jelenleg is vonatkozik a jelzési kötelezettség, amelynek nem minden esetben, vagy formailag nem megfelelő módon tesznek eleget. A rendelkezés elősegíti azt, hogy a jelzési kötelezettségnek meg tudjanak felelni.

A 8. §-hoz

Jelenleg csak az újszülöttek és a tanköteles korú gyermekek szűrése kötelező, azonban a gyermekek fejlődésének nyomon követése érdekében indokolt a gyakoribb szűrés, mely személyes megjelenést tesz kötelezővé, így a gyermek esetleges veszélyeztetettsége is nagyobb eséllyel kiszűrhető/észlelhető. A törvény értelmében megszűnik az a két lépcsős eljárás, mely szerint a gyermekkori szűrővizsgálatot elmulasztó törvényes képviselő számára előbb írásbeli felszólítás kerül kiadásra.

A 9. §-hoz

A módosítással megvalósul a háziorvossal/házi gyermekorvossal történő együttműködés kötelezettsége, valamint a gyermek státuszának folyamatos személyes kontrollja.

A 10. §-hoz

Egyértelművé kell tenni, hogy a jelzésre vonatkozóan a Gyvt. szabályai az irányadók, az egészségügyi ágazatban dolgozókra jelenleg is vonatkozik a jelzési kötelezettség, amelynek nem minden esetben, vagy formailag nem megfelelő módon tesznek eleget. A rendelkezés elősegíti azt, hogy az egészségügyi alapellátásban dolgozók a jelzési kötelezettségnek meg tudjanak felelni.

A kötelező egészségbiztosítás keretében igénybe vehető betegségek megelőzését és korai felismerését szolgáló egészségügyi szolgáltatásokról és a szűrővizsgálatok igazolásáról szóló 51/1997. (XII. 18.) NM rendelet értelmében egyes gyermekkori szűrővizsgálatokat a területi védőnő jogosult elvégezni. A kiegészítés biztosítja, hogy a szűrővizsgálat törvényes képviselő részéről történő elmulasztása, illetve a védőnő feladatkörébe tartozó szolgáltatások elutasítása esetén a védőnő kötelezően kezdeményezze a népegészségügyi feladatkörében eljáró járási (fővárosi kerületi) hivatalnál a szűrővizsgálat és a védőnő által nyújtott szolgáltatások kötelező igénybevétele elrendelésére irányuló hivatali eljárást.

A 11. §-hoz

2016. január 1-jétől szervezetileg összeolvadt a családsegítés és a gyermekjóléti szolgáltatás, amelynek következtében az elnevezésük is megváltozott. Ezt szükséges átvezetni az egészségügyi alapellátási törvényen is.

-----STARTING---POINT---VEGE---

A 12. §-hoz

Hatályba léptető rendelkezést tartalmaz.