2017. évi CXXXVII. törvény indokolása

a nemzeti versenyképesség növeléséhez szükséges egyes törvénymódosításokról

-----STARTING---POINT---ALTALANOS--- 

A törvény fő célja, hogy további intézkedéseket vezessen be a közműcsatlakozások felgyorsítása és megkönnyítése érdekében.

Ennek érdekében intézkedéseket tesz a hálózati csatlakozással kapcsolatos építési tevékenységet befolyásoló jogszabályi környezet megváltoztatására, egyszerűsítésére. Ezen rendelkezések az ingatlantulajdonosok jogainak megóvása mellett lényegesen meggyorsítják a hálózatok létesítését.

Szükséges az is, hogy az elosztók által nyújtandó egyes szolgáltatások módosuljanak és azt a gyakorlatnak megfelelően alakítsa. Ennek alapján a gázfogyasztó készülékcsere kikerül a műszaki-biztonsági szempontok szerinti felülvizsgálati és terv felülvizsgálati körből, továbbá a műszaki-biztonsági felülvizsgálat helyett bevezetésre kerül a gáztömörség tízévenkénti kötelező, szivárgásellenőrzéssel végzett vizsgálata.

-----STARTING---POINT---RESZLETES---

Az 1. §-hoz

Az épített környezet alakításáról és védelméről szóló 1997. évi LXXVIII. törvény módosítása a hálózati csatlakozás megvalósításának jelentős gyorsítását szolgálja, mivel számos esetben a közterület tulajdonosának nyilatkozata jelentősen meghosszabbítja az eljárás folyamatát, továbbá ösztönzi a közterület tulajdonosát az eljárási határidők betartására.

A 2. §-hoz

A rendelkezés a bejelentett és jogosult villanyszerelők nyilvántartásában szereplő vállalkozások felelősségbiztosítását, valamint a nyilvántartásban kezelhető személyes adatok körét emeli törvényi szintre. Felhatalmazást kap a kormány, hogy a kizárólag a nyilvántartásban szereplő villanyszerelők által végezhető tevékenységi kört meghatározza.

A 3. §-hoz

A rendelkezés a hálózati csatlakozások megvalósítását gyorsítja, miszerint az ott megjelölt, valamint a VET-ben és más jogszabályokban írt feltételek teljesülése esetén egyszerűbb és gyorsabb eljárásrendben lehet az elosztói engedélyesek által új kisfeszültségű elosztóhálózatot létesíteni, úgy, hogy az üzemeltetési és biztonsági követelményeknek is eleget tesz a szabályozás. Ugyancsak egyszerűsödnek a középfeszültségű hálózaton végzett azon építési eljárások, ahol a felhasználó igényének kielégítéséhez csak kisebb közterületet és az igénybejelentő saját ingatlanát érintő területet kell igénybe venni a munkavégzéshez.

A 4. §-hoz

A rendelkezés a korábban létesült és vezetékjoggal rendelkező elosztóhálózatok nyomvonalának új létesítéshez történő igénybevételére vonatkozóan egészíti ki a törvényt. A rendelkezés nagymértékben gyorsítja a csatlakozás kiépítésének folyamatát, ugyanakkor az üzemeltetési és biztonsági követelményeknek is eleget tesz. A módosítással az érintett ingatlantulajdonosok tulajdonhoz fűződő joga nem sérül.

Az 5. és 7. §-hoz

A törvény előírja, hogy az elosztó a csatlakozási igény teljesítését nem kötheti óvadék, letét, előleg vagy más fizetési kötelezettség teljesítéséhez, emellett a csatlakozási igény befogadását sem tagadhatja meg, ha a csatlakozás valamennyi jogszabályi feltétele teljesül.

A 6. §-hoz

Felhatalmazást kap a kormány, hogy a kizárólag a nyilvántartásban szereplő villanyszerelők által végezhető tevékenységi kört meghatározza.

A 8., 12-13. és a 18. §-hoz

A törvény alapján a készülékcsere esetén a tervező végzi a szerelés műszaki-biztonsági szempontból történő ellenőrzését. Ezáltal a felelősség a folyamatban tevőlegesen résztvevő szereplőkre szűkül. A tervezőt a felsőfokú képesítése, szakmai gyakorlata a gázipari előírások, valamint a gázfogyasztó készülékcserére vonatkozó tervek részletes ismerete alkalmassá teszi erre a feladatra. A földgázellátásról szóló 2008. évi XL. törvény 89. § (1) és (3) módosításával a felhasználók számára egyszerűvé és a jelenleginél sokkal rövidebbé válik az eddigi bürokratikus folyamat.

A módosítás alapján törlésre kerül továbbá a csatlakozóvezetékek és felhasználói berendezések műszaki-biztonsági felülvizsgálatának intézménye és szabályozása, tekintettel arra, hogy ez a gyakorlatban nem működik. A műszaki biztonsági felülvizsgálatot az ingatlan tulajdonosa köteles megrendelni, de annak ellenére, hogy ezt a földgázelosztók ingyenesen végzik egyetemes kategória esetén, csak egy töredékük tett eleget a kötelezettségének.

A műszaki biztonsági felülvizsgálat a felhasználókat a légellátással és égéstermék elvezetéssel, valamint a gázvezetékek és kötéseik tömörtelenné válásával kapcsolatos veszélyektől hivatott megóvni. Az időközben módosult a kéményseprésre vonatkozó jogszabály és a gyakorlat megváltozott, kétévente a kéményseprő ellenőrzi a légellátást és füstgázelvezetést. A gázvezetékek és kötéseik tömörtelenné válásával kapcsolatos veszélyek viszont azokon a felhasználási helyeken, ahol a tulajdonos nem tesz eleget a megrendelési kötelezettségének, továbbra is fennállnak. Társasházak esetén ez nem csak a felhasználóra, hanem a környezetükben élőkre is veszélyes, ezért a gáztömörség ellenőrzést szükséges a tulajdonos döntésétől függetlenül kötelezővé tenni. Bevezetésre kerül egy új szolgáltatás - a műszaki biztonsági felülvizsgálat helyett -, amely alapján a földgázelosztó köteles 10 évente szivárgásellenőrzéssel gáztömörséget ellenőrizni a csatlakozóvezetéken és fogyasztói vezetékeken. Ezáltal az ingatlanokon belül üzemelő gázvezetékeken a teljes felhasználói körben megelőzhetővé válnak a gázszivárgásból eredő veszélyek, ezáltal nem csak az ingatlantulajdonosok, hanem a környezetükben élők biztonsága is szavatolt lesz.

E módosítások miatt szükséges hatályon kívül helyezni a kéményseprő-ipari tevékenységről szóló 2015. évi CCXI. törvény 2. § (4) bekezdés f) pontját, a gáz csatlakozóvezetékek és a felhasználói berendezések műszaki-biztonsági felülvizsgálatával kapcsolatos bejelentések ügyében eljáró hatóság kijelöléséről szóló 118/2014. (IV. 3.) Korm. rendeletet, továbbá a gáz csatlakozó vezetékek és felhasználói berendezések műszaki-biztonsági felülvizsgálatáról szóló 19/2012. (VII. 20.) NGM rendeletet és a gáz csatlakozóvezetékek és felhasználói berendezések műszaki javításával kapcsolatos mulasztások bejelentésének eljárási szabályairól szóló 29/2014. (IV. 3.) BM rendeletet a jogalkotásról szóló 2010. évi CXXX. törvény 13. § (1) bekezdése alapján.

A 9. és 11. §-hoz

Törvényi szintre emeli azt az alapelvet, hogy a mentességi határt meghaladó vezeték esetén csak az a feletti részre kell díjat fizetni. A törvény szerint továbbá a földgázelosztó a csatlakozási igény teljesítését nem kötheti óvadék, letét, előleg vagy más fizetési kötelezettség teljesítéséhez, valamint a csatlakozási igény befogadását sem tagadhatja meg, ha a csatlakozás valamennyi jogszabályi feltétele teljesül.

A 10. §-hoz

Felhatalmazó rendelkezés.

A 14. és 16. §-hoz

A víziközmű-szolgáltató a bekötési igény befogadását nem tagadhatja meg, ha a csatlakozás valamennyi jogszabályi feltétele teljesül.

A 15. §-hoz

A rendelkezés a nyilvántartásában szereplő kivitelezési jogosultsággal rendelkező vízszerelők felelősségbiztosítását, valamint a nyilvántartásban kezelhető személyes adatok körét emeli törvényi szintre.

-----STARTING---POINT---VEGE---

A 17. §-hoz

Hatályba léptető rendelkezés.