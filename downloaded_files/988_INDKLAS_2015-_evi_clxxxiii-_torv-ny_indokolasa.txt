2015. évi CLXXXIII. törvény indokolása

a vad védelmével, a vadgazdálkodással, valamint a vadászattal összefüggő egyes törvények módosításáról

-----STARTING---POINT---ALTALANOS--- 

A vad védelméről, a vadgazdálkodásról, valamint a vadászatról szóló 1996. évi LV. törvényt (a továbbiakban: vadgazdálkodási törvény) közel húsz évvel ezelőtt fogadta el az Országgyűlés. Az azóta bekövetkezett társadalmi, gazdasági és technikai változások indokolják, hogy a vadgazdálkodási törvény egyes rendelkezései - melyek idejétmúltnak bizonyultak - aktualizálásra és kiegészítésre kerüljenek. A módosítást széleskörű társadalmi egyeztetés előzte meg, tekintettel arra, hogy a 2014. év folyamán az Országos Magyar Vadászati Védegylet, az Országos Magyar Vadászkamara, valamint a Nemzeti Agrárgazdasági Kamara is kezdeményezte a vadgazdálkodási törvény módosítását.

A törvény sarokköve, hogy a természeti és ökológiai adottságokhoz alkalmazkodó tájegységi vadgazdálkodási szemlélet bevezetésén keresztül, stabil gazdálkodási keretek megteremtésével választ adjon az ágazat egy vadászatra jogosult szintjén kezelhetetlen kérdéseire. A tájegységi vadgazdálkodási rendszer működtetését az előterjesztő - figyelemmel a társadalmi igényekre - kizárólag állami szerepvállalással tartja kivitelezhetőnek, melynek következtében a vadgazdálkodásért felelős minisztérium szervezeti rendszerébe integrált szakirányítói rendszer kiépítésére, tájegységi fővadászi rendszer kialakítására van szükség.

Az elmúlt két vadgazdálkodási üzemtervi ciklus bizonyította, hogy a kiszámíthatóságot és a gazdálkodói stabilitást a legalább 3000 hektáron gazdálkodó vadászatra jogosultak, és a jelenleginél csak jóval hosszabb (20 éves) üzemtervi ciklus képes szavatolni. Ugyancsak a kiszámíthatóság jegyében a törvény megtartja a földtulajdonosok döntési kompetenciáját a vadászterületek kialakítása során, emellett azonban a területkialakítás eljárását oly módon kívánja újraszabályozni, hogy a vadászati hatóságnak aktív szerepvállalást ír elő.

Az ágazati szereplők és az érdekképviseleti szervek véleményét is figyelembe véve szükséges a vadászati jog hasznosítási módjának tisztázása, tekintettel arra, hogy bebizonyosodott, hogy a formátlan jogközösségként működő földtulajdonosi vadászati közösségek működése nem nyújt megfelelő szakmai alapokat, és jogi értelemben sem jelent tiszta helyzetet. Erre tekintettel indokolt a vadászati jog kötelező haszonbérletbe adásának bevezetése amellett, hogy a haszonbérlők körének szervezeti formáit a törvény továbbra is meghatározza. Emellett a tulajdonosi közös képviselő jogai és kötelezettségei is tisztázásra kerülnek, valamint előírás, hogy a haszonbérlőnek az adott vadászati évre vonatkozóan, a haszonbérleti díj 90%-át - haszonbérleti díj előlegként - előre kell fizetnie.

A hivatásos vadászok munkakörülményeinek javítása fennálló célja az ágazati szereplőknek. A törvényben sor kerül a hivatásos vadászok alkalmazási követelményeinek újbóli meghatározására, valamint a munkahelyvédelmet biztosító, megkezdett 4000 hektáronkénti kötelező alkalmazás előírására.

A vadgazdálkodás statisztikai bázisának és stratégiai tervezési lehetőségeinek fenntartása érdekében továbbra is indokolt a háromszintű vadgazdálkodási tervezés megtartása oly módon, hogy a vadászatra jogosultaknak minél szűkebb, kizárólag a vadgazdálkodást érintő tervezési feladatai legyenek, ezzel csökkentve a jogosultak adminisztratív terheit.

A vadgazdálkodási ágazat meghatározó problémáját, a vadkárokhoz kapcsolódó kérdéskört a módosítás új alapokra kívánja helyezni. Ennek legfontosabb eleme, hogy rögzítésre kerül az, hogy a vadállomány nemzeti értékünk és a természetes életközösségek része, így nem tekinthető rendellenességnek a mező- és erdőgazdasági területeken történő megjelenése. Ebből következően a vad táplálkozása a gazdálkodás természetes velejárója, melyet a gazdálkodó meghatározott értékhatáron belül köteles elviselni. Ennek mértéke az okozott kár 10 százaléka.

Jelentős változást hoz a vadgazdálkodási törvényben a vadkárok megelőzése tekintetében, hogy tételesen meghatározásra kerültek mind a vadászatra jogosult, mind pedig a földhasználó kötelezettségei, melytől a vitás helyzetek számának csökkenése várható. A vadkárfelméréssel kapcsolatos részletszabályok, valamint az egységes vadkárfelmérési eljárásrend rendeleti szintű kidolgozása szükséges a jövőben.

A törvény további fontosabb törekvése, hogy a vadgazdálkodás szakmai hátterét megerősítse, és a vadászatra jogosultak munkájában a jelenleginél magasabb szakmai követelményrendszert támasszon. Ehhez a tájegységi vadgazdálkodáson keresztül megadja a kellő szakmai alapokat, ugyanakkor új szemléletben közelít meg számos szakmai elemet, úgymint a hivatásos vadászok kérdését, a trófeagazdálkodás szakszerűségét, a szabadterületi vadállomány védelmét, a tiltott módon és eszközzel történő vadászat kérdését, a vadászat rendjét, valamint az ezekhez rendelhető szankciók rendszerét.

Ezen felül a törvény kiemelt hangsúlyt fektet a hagyományos vadászati módok támogatására, így a vadászíjászat, ragadozó madárral történő vadászat, csapdázás, elöltöltő fegyveres vadászat, magyar agárral történő agarászat tekintetében.

A vadászat gyakorlatával kapcsolatosan számos rugalmas szabály került beépítésre, valamint eltörlésre kerül számos vadászatra jogosultat és vadászó személyt érintő adminisztratív teher.

Tekintettel arra, hogy a törvény jogszerű tevékenységként kívánja szabályozni az elöltöltő fegyverek használatával történő vadászat egyes formáit, így elengedhetetlen a lőfegyverekről és lőszerekről szóló 2004. évi XXIV. törvény módosítása, valamint a szolgálati igazolvány és a szolgálati jelvény visszavonhatósága érdekében az az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény módosítása is.

Össztársadalmi igény a biológiai sokféleség megőrzése, a Magyarországon vadászható állatfajok állományainak fenntartható megőrzése a szakszerű vadgazdálkodás segítségével, biztosítva a természetvédelemmel, az erdő- és mezőgazdálkodással kapcsolatos összhang megteremtését. Az új szabályozás egyrészt figyelembe veszi a társadalmi és szakmai szervezetek részéről megfogalmazott igényeket, másrészt a hagyományos vadgazdálkodás értékeire építve a fenti összhang megteremtésével segíti a stabil és tartamos vadgazdálkodási környezet kialakítását.

-----STARTING---POINT---RESZLETES---

Az 1-2. §-hoz

Technikai jellegű módosításként pontosítja a vadgazdálkodási törvény hatályát, továbbá a vadászati jog gyakorlásával, hasznosításával kapcsolatos kötelezettségek és jogok érintett ágazatokkal összhangban való alkalmazását határozza meg.

A 3. §-hoz

Új kifejezésként bevezeti a tulajdonosi közösség fogalmát a korábbi, jogalkalmazási értelmezési problémákat felvető földtulajdonosok vadászati közössége fogalom helyett.

A 4. §-hoz

A vadászterület határainak megállapításának pontosítását végzi el, figyelemmel a létrehozandó tájegységek határaira is.

Az 5. §-hoz

A törvény egyrészről egyértelműsíti a vad sebzésével kapcsolatos szabályokat, másrészről a zárttéri vadtartás tekintetében meghatározza, hogy a vadászatra jogosulttal kötött eltérő megállapodás hiányában az üzemeltető tulajdonában van a zárttéren jogszerűen tartott vad, szemben a szabad területen élő vad állami tulajdonjogával.

A 6-7. §-hoz

A törvény - figyelemmel a 2017. február végén lejáró üzemtervi ciklusra - megteremti a szükséges jogi környezetet a földtulajdonosok és a tulajdonosi közösségek számára, hogy kialakítsák az új vadászterületeket, meghozhassák a tulajdonosi közösség jogkörébe utalt döntéseket, valamint képviseletükre alkalmas közös képviselőt válasszanak, továbbá meghatározza a tulajdonosi közösség működésének szabályait. A vadászterületek kialakításában tapasztalható korábbi anomáliákra, a nagyszámú, elhúzódó peres ügyekre, valamint a vadállomány tartamos hasznosítására tekintettel a törvény a területkialakítás során a vadászati hatóságnak aktív szerepvállalást ír elő, meghagyva a földtulajdonosok döntési szabadságát.

A 8. §-hoz

A törvény egyértelműen meghatározza, hogy a 2017. március 1-jén kezdődő új üzemtervi ciklusban társult vadászati jog esetén a vadászati jog kizárólag haszonbérbe adás útján hasznosítható.

A 9. §-hoz

A törvény meghatározza a társult vadászati jog esetén a döntéshozatal feltételrendszerét, és a jogorvoslat módját.

A 10. §-hoz

A törvény egyértelműen tiltja a vadászati jog alhaszonbérletbe adását, továbbá a földtulajdonosi érdekek védelmében új rendelkezésként előírja, hogy a vadászatra jogosult haszonbérleti díj előleget fizessen a vadászati év kezdetét megelőzően.

A 11-12. §-hoz

Iránymutatást ad a haszonbérleti díj mértékének meghatározásához, gátat kíván vetni a vadászterületen történő indokolatlan kerítésépítéseknek, meghatározza a következő vadgazdálkodási üzemtervi ciklus időtartamát, továbbá megteremti annak a lehetőségét, hogy a vadászati hatóság a vadászatra jogosult vadgazdálkodási tevékenységét hatékonyan ellenőrizhesse.

A 13-14. §-hoz

A vadászterület határának megállapítására, megváltoztatására vonatkozóan tartalmaz rendelkezéseket.

A 15. §-hoz

A vadászterület különleges rendeltetésének közérdekből történő megállapításával kapcsolatos rendelkezéseket pontosítja.

A 16. §-hoz

A vadászati jog kényszerhasznosítása esetén vezet be egyértelműsítő szabályokat.

A 17-18. §-hoz

A törvény a zárttéri vadtartással kapcsolatos általános és részletszabályokat egy új fejezetben, egységes logikai szerkezetben helyezi el a törvényben. Egyértelműbb és részletesebb előírásokat tartalmaz a létesítésre és a fenntartás módjára, ezzel párhuzamosan hatékonyabb ellenőrzést tesz lehetővé a vadászati hatóság részére.

A 19. §-hoz

A törvény a vadgazdálkodási, vadászati létesítmények - ideértve a tartós telepítésű kerítéseket is - vadászterületen történő kialakítására, engedélyezésére ad részletszabályokat.

A 20-21. §-hoz

A törvény a tiltott vadászati eszközöket és módokat sorolja fel, illetve részletesen előírja, hogy melyek azok a kivételes esetek, amikor bizonyos - egyébként tiltott - vadászati eszköz vagy mód alkalmazására indokolt érdekből mégis sor kerülhet.

A 22-27. §-hoz

A tájegységek bevezetésére figyelemmel újraszabályozza a vadgazdálkodási tervezés háromszintű rendszerét, egyszerűsítve és pontosítva azt. Meghatározza továbbá a vadgazdálkodással kapcsolatos nyilvános adatok körét is.

A 28. §-hoz

A hivatásos vadászokra vonatkozó előírások részbeni újraszabályozásával kívánja a hivatásos vadász szaktudásának érvényre kerülését, erkölcsi és anyagi megbecsülését elősegíteni. Ebben kiemelkedő szerepet játszik annak egyértelműsítése, hogy a törvény meghatározza a hivatásos vadász munkavégzésének módját és feltételrendszerét, jogait és kötelezettségeit.

A 29. §-hoz

A törvény e szakasza a vadászat általános rendjén belül tartalmaz egy pontosító rendelkezést, csökkentve és egyszerűsítve a vadászatra jogosult adminisztrációs terheit a tudományos kutatási tevékenységek folytatása esetén.

A 30-36. §-hoz

A vadászati tevékenység gyakorlása során betartandó adminisztratív szabályok körét rendezi. Részletesen meghatározza, hogy milyen személyi és tárgyi feltételekkel lehet Magyarországon jogszerűen vadászni.

A 37. §-hoz

A vonatkozó nemzetközi jogi normák figyelembevételével tételesen meghatározza, hogy a vadászat gyakorlása során mely eszközök és eljárások alkalmazása minősül a vadászat rendje megsértésének.

A 38-40. §-hoz

Az elejtett vad trófeájával kapcsolatos adminisztratív szabályokat egyértelműsíti. A vadgazdálkodás szakmai szempontjainak erősítése érdekében az ismétlődő szakszerűtlen elejtések esetén lehetőséget teremt a vadászatra jogosulttal szembeni szankciók alkalmazására. A törvény egyértelműen elkülöníteni rendeli a zárttéren tartott és hasznosított trófeás vad trófeabírálati adatait. Létrehozza az Országos Trófeabírálati Testületet, amely országos hatáskörrel, másodfokú fórumot biztosít a trófeabírálattal kapcsolatos vitás kérdések rendezésére, illetve dönt a trófea nemzeti értékké nyilvánításáról, gondoskodik a hazai trófea-ranglista - zárttéri vadtartó létesítményben elejtett trófeától elkülönített - vezetéséről, illetve engedélyezi a nemzeti értékké nyilvánított trófea Magyarország területéről való kivitelét.

A 41-43. §-hoz

A vadkár fogalmát az eddigiektől némileg eltérően határozza meg, tekintettel arra, hogy kimondja, hogy a vadállomány nemzeti értékünk és a természetes életközösségek része, ezért nem tekinthető rendellenességnek a mező- és erdőgazdasági területeken történő megjelenése. Ebből következően táplálkozása a gazdálkodás természetes velejárója, melyet a gazdálkodó meghatározott értékhatáron belül köteles viselni. Ennek mértéke az okozott kár 10 százaléka.

A törvény ez eddiginél sokkal részletesebben határozza meg a vadkár megelőzésében érdekelt felek kötelezettségeit, tisztázza a felelősségi, az együttműködési viszonyokat és felróhatóság esetén a mulasztó felet teszi felelőssé a bekövetkezett károkért, egyben pontosítja a vadkárfelmérési szabályokat is.

A 44. §-hoz

A módosítás megteremti a vadkár alap létrehozásának szabályait és meghatározza az annak működtetésére vonatkozó rendelkezéseket. A módosítás értelmében a vadászatra jogosult köteles vadkár alapot létrehozni, és azt elkülönített számlán kezelni, aminek célja, hogy a vadkár-térítés pénzügyi feltételei folyamatosan rendelkezésre álljanak. A vadkár alap számlán szereplő összeg kizárólag a vadkár térítéssel összefüggő, egyezséggel, vagy jogerős bírósági ítélettel megállapított vadkár megfizetésére használható fel. A vadkár alap képzése szabályainak betartását a vadászati hatóság ellenőrzi. Ha a vadászatra jogosult ezen szabályokat megszegi, akkor szankcióként végső esetben a vadászati hatóság a vadászatra jogosultat törli a nyilvántartásból.

A 45-47. §-hoz

A törvény logikailag egy fejezeten belül rendezve tartalmazza a vadgazdálkodással, vadászattal kapcsolatos előírások megsértőivel szemben alkalmazható jogkövetkezményeket. A kiszabható bírságok összege a korábbiakhoz képest emelkedett - a jogalkotó szándéka szerint növelve a visszatartó erőt is - tekintettel arra, hogy ezen összegek az elmúlt 10 évben nem változtak.

A 48-49. §-hoz

A törvény új elemként bevezeti a tájegységi fővadász intézményét, valamit részletesen meghatározza az általa ellátandó feladatköröket.

Az 50. §-hoz

A törvény a felhatalmazó rendelkezések körének szükséges kiegészítéseit tartalmazza.

Az 51. §-hoz

A törvény beépíti a vadgazdálkodási törvénybe az Európai Unió jogának való megfeleléssel kapcsolatos rendelkezéseket.

Az 52-54. §-hoz

Az átmeneti, a szövegcserés és a hatályon kívül helyező rendelkezéseket tartalmazza.

Az 55. §-hoz

A lőfegyverekről és lőszerekről szóló 2004. évi XXIV. törvény (a továbbiakban: Ftv.) módosítását is tartalmazza annak érdekében, hogy a vad védelméről, a vadgazdálkodásról, valamint a vadászatról szóló 1996. évi LV. törvény 2016. július 1-jével hatályba lépő módosításával összhangban legyen. Azért, hogy az elöltöltő fegyverek vadászati célú használatát korlátozó akadályok a fegyverjogi szabályozás oldaláról is elháruljanak, az Ftv. előírásai értelmében hatósági engedély alapján végezhető tevékenységek körében az elöltöltő fegyverek vadászati célú használatát is meg kell jeleníteni.

Az 56. §-hoz

Az Ftv. 3/A. § (1) bekezdésének jelenlegi szövege a fegyvertartás, illetve a házilagos lőszerszerelés és -újratöltés mellett nem utal az elméleti és jártassági követelményeknek a fegyverhasználat engedélyezése érdekében történő előírásának lehetőségére, jóllehet az elméleti felkészültség, illetve a biztonságos fegyverhasználatban való jártasság igazolását is magában foglaló általános követelményrendszert az elöltöltő fegyverek vadászati célú használatára jogosító engedélyt kérelmezőkre is indokolt kiterjeszteni.

A törvényszöveg ezirányú módosítása nem változtat a hatósági engedélyezés általános feltételeként meghatározott követelmények mibenlétén, a tevékenységvégzés tehát - eltérő törvényi rendelkezés hiányában - változatlanul kizárólag a megkövetelt jártasságukról a jogszabályban előírt módon számot adott, tizennyolcadik életévüket betöltött, cselekvőképes személyek számára lesz, illetve marad engedélyezhető.

Az 57. §-hoz

A vadászati tárgyú jogszabályok irányadó előírásaira figyelemmel a rendőrhatóságnak a vadászati hatóság felé fennálló tájékoztatási kötelezettségét az elöltöltő fegyver vadászati célú használatára jogosító engedély rendőrség általi visszavonásának esetére is indokolt kiterjeszteni.

Az Ftv. 6. § (2) bekezdését érintő módosítás mindemellett a törvényben jelenleg tévesen szereplő hivatkozást is megfelelően korrigálja.

Az 58-59. §-hoz

A lőfegyver-kereskedők ellenőrzési, regisztrációs és adatszolgáltatási kötelezettségeként előírt feladatokat a törvényben foglalt fogalom-meghatározás szerint lőszeralkatrésznek (lőszerelemnek) minősülő feketelőpor forgalmazására is indokolt kiterjeszteni annak érdekében, hogy lehetővé váljon a forgalomban lévő robbanásveszélyes lőporkészletek mennyiségének folyamatos hatósági nyomonkövetése.

A folyamatos nyomonkövethetőség biztosítása érdekében a törvény akként rendelkezik, hogy a lőfegyver-kereskedő által a forgalmazott lőszerelem mennyiségére vonatkozóan regisztrált adattartalom a nyilvántartásba vételét követően nem selejtezhető.

A 60. §-hoz

A törvényben szereplő Ftv. módosítás az ezirányú adatigénylésre jelenleg is felhatalmazott hatóságok mellett a rendőrség terrorizmust elhárító szervét - a Terrorelhárítási Központot (TEK) - is feljogosítja a lőfegyver-kereskedő által a forgalmazott lőszerelem mennyiségére vonatkozóan regisztrált adattartalom szolgáltatásának igénylésére.

A 61. §-hoz

A módosuló felhatalmazó rendelkezések - a jogalkotásra kötelezett címzetti kört, illetve a korábban hatályban volt szabályozás alapján fennálló jogalkotási feladat- és hatásköröket érintetlenül hagyva - a rendeleti úton történő szabályozás lehetőségét az elöltöltő fegyverek vadászati célú használatának lehetővé tétele nyomán újonnan jelentkező szabályozási területekre is kiterjesztik.

A 62. §-hoz

A szabályozás egységét, valamint az Ftv. szövegének koherenciáját fenntartani hivatott jogtechnikai jellegű szövegpontosításokat megállapító szövegcserés módosító rendelkezések.

A 63. §-hoz

Az elöltöltő fegyverek vadászati célú használatának hatósági engedélyezését lehetővé tevő fegyverjogi szabályozás - a vadászati tárgyú jogszabályok hasonló jogpolitikai célt szolgáló módosításához igazodva - 2016. július 1-jén lép hatályba.

-----STARTING---POINT---VEGE---

A 64. §-hoz

A hatályba léptető rendelkezéseket tartalmazza.

A 65. §-hoz

Felsorolja az Európai Unió jogának való megfeleléssel kapcsolatos rendelkezéseket.