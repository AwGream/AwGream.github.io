1992. évi XL. törvény indokolása

a Magyar Népköztársaság és a Csehszlovák Szocialista Köztársaság között a Gabcikovo-Nagymarosi Vízlépcsőrendszer megvalósításáról és üzemeltetéséről Budapesten, 1977. évi szeptember hó 16. napján aláírt szerződést kihirdető 1978. évi 17. törvényerejű rendelet, valamint a szerződés módosításáról Prágában 1983. év október hó 10. napján aláírt jegyzőkönyvet kihirdető 1984. évi 6. törvényerejű rendelet hatályon kívül helyezéséről

Az Országgyűlés 26/1991. (VI. 23.) OGY határozatba foglalta, hogy a Bős-Nagymarosi Vízlépcsőrendszer vagy bármely főlétesítményének üzembehelyezése az érintett területeken súlyosan hátrányos ökológiai és gazdasági következményekkel járna, ezért az 1977. évi államközi szerződés közös megegyezéssel történő megszüntetésére irányuló tárgyalások folytatására kérte fel a Kormányt.

Az 1991. év december hó 2-i budapesti kormányközi tárgyalásokat követően a magyar fél tárgyalási javaslatának ismételt elutasítása, valamint a cseh és szlovák fél jogsértő és egyoldalú lépései a Duna elterelésére a magyar kormányt az 1977. évi államközi szerződés felmondásának kényszerhelyzetébe hozták.

A 12/1992. (IV. 4.) OGY határozat felhatalmazta a Kormányt az 1977. évi szerződés megszüntetésére, amennyiben a cseh és szlovák fél 1992. április hó 30. napjáig nem állítja le az 1977. évi államközi szerződéssel ellentétes munkálatokat. A cseh és szlovák fél folytatta az építkezést, ezért a Kormány 1992. május 19-én átadta a Cseh és Szlovák Szövetségi Köztársaság képviselőinek az 1977. évi államközi szerződés 1992. május 25-i hatállyal történő megszüntetéséről szóló szóbeli jegyzéket és nyilatkozatot.

Az 1977. évi államközi szerződést és módosítást a jelen törvénytervezettel hatályon kívül helyezni kívánt törvényerejű rendeletek hirdették ki. Indokolt, hogy a nemzetközi kötelezettségvállalás megszűnésével egyidejűleg a hatályukat veszítsék a magyar jogrendszer ugyanezen szabályai.