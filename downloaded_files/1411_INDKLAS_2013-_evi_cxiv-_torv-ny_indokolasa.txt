2013. évi CXIV. törvény indokolása

a szippantott szennyvízre vonatkozó rezsicsökkentésről, valamint egyes törvényeknek a további rezsicsökkentéssel összefüggő módosításáról

-----STARTING---POINT---ALTALANOS--- 

A törvény elsődleges célja a nem közművel összegyűjtött háztartási szennyvíz (szippantott szennyvíz) és a kéményseprő-ipari közszolgáltatás díjának 10%-os csökkentése, a hulladékról szóló 2012. évi CLXXXV. törvény és a rezsicsökkentésről szóló 2013. évi LIV. törvény fogyasztóvédelmi szabályokkal történő kiegészítése.

A törvény a vízgazdálkodásról szóló 1995. évi LVII. törvényt érintő rendelkezésekben foglalt közszolgáltatási díj 10%-os csökkentését tűzi ki célul.

A törvény célja, hogy a rezsicsökkentés a lakossági fogyasztók számláiban is ténylegesen realizálódjon. Ennek megfelelően a közszolgáltató köteles a számlán tájékoztatni a felhasználóit a rezsicsökkentés következtében megvalósult megtakarításaikról is, továbbá a rezsicsökkentés teljesülése érdekében előírt kötelezettségei nem teljesítése esetén - a többi szolgáltatási területhez hasonlóan - kötbérfizetési kötelezettség terheli.

Az előírások betartását a fogyasztóvédelmi hatóság ellenőrzi, melyek teljesítéséről a közszolgáltató rendszeres adatszolgáltatásra köteles.

-----STARTING---POINT---RESZLETES---

Az 1. §-hoz

A törvény 1. §-a meghatározza a díjcsökkentés mértékét, minden természetes személy ingatlantulajdonos vonatkozásában a számla végösszegében törvényi szinten szükséges szabályozni a 10%-os célértéket, amelyet a számla egészére vonatkozóan kell értelmezni a nem közművel összegyűjtött szennyvíz közszolgáltatási díjának vonatkozásában.

A 2. §-hoz

A társasházak és lakószövetkezetek vonatkozásában a rendszer lehetőséget teremt a közszolgáltatók részére a bevallott fogyasztás ellenőrzésére.

A 3. §-hoz

A közszolgáltató tájékoztatási kötelezettsége a fogyasztó felé a 10%-os csökkentésről fontos érdeke a fogyasztónak.

A fogyasztóvédelemről szóló 1997. évi CLV. törvény (a továbbiakban Fgytv.) 14. § (1) bekezdése alapján a fogyasztót írásban tájékoztatni kell a szolgáltatás díjáról. Indokolt annak törvényi szintű rögzítése, hogy ezen tájékoztatás megilleti a társasházakat és lakásszövetkezeteket is, akik nem minősülnek az Fgytv. alkalmazásában fogyasztónak, továbbá, hogy a szolgáltatás igénybe vevőjét a közszolgáltatónak ezzel egyidejűleg tájékoztatnia kell arról, hogy a rezsicsökkentést díjaiban érvényesítette.

A 4. §-hoz

A jogszabályi rendelkezés a szabályozás teljes körűségét biztosítja kiterjesztve azt a költségvetési szervekre és minden más tulajdonosra is.

Az 5. §-hoz

A törvényi szabályok közül kiemelendő, hogy a természetes személy ingatlantulajdonos részére megállapított díjak alkalmazására, és az azzal összefüggő tájékoztatásra vonatkozó előírások megsértése esetén a fogyasztóvédelmi hatóság jár el.

-----STARTING---POINT---VEGE---

A 6. §-hoz

Hatályba léptető rendelkezés, amely a jogszabályszerkesztésről szóló 61/2009. (XII. 14.) IRM rendelet 50. §-a értelmében itt helyezendő el.

A 7. §-hoz

Sarkalatossági záradékot tartalmaz.

A 8-14. §-hoz

Az állami vagyonról szóló 2007. évi CVI. törvény módosítása a jogalkalmazás körében keletkezett nagy horderejű gazdasági kérdések tisztázása és megoldásának előmozdítása érdekében sürgősséggel szükséges.

Az állam nevében történő tulajdonosi joggyakorlás egységes rendszerét jelentősen megbontotta a települési önkormányzatok fekvőbeteg szakellátó intézményeinek átvételével összefüggő átalakítás, melynek keretében a Gyógyszerészeti és Egészségügyi Minőség- és Szervezetfejlesztési Intézet (GYEMSZI) látja el az állam tulajdonosi jogainak gyakorlásával összefüggő feladatokat, és további, törvényekben kijelölt tulajdonosi joggyakorlók megjelenése, ezért a tulajdonosi joggyakorlás rendszerének a hatályos Vtv. szerinti szisztémáját ennek megfelelően kell módosítani.

A vagyonkezelésre vonatkozó törvényi előírások bővítésére a gyakorlatból származó jogalkalmazási problémák kiküszöbölése miatt van szükség.

A módosítás egyfelől valamennyi tulajdonosi joggyakorló részére lehetővé teszi, hogy vagyonkezelési szerződést kössön. A GYEMSZI már ezt megelőzően is kötött vagyonkezelési szerződést, az MFB Zrt.-re pedig nem irányadó az előírás, lévén csak társasági üzletrészek felett gyakorol tulajdonosi jogokat, melyekre nézve vagyonkezelői jogviszony nem létesíthető.

Kiterjeszti a jogviszony hatályát mindazon vagyonelemre is, amely pl. kitermelés, bontás, megosztás útján a vagyonkezelt vagyonból újonnan jön létre, továbbá mindarra, amely a jogviszony fennállása alatt válik a vagyon részévé (pl. alkotórész, tartozék,stb.).

A forrásfelhasználást akadályozó jogszabályi korlátok felmérése során gyakran került elő az Nvtv. 11. § (7) bekezdésének utolsó mondata, melyre hivatkozva a földhivatalok (az okirati elv alapján) kérik a vagyonkezelési szerződés benyújtását. Emellett az adásvételi- vagy a kisajátítási eljárásban részt vevő felek Közös Nyilatkozat benyújtására is kötelezettek a vagyonkezelői szerződések alapján, ami szintén jelentős mértékben elnyújtja az ingatlan-nyilvántartásba történő bejegyzést.

A módosítás előírja, hogy ha a vagyonkezelő törvényi kijelölése nem egyedileg, hanem vagyoni kör megjelölésével olyan személyre vonatkozik, aki már rendelkezik vagyonkezelési szerződéssel (pl. NIF, MK stb.), a kijelölt vagyonkezelő egyoldalú, írásbeli nyilatkozattal köteles bejelenteni a tulajdonosi joggyakorló felé, ha a fennálló vagyonkezelési szerződése hatálya alatt új állami vagyon keletkezett. Ez esetben nem kerül sor új szerződés megkötésére, amennyiben a vagyonkezelői jognak az ingatlan-nyilvántartásba történő bejegyzése szükséges, erre. az egyoldalú nyilatkozat alapján - az érintett vagyoni körre vonatkozó vagyonkezelési alapszerződés alapján - kerülhet sor.

A vagyonkezelőkre előírt visszapótlási kötelezettségre vonatkozóan a visszapótlás, mint az értékmegőrzés intézményének a szabályozása és gyakorlata közötti összhang megteremtésére törekszik. A hatályos jogszabályi előírások alapján a lehetséges vagyonkezelők köréből visszapótlásra az ún. egyéb vagyonkezelők kötelezettek, a központi költségvetési szervek jelenleg sem és az MNV Zrt. közvetlen kezelésében lévő állami vagyon sem, hozzávetőlegesen az MNV Zrt. tulajdonosi joggyakorlásában lévő állami vagyon értékéből kb. 12%-ra vonatkozik a visszapótlási kötelezettség, 88%-ára jelenleg sem vonatkozik.

A valós visszapótlási kötelezettség mértéke nem ismert két okból:

- a 145 egyéb vagyonkezelőből csak a fele, 73 adott információt, 72 nem,

- vagyonkezelők által végzett, de még el nem számolt beruházások mértékéről nincs információ.

A 145 egyéb vagyonkezelő közül a náluk lévő állami vagyonról a főkönyvi adatok alapján 2011-ben 73-an jelentették a visszapótlási kötelezettségüket, de csak 4-en teljesítették nagyságrendileg elenyésző - pár százezer forintot jelentő - összegben. Ezzel szemben az MNV Zrt. alakulása óta felhalmozódott, le is jelentett, de nem teljesült visszapótlási kötelezettség megközelítőleg 150 Mrd Ft, amely a folyó gazdasági év végére elérheti a 200 Mrd forintos nagyságrendet is.

Az állami vagyont vagyonkezelési jogviszony keretében hasznosító önkormányzatok és egyes közszolgáltatást, közfeladatot ellátó gazdálkodó szervezetek (pl. víziközművek, közlekedési társaságok), az ún. egyéb vagyonkezelők, azaz a kötelezetti oldal részéről jogosnak tűnik az igény az adott esetben állami feladat ellátásához szükséges vagyonkezelési jogviszonyokhoz fűződő visszapótlási kötelezettség enyhítésére, mivel egyfelől ez a kötelezettség ellentmond annak az elvnek, miszerint a nemzeti vagyon alapvető rendeltetése a közfeladat ellátásának biztosítása [Nvtv. 7. § (1) bek.], másfelől pedig a visszapótlás anyagi fedezete sem biztosított számukra.

Megtartja, sőt törvényi szinten definiálja a visszapótlási kötelezettséget, mint az értékmegőrzés eszközét. Kizárólag az alapfeladatként vagy főtevékenységként közfeladatot ellátó vagyonkezelők részére biztosítaná a törvényi mentesítést a kötelezettség alól. A kötelezettséget (a céltartalék képzéssel együtt) és a mentesítést az MNV Zrt. a vagyonkezelési szerződésben rögzíti.

A Vtv. 69/A. §-ára vonatkozó módosítás szerinti vagyonrendezés célja, hogy az érintett vagyonelemek használatának jogcíme és a nyilvántartások összhangba kerüljenek, és az állami vagyon működtetésére, használatára és nyilvántartására vonatkozó szabályoknak megfelelhessenek.

Ugyanakkor a vasútüzemhez szükséges, vagyonrendezéssel érintett vagyonelemek funkciójában, rendeltetésében és birtoklásában nem áll be változás.

A 15. §-hoz

A módosítás azt a célt szolgálja, hogy a rezsicsökkentés a természetes személy igénybevevőket érintően a kéményseprő-ipari közszolgáltatás tekintetében is megvalósuljon, melyről a szolgáltatást igénybe vevőket, valamint a fogyasztóvédelmi hatóságot a közszolgáltatónak tájékoztatnia kell. Az előírások betartásának ellenőrzése a fogyasztóvédelmi hatóság feladata.

A módosítás másik célja a más ágazatokban megvalósuló rezsicsökkentéssel összhangban az, hogy a kéményseprő-ipari közszolgáltatás területén is megvalósuljon a 10%-os díjcsökkenés a lakosság vonatkozásában. Az önkormányzatoknak a 2013. január 1-jén hatályba lépett végrehajtási rendeletek figyelembe vételével kell rendeletükben meghatározni a közszolgáltatás díját. Amennyiben ez az új követelmények szerint megállapított díj magasabb, mint a 2013. június 30-i díj 10%-kal csökkentett összege, akkor az önkormányzatnak ismét felül kell vizsgálnia és szükség szerint módosítania rendeletét annak érdekében, hogy a közszolgáltatás díja legalább 10%-kal alacsonyabb legyen a 2012. decemberi és a 2013. június díj 90%-a közül annál a díjnál, amelyik az alacsonyabb.

A 16. §-hoz

A módosítás annak érdekében szükséges, hogy a hulladékgazdálkodás területén a villamosenergia-, földgáz-, távhő- és víziközmű-szolgáltatáshoz hasonló szabályozás érvényesüljön a rezsicsökkentés tekintetében. Ennek megfelelően a közszolgáltató köteles a számlán tájékoztatni a felhasználóit a rezsicsökkentés következtében megvalósult megtakarításaikról is, továbbá a rezsicsökkentés teljesülése érdekében előírt kötelezettségei nem teljesítése esetén - a többi szolgáltatási területhez hasonlóan - kötbérfizetési kötelezettség terheli. Az előírások betartását a fogyasztóvédelmi hatóság ellenőrzi, melyek teljesítéséről a közszolgáltató rendszeres adatszolgáltatásra köteles.

A 17. §-hoz

A módosítás annak érdekében szükséges, hogy a villamosenergia- és földgáz egyetemes szolgáltatáshoz hasonlóan a fogyasztók tájékoztatást kapjanak a rezsicsökkentés eredményeképpen jelentkező megtakarítás összegéről a számlájukban. Ezen előírás törvényi rögzítése révén továbbá valamennyi szolgáltatásnál szerződésszegésnek minősül, és a szolgáltató kötbérfizetési kötelezettségét vonja maga után, ha ezen tájékoztatást elmulasztja.