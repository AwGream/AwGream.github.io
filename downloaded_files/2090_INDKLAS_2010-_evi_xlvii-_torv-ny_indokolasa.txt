2010. évi XLVII. törvény indokolása

a közterületi parkolás jogi feltételeinek megteremtése érdekében a közúti közlekedésről szóló 1988. évi I. törvény, valamint a közúti közlekedési nyilvántartásról szóló 1999. évi LXXXIV. törvény módosításáról

-----STARTING---POINT---ALTALANOS--- 

Az Alkotmánybíróság 109/2009. (XI. 18.) AB határozatával (a továbbiakban: AB Határozat) megsemmisítette a közúti közlekedésről szóló 1988. évi I. törvény (a továbbiakban: Kkt.) 15. § (3) bekezdését, a helyi önkormányzatokról szóló 1990. évi LXV. törvény (a továbbiakban: Ötv.) 63/A. § h) pontját. Az Alkotmánybíróság határozatában megállapította, hogy mulasztásban megnyilvánuló alkotmányellenes helyzet áll fenn azért, mert az Országgyűlés hiányosan szabályozta a közút kezelő jogait gyakorló helyi önkormányzatok és a fővárosi önkormányzat rendeletalkotási jogkörét. Az Alkotmánybíróság felhívta az Országgyűlést, hogy a jogalkotási kötelezettségének 2010. június 30. napjáig tegyen eleget.

Az AB Határozat részletes iránymutatást tartalmaz az alkotmányos jogszabály megalkotásának kritériumaira. A testület leszögezi, hogy a közlekedéssel összefüggő tevékenységek (pl. járművei történő várakozás) szabályozásának alkotmányossági feltétele, hogy a tevékenység gyakorlásának garanciáit, korlátozásának feltételeit, és terjedelmét törvény rendezze, a megfelelő felhatalmazás alapján megalkotott részletszabályok kiegészítő jellege mellett.

Az Alkotmánybíróság jelen törvényi tárgykörre alkalmazandó határozatai, a Legfelsőbb Bíróság vonatkozó jogegységi határozatai, valamint a bírói gyakorlat figyelembevételével a jogalkotó e törvényben szabályozza a járművel történő várakozás legfontosabb, törvényi szintű szabályozást igénylő kérdéseit.

-----STARTING---POINT---RESZLETES---

Az 1. §-hoz

A törvény kiterjeszti a Kkt. hatályát a helyi önkormányzat tulajdonában álló utakon, tereken, parkokban, egyéb közterületeken kialakított várakozási területen járművekkel történő várakozás rendjére. A törvény kiegészíti a közúti közlekedéssel összefüggő önkormányzati feladatok körét.

A (3) bekezdés a várakozási tevékenységgel kapcsolatban felmerült gyakorlati és jogelméleti kérdéseket rendezi. Meghatározásra kerül, hogy a járművel történő várakozás a helyi, közutak és egyéb közterületek közlekedési célú használata. A jogalkotó deklarálja a várakozás biztosítását célzó közszolgáltatás kötelezettjeit. A törvény a bírói gyakorlatnak megfelelően egyértelművé teszi, hogy a járművel történő várakozás a felek között polgári jogi jogviszonyt hoz létre, és rögzíti az üzembentartó személy mögöttes felelősségét.

A jogviszony alanyainak meghatározását követően szükséges a helyi önkormányzat és a szolgáltató közötti szerződéses jogviszony kötelező tartalmi elemeinek törvényi szintre emelése.

A szerződést és annak esetleges módosításait a hatálybalépést követő 30. napon mind az önkormányzat mind a gazdasági társaság köteles honlapján közzétenni.

A 2. §-hoz

A Kkt. új 15/A. §-a felhatalmazást tartalmaz a helyi önkormányzat (fővárosban a fővárosi önkormányzat) részére arra, hogy rendeletben kijelölje a várakozási területet, ahol várakozási díjat kell fizetni, 70%-os telítettségi mutató figyelembevételével. A telítettség megállapításának módját a miniszter rendeletében határozza meg.

A várakozási díj mértékének megállapítása szintén önkormányzati rendeletben történik. A várakozási díj megállapításának törvényi kereteit a Kkt. 15/A. § (4) bekezdése szabályozza. A díjmegállapítás során figyelemmel kell lenni a fogyasztók érdekeire, a szolgáltatás - ellenszolgáltatás egyenértékűségére.

A fogyasztó és a szolgáltató közötti jogviszony lényeges eleme a szerződésszegés speciális szankciója: a pótdíj. A pótdíj megállapításának szabályait, a pótdíjról szóló értesítés elhelyezésének rendjét a jogalkotó - fogyasztóvédelmi szempontok miatt - törvényi szintre emeli. A törvény a fizetési felszólítás megküldésére továbbra is 60 napos jogvesztő határidőt biztosít. A bírói gyakorlatnak megfelelően a jogosult követelését bírói úton érvényesítheti.

Törvényben szabályozott, új garanciális elem a fogyasztó és a szolgáltató közötti jogviszonyban, hogy meghatározott esetben a szolgáltatást igénybe vevő fél mentesül a fizetési kötelezettsége alól.

A közvélemény elvárásainak megfelelően a törvény deklarálja, hogy a várakozási díj és a pótdíj összege a helyi önkormányzatot illeti meg azzal, hogy a szolgáltató legalább a feladat ellátásához szükséges költségekre jogosult. Az önkormányzatnak az ebből eredő bevételeket nyilván kell tartania és a nyilvántartást a honlapján közzé kell tennie.

A 3. §-hoz

A törvény értelmezi a várakozási terület fogalmát. Definiálni szükséges a várakozási terület fogalmát a Kkt. 47. § k) pontjára is figyelemmel, mivel a várakozóhely az út tartozéka is egyben.

Várakozási területnek minősül:

a) a helyi közút tartozékának minősülő,

b) a helyi önkormányzat tulajdonában álló közforgalom elől elzárt magánút meghatározott tartozékának minősülő,

c) a helyi önkormányzat tulajdonában álló terek, parkok és

d) egyéb közterületek várakozásra kijelölt része.

Rögzíteni szükséges, hogy ki köteles a várakozási területek fenntartására. A törvény visszautal a helyi közút kezelőjére azzal, hogy az útnak nem minősülő közterületen kialakított várakozási terület kezelője a helyi önkormányzat. A szolgáltató feladata kizárólag a közszolgáltatás biztosítására terjed ki, a forgalomképtelen várakozási területek kezelésére nem. A parkolóóra a szolgáltató használatában vagy tulajdonában is állhat, mivel az ingó dolognak minősül.

A 4. §-hoz

A jogalkotó felhatalmazza a helyi önkormányzat képviselő-testületét, hogy a meghatározott szabályozási körökben rendeletet alkosson. Ezen felhatalmazás címzettje fővárosban a fővárosi közgyűlés. A kedvezményes várakozásra jogosultak körének bővítésére a fővárosi kerület képviselő-testülete jogosult.

A törvény alapján a várakozási díj és pótdíj érvényesítése bírósági végrehajtás útján történik.

Az 5. §-hoz

A fizetési kötelezettség elmulasztása esetén a helyi önkormányzat, illetve a szolgáltató a közúti közlekedési nyilvántartásból adatokat igényelhet.

-----STARTING---POINT---VEGE---

A 6. §-hoz

A törvény rögzíti, hogy a közszolgáltatást jelenleg biztosító - nem az Ötv. 9. § (5) bekezdés szerinti - szervezetek a feladatukat továbbra is elláthatják az adott szerződés hatálya alatt. Azokat a szerződéseket, amelyekben az Ötv. 9. § (5) bekezdés szerinti szolgáltatónak nem minősülő szolgáltató szerepel szerződő félként, a szerződések időtartamának meghosszabbítása, vagy azok határozatlan időtartamúvá alakítása, valamint a közszolgáltatási feladattal érintett várakozási terület növelése tárgyában módosítani nem lehet.