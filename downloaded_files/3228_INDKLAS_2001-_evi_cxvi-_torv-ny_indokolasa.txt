2001. évi CXVI. törvény indokolása

a Nemzeti Földalapról

-----STARTING---POINT---ALTALANOS--- 

A 80-as évek végétől alapvető társadalmi-gazdasági változások következtek be hazánkban. Ezek egyik fő jellemzője a magántulajdonra épülő piacgazdaság kialakítása volt. Ennek eredményeként a kárpótlási és a részarány-földkiadási eljárások során mintegy két és fél millió személy jutott termőföldtulajdonhoz.

A nagy tömegű, relatíve rövid idő alatt lejátszódó magánosítás sajátos birtokstruktúra kialakulásához vezetett, amelynek fő jellemzője az, hogy az új tulajdonosok 80%-a egy hektár, vagy annál kisebb méretű - esetenként több tagban, szétszórtan elhelyezkedő - földterülettel rendelkezik. A kis méretű, számos esetben nem is egy település határában elhelyezkedő földrészletek nem alkalmasak hatékony mezőgazdasági tevékenység végzésére, ami eleve nyomott földárak kialakulását eredményezte. Kiemelendő még, hogy a földprivatizációs eljárások révén nagyszámú olyan személy jutott termőföldhöz, aki a kora, képzettség hiánya, távoli lakhely stb. miatt nem kívánja, vagy nem képes maga művelni a földjét. Az így kialakult helyzet mind a spekulációs célú, mind a külföldiek általi illegális földvásárlásnak kedvez, ami gátolja a mezőgazdálkodásból élni kívánó hazai magántulajdonosi réteg kialakulását és megerősödését. A földtulajdon és a használat többek között a fentiek miatt jelentősen elszakadt egymástól. A termőterület több mint 40%-a haszonbérletben van.

A Kormány birtokpolitikai célkitűzéseinek megvalósításához, a gazdaságos birtokstruktúra, a családi gazdaságok kialakulásának elősegítése érdekében nem nélkülözhető az állam fokozottabb szerepvállalása a földpiac élénkítésében, a termőföld gazdaságos hasznosításának előmozdításában. Az általános birtokrendezés jogi és pénzügyi feltételrendszerének kialakítása mellett szükség van az állami tulajdonú termőföldek e célok érdekében történő felhasználása intézményes kereteinek kialakítására.

-----STARTING---POINT---RESZLETES---

Az 1. §-hoz

A már meglévő állami tulajdonú termőföldvagyon a Nemzeti Földalaphoz kerül. A Nemzeti Földalap a jövőben állandóan változó vagyontömeget jelent azáltal, hogy vásárlás útján további termőföldek kerülnek állami tulajdonba, majd ezeket a birtokpolitikai céloknak megfelelő módon értékesítés, illetve haszonbérbeadás útján hasznosítanák, elősegítve a családi gazdaságok, a mezőgazdasági vállalkozók földhözjutását.

A Nemzeti Földalap a kincstári vagyon része, de e tekintetben a tulajdonosi jogokat nem a pénzügyminiszter, hanem a földművelésügyi és vidékfejlesztési miniszter gyakorolja.

A 2. §-hoz

A Nemzeti Földalap célja a birtokszerkezet vidékfejlesztési célokkal összehangolt fejlesztése, a működőképes családi gazdaságok kialakításának elősegítése, az agrárvállalkozók földhözjutásának támogatása, a földárak és haszonbérek alakulásának befolyásolása, a földpiac élénkítése, a gyenge termőképességű területek más célú hasznosítása. A Nemzeti Földalap vagyonkezelése és hasznosítása a Kormány által meghatározott birtokpolitikai elvek szerint történik.

A 3-5. §-hoz

A Földalap körébe tartozó vagyon a kincstári vagyon része, de attól elkülönül, mivel az állam tulajdonosi jogait e vonatkozásban nem a pénzügyminiszter, hanem a földművelésügyi és vidékfejlesztési miniszter gyakorolja. A vagyonkezelő szervezet pedig nem a Kincstári Vagyoni Igazgatóság, hanem a földművelésügyi és vidékfejlesztési miniszter által alapított MNFA Kht. lesz.

A Nemzeti Földalap a birtokpolitika megvalósításának fontos eszköze. A birtokpolitika és az abból eredő állami feladatok meghatározása egyértelműen kormányzati kompetencia, a célokat az Országgyűlés által elfogadott kormányprogram határozza meg. Ezen kívül az Alkotmány 34. § (1) bekezdés e) pontjából is következik a birtokpolitikáért való kormányzati felelősség. A földművelésügyi és vidékfejlesztési miniszter feladatairól és hatásköréről szóló 155/1998. (IX. 30.) Korm. rendelet 4. § a) pontja szerint a miniszter gondoskodik a Kormány gazdasági programjának ágazati megvalósításáról. Ebből következik, hogy a birtokpolitikáért, illetőleg annak végrehajtásáért a kormányzati felelősség a földművelésügyi és vidékfejlesztési minisztert terheli. Ezt a felelősséget fogalmazza meg általánosságban az Alkotmány 39. § (2) bekezdése, amely szerint a kormány tagja a Kormánynak és az Országgyűlésnek is felelős, és tevékenységéről köteles beszámolni.

A miniszter a kormányzati felelősségének akkor tud helytállni, ha az alkotmányos szabályokban meghatározott feladataihoz megfelelő eszközök állnak rendelkezésére. Ezért alkotmányjogi szempontból csak az a megfelelő, a kormányzati működést segítő megoldás, hogy a miniszter a birtokpolitika alakításáért viselt felelősség mellett, az ennek megvalósítására alkalmas eszközökkel is rendelkezzék.

A törvény csak az alapvető rendelkezéseket tartalmazza, a MNFA Kht. részletes szervezeti és működési szabályait, valamint a gazdálkodásra vonatkozó szabályzatot a miniszter hagyja jóvá. Az MNFA Kht. törzstőkéjét, továbbá a szervezet kialakításával és feladatszerű működésével kapcsolatos fedezetét a költségvetési előirányzat biztosítja.

Az MNFA Kht-nak nem lesz külön területi szervezete, a helyben adódó feladatokat a megyei FM hivatalok és a földhivatali szervezet közreműködésével látja el.

A 6-7. §-hoz

A törvény rendelkezéseinél fogva, valamint a törvényben meghatározott jogügylettel az alábbi termőföldterületek tartoznak a Nemzeti Földalap rendelkezési körébe:

- a jelenleg is állami tulajdonban lévő termőföldek, az állami tulajdonban lévő erdőgazdasági részvénytársaságok vagyonkezelésébe adott erdők, továbbá a védett és védelemre tervezett természeti területek kivételével (az ÁPV Rt. által haszonbérbe adott termőföldek is, amelyek törvény erejénél fogva kerülnek át a Nemzeti Földalapba);

- piacbefolyásolási szándékkal, illetve indokolt esetben állami elővásárlási jog gyakorlásával vásárolt termőföldek;

- revitalizációs céllal vásárolt rossz minőségű vagy kedvezőtlen adottságú termőföldek;

- vásárlással, illetve csereföldként a földalaphoz került hasznosítatlan állapotú termőföldek;

- az állam (a földalap) részére felajánlott termőföldek;

- kárpótlási árverések után állami tulajdonban megmaradó termőföldek;

- olyan rekultivált területek (pl.: külfejtések), amelyek további, termőföld-ként történő hasznosításáról a tulajdonos nem kíván gondoskodni (vásárlás, felajánlás, hasznosítás megállapodás alapján);

- olyan földek, amelyek kezelésével, hasznosításával a Nemzeti Földalap vagyonkezelő szervezetét megbízták;

- egyéb úton az állam tulajdonába került termőföldek (pl.: öröklés, a kárpótlásról szóló 1991. évi XXV tv. alapján kártalanítás nélkül állami tulajdonba került, hasznosítatlan állapotú földek);

- az 1999. évi XLIX. törvénnyel módosított 1993. évi II. törvény 6. § (4) bekezdése szerinti földkiadások után (ún. aranykorona-hiány pótlása) megmaradt, illetve egyik földalapba sem tartozó földek.

A 8. §-hoz

A jogszabályon alapuló elővásárlási jog a tulajdonossal szemben a tulajdonjogból folyó rendelkezési jog korlátozását jelenti. Az Alkotmánybíróság több határozatában megállapította, hogy a rendelkezési jog korlátozásának arányban kell állnia a korlátozással elérni kívánt céllal. A birtokpolitikai célkitűzések megvalósításához, a gazdaságos birtokstruktúra, a családi gazdaságok kialakulásának elősegítése érdekében nem nélkülözhető az állam fokozottabb szerepvállalása a földpiac élénkítésében. Ezért szükség van a termőföldre az államot megillető elővásárlási jog biztosítására. A termőföldtörvényben meghatározott sorrend alapján az MNFA Kht. a családi gazdálkodót, a közös háztartásban élő családtagot és a helybenlakót követően élhet elővásárlási jogával. Úgyszintén tulajdonkorlátozást jelent az a (3) bekezdésben megfogalmazott rendelkezés, amely szerint a Magyar Állam javára kisajátításnak van helye bizonyos esetekben a 2002. január 1-je után vásárolt föld esetében. A kisajátítási célok a következők lehetnek:

- a helybenlakók termőföldigényének kielégítése, gazdálkodási alapjának megteremtése,

- a földspekulációs törekvések visszaszorítása,

- a települések népességmegtartó képességének megőrzése.

Nem sajátítható ki az a föld, amelyik a földtörvényben meghatározott elővásárlásra jogosult tulajdonába került. A kisajátítás iránti kérelmet a tulajdonszerzést követő 3 éven belül az MNFA Kht. terjesztheti elő a települési önkormányzat véleményének beszerzése mellett. E rendelkezéssel összhangban a 22. § (2) bekezdésében kiegészült a kisajátításról szóló 1976. évi 24. tvr.

A 9. §-hoz

A Nemzeti Földalap részére a termőföld tulajdonosa, ingyenesen vagy ellenérték fejében felajánlhatja a termőföldjét. Az ingyenes felajánlást csak abban az esetben kell visszautasítani, ha az volt zártkerti földre vonatkozik. Az ellenérték fejében felajánlott termőföld visszautasítható akkor is, ha az ellenérték a települési önkormányzat jegyzője által kiállított adó- és értékbizonyítványban meghatározott összeget, illetve a helyben kialakult piaci árat meghaladja.

A 10-12. §-hoz

Az MNFA Kht. egyrészt vagyon-nyilvántartást vezet a Nemzeti Földalap körébe tartozó földrészletekről, másrészt nyilvántartja a mezőgazdasági művelésre alkalmatlan, természetvédelmi célú vagyonkezelésre szoruló földrészleteket. A törvény szerint a Kht. közzéteszi az értékesítésre, vagy haszonbérbeadásra szánt földrészletek jegyzékét. A hatékony mezőgazdasági művelésre kevéssé alkalmas, három hektárnál kisebb területű földrészletek összevonására tervet kell készítenie az MNFA Kht-nak.

A 13-16. §-hoz

A Nemzeti Földalap rendeltetése a termőföld lehető legrövidebb időn belüli hasznosítása, mely eladással, cserével, illetve haszonbérbe adással történhet. Annak érdekében, hogy az elővásárlásra jogosultak e jogukkal élhessenek, a termőföld eladása első sorban az ő részvételükkel megtartott és a sorrend szerint lebonyolított versenytárgyaláson történik. Ha ez eredménytelen, a termőföldet nyilvános árverésen kell értékesíteni. Nincs szükség azonban erre, ha vonalas infrastrukturális létesítmények megvalósítása céljából történik a termőföld eladása. A haszonbérbeadásnál szintén érvényesülnie kell az előhaszonbérletre jogosultak jogának, ezért a haszonbérbeadás is az eladáshoz hasonló módon, versenytárgyalás alapján történik. Kivételt tesz azonban a törvény e szabály alól, amikor a haszonbérbeadás valamely állami feladat ellátása, vagy közhasznú cél megvalósítása érdekében történik.

Addig is, amíg a hasznosítás megtörténik az MNFA Kht-nak gondoskodnia kell a termőföld termőképességének fenntartásáról a termőföldtörvény rendelkezéseinek megfelelően.

A versenytárgyalás, valamint az árverés részletes szabályait a miniszter által jóváhagyott szabályzat határozza meg, a törvény csak a legalapvetőbb szabályokat tartalmazza.

A törvény meghatározza a haszonbérbeadása vonatkozó pályázati felhívás szabályait is. A pályázat alapján történő haszonbérbeadásra akkor kerülhet sor, ha a versenytárgyalás alapján az MNFA Kht. nem tudta haszonbérbe adni a termőföldet.

A 17-18. §-hoz

A birtokpolitika megvalósítása érdekében a nemzeti termőföldvagyon értékesítése során az elővásárlási jog biztosításával előnyt élveznek a családi gazdaságok, a családtagok és a helybenlakók. Őket követően előnyben kell részesíteni az élethivatásszerűen mezőgazdasági tevékenységet folytató és már termőföld-tulajdonnal, illetőleg haszonbérlettel rendelkezőket. A törvény biztosítja továbbá az előhaszonbérletre jogosultak számára is az előnyben részesítés kedvezményét arra az esetre, ha a haszonbérbeadás nem a jogosultsági sorrend szerint lefolytatott versenytárgyalás útján történik.

-----STARTING---POINT---VEGE---

A 19-21. §-hoz

A záró rendelkezések között szerepel, hogy milyen határidők állnak rendelkezésére a különböző szabályzatok kiadására. Az MNFA Kht. alapító okiratát a törvény hatálybalépésével egyidejűleg adja ki a miniszter.

A törvény felhatalmazza a Kormányt a vagyonnyilvántartás, vagyonkezelés és hasznosítás részletes szabályainak rendeletben történő kiadására.

A 22. §-hoz

Hatálybaléptető rendelkezést tartalmaz, és rendelkezéseit összhangba hozza az egyéb jogszabályokkal, mindenekelőtt az államháztartási törvénnyel, amire a Nemzeti Földalapnak a kincstári vagyonon belüli elkülönítése miatt van szükség.