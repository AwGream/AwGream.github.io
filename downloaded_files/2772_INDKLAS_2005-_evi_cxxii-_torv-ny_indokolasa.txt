2005. évi CXXII. törvény indokolása

az ingatlan-nyilvántartásról szóló 1997. évi CXLI. törvény módosításáról

-----STARTING---POINT---ALTALANOS--- 

A jogalkotással szemben támasztott legfontosabb, alapvető követelmény, hogy a jogalkotásra akkor kerülhet sor, ha azt a társadalmi-gazdasági viszonyok rendezése, az állampolgári jogok és kötelességek érvényre juttatása, a jogszabályi kollíziók feloldása, a jogrendszer egysége és áttekinthetősége, a túlszabályozás és az indokolatlan szabályozás elkerülése, valamint a jogszabályok hatékonyságának biztosítása szükségessé teszi. Jóllehet az ingatlan-nyilvántartásról szóló 1997. évi CXLI. törvény (a továbbiakban: Inytv.) az ingatlan-nyilvántartási eljáráshoz kapcsolódó anyagi és eljárásjogi jogviszonyokat megfelelő módon rendezi, azonban annak hatálybelépése óta a jogszabályi környezet oly mértékben megváltozott, hogy az már indokolttá tette az Inytv. egyes rendelkezéseinek módosítását. Ekintetben kiemelendő, hogy 2004. december 20-i ülésnapján az Országgyűlés elfogadta a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.). A jelenleg hatályos rendelkezésekkel szemben a Ket. az ingatlan-nyilvántartási eljárást kiveszi a privilegizált eljárások közül. Így a Ket. hatálybalépését követően az ingatlan-nyilvántartási eljárásra vonatkozó szabályok a Ket.-től csak annyiban térhetnek majd el, amennyiben ezt a Ket. lehetővé teszi, illetve ahhoz képest a Ket. szabályaival nem ellentétes, kiegészítő jellegű rendelkezéseket tartalmazhatnak.

Mindazonáltal a módosítás nemcsak a jogszabályi környezet megváltozására, hanem az időközben megszerzett széles körű jogalkalmazói - elsődlegesen földhivatali - tapasztalatokra egyaránt támaszkodik. Egyszersmind tekintettel van az Országgyűlés döntéseiből adódó feladatokra is. Az Országgyűlés ugyanis 2004. június 22-én elfogadta az ingatlanokkal, bérlakásokkal kapcsolatban feltárt visszaélések megakadályozásáról, az úgynevezett lakásmaffia-tevékenység visszaszorításához szükséges kormányzati intézkedésekről szóló 71/2004. (VI. 22.) OGY határozatot, majd az ingatlanokkal, bérlakásokkal kapcsolatban feltárt visszaélések megakadályozásához, az úgynevezett lakásmaffia-tevékenység visszaszorításához szükséges további kormányzati intézkedésekről szóló 53/2005. (VI. 4.) OGY határozatot. Az említett határozatok értelmében a szaktárcának az Inytv. módosítását az úgynevezett lakásmaffia-tevékenységet feltáró albizottság jelentésében foglaltak figyelembevételével kell végrehajtania. E feladatnak megfelelően a módosítás tartalmazza az albizottság munkája során megfogalmazódott javaslatokat is. Az adatszolgáltatásra vonatkozó szabályok szigorítása, az adatszolgáltatás kapcsán naplózott adatok körének bővítése, a bűnüldöző szervek, a nemzetbiztonsági szolgálatok, a rendőrség és az ügyészség részére nyújtott díjmentes csatlakozási lehetőség az ingatlan-nyilvántartási adatbázishoz, álláspontunk szerint nagymértékben hozzájárulhat a szóban forgó cselekmények visszaszorításához, illetve a hatékonyabb felderítéshez.

Összességében tehát a módosítás három irányba mutat. Jelen vannak a jogalkalmazói tapasztalatok által indokolt szakmai jellegű módosítások, valamint a jogszabályi környezet megváltozása okán szükségessé vált módosítások, különös tekintettel a Ket. hatálybalépésére. Végül, de nem utolsó sorban ugyancsak helyet kaptak a módosító rendelkezések sorában az albizottság munkája során született javaslatok.

-----STARTING---POINT---RESZLETES---

Az 1. §-hoz

A módosítás iránya elsősorban elvi jellegű. Ezáltal egyértelművé teszi, hogy az Inytv. rendelkezéseit az ingatlan-nyilvántartási eljárás során minden esetben alkalmazni kell, függetlenül attól, hogy a nyilvántartást milyen módon, manuálisan vagy esetleg számítástechnikai eszközök felhasználásával vezetik.

A 2. §-hoz

A törvény némiképp átalakítja a tulajdonilap-másolatok szolgáltatásának rendjét. Egyrészt rögzíti, hogy a tulajdoni lapról nemcsak hiteles, hanem nem hiteles másolatot is bárki kérhet, másrészt a meglévő gyakorlathoz igazítja a tulajdoni lapról kiadható másolatok fajtáit. A módosítást követően a tulajdoni lapról háromféle másolat igényelhető: teljes másolat, amely valamennyi bejegyzést tartalmazza szó szerint, a szemle, amely a fennálló bejegyzéseket tartalmazza szó szerint illetve a részleges másolat, amely csak a kívánt bejegyzéseket tartalmazza szó szerint.

A módosítással egységes, az okirattárban lévő okiratokra vonatkozó rendelkezésekkel azonos módon kerül szabályozásra a széljegyzés alapjául szolgáló, de még el nem bírált okiratokba történő betekintés módja is. A törvény a Ket. vonatkozó rendelkezéseire figyelemmel szabályozza az okiratok tartalmának megismerését.

A 3. §-hoz

Az okirati elvvel kapcsolatban a törvény egyértelművé teszi, hogy jog és jogilag jelentős tény bejegyzésére, adatok átvezetésére a jogszabályban meghatározott egyéb okiratok mellett csak jogerős hatósági határozat alapján kerülhet sor. Ahol bejegyzésre hatóság előzetesen végrehajható határozata alapján lehetőség van, ott az Inytv. kifejezetten rendelkezik erről (például a perfeljegyzés esetében). Ennek hiányában az ingatlan-nyilvántartásba bejegyzésre hatósági határozat alapján csak akkor kerülhet sor, ha az jogerőre emelkedett.

A 4. §-hoz

A fővárosban kialakítandó új földhivatalra tekintettel, a törvény lehetőséget biztosít a földművelésügyi és vidékfejlesztési miniszter számára, hogy engedélyezze az ingatlan-nyilvántartás egyes kerületenként összevontan történő vezetését.

Az 5. §-hoz

A példálózó felsorolás tetőtérrel, illetve padlástérrel történő kiegészítésével a törvény jelzi, és ezzel a joggyakorlat számára is egyértelművé teszi, hogy meghatározott feltételek mellett a lakás kialakítására szolgáló tetőtér, valamint a padlástér önálló ingatlanként nyilvántartható.

A 6. §-hoz

A módosítás elsősorban pontosító jellegű. A házassági névviselésre vonatkozó szabályok megváltozása indokolttá tette a leánykori név használata helyett a születési név megjelölését. A módosítás egyúttal megteremti az összhangot a statisztikáról szóló 1993. évi XLVI. törvény és az Inytv. rendelkezései között.

A 7. §-hoz

A módosítás érinti az ingatlan-nyilvántartásba bejegyezhető tények körét. Az ingatlan-nyilvántartási eljárásban igénybe vehető jogorvoslati lehetőségeknek megfelelően pontosítja az ezzel kapcsolatban feljegyezhető tények elnevezését. Mindemellett a törvény egyértelművé teszi, hogy az eljárás felfüggesztése tényének bejegyzésére csak az ingatlan-nyilvántartási eljárás felfüggesztése esetén van lehetőség.

A módosítás hatályon kívül helyezi az ingatlan egészségügyi célvagyoni jellege tényét is, mivel az Alkotmánybíróság megállapította, hogy az azt szabályozó, az egészségügyi szolgáltatókról és az egészségügyi közszolgáltatások szervezéséről szóló 2003. évi XLIII. törvény közjogi érvénytelenség miatt alkotmányellenes, ezért azt megsemmisítette.

A 8. §-hoz

A törvény az Inytv. 1. §-ának módosításával összefüggésben indokolt. Az Inytv. rendelkezéseit az ingatlan-nyilvántartási eljárás során minden esetben alkalmazni kell, függetlenül attól, hogy a nyilvántartást milyen módon, manuálisan vagy esetleg számítástechnikai eszközök felhasználásával vezetik. Továbbá a tulajdoni lap tartalmára utaló rendelkezés az ingatlan adatai, az ingatlanhoz kapcsolódó jogok és jogilag jelentős tények mellett kiegészül a jogosultakkal, illetve a jogosultak adataival. Egyúttal a törvény rögzíti, hogy az ingatlanok helyrajzi számozásának megállapítására vonatkozó részletszabályokat külön miniszteri rendelet állapítja meg.

A 9. §-hoz

A törvény pontosító jellegű rendelkezést tartalmaz az alrészlet ingatlan-nyilvántartási térképen történő megjelölésével kapcsolatban.

A 10. §-hoz

Hasonlóan az 1. §, valamint a 19. § kapcsán kifejtettekhez, a módosítás célja ez esetben is annak érvényre juttatása, hogy az Inytv. általános szabályokat rögzít, amely független a nyilvántartás vezetésének módjától.

A 11. §-hoz

A Ket. felhatalmazása alapján a törvény az eljárás jellegének jobban megfelelő ügyfélfogalmat állapít meg. Miként arra a Ket.-hez fűzött miniszteri indokolás is kitér, „a törvénynek meg kell maradnia az általánosság szintjén, s a különös eljárási szabályokra vár az a feladat, hogy az adott ügykategóriára nézve a lehetőséghez képest konkretizálják az ügyfelek körének meghatározásánál irányadó szabályokat.” Ezért az Inytv. módosítása - az ingatlan-nyilvántartási eljárás sajátosságait figyelembe véve - a Ket. általános szabályaihoz képest konkrétan meghatározza azon személyi kört, amelyet érintettsége folytán az ingatlan-nyilvántartási eljárásban az ügyféli minőség megillet.

Mindemellett a törvény kizárólag az Inytv.-ben meghatározott esetekben teszi lehetővé az egyes eljárási cselekmények elektronikus úton történő gyakorlását. A technika folyamatos fejlődése egyes jogviszonyokban valóban felvetheti az elektronikus dokumentumok teljes körű használatát, azzal a kitétellel azonban, hogy az elektronikus forma nem általában valamennyi terület, hanem kifejezetten a dinamikus, gyorsan lezáruló életviszonyokban keletkezett jogviszonyok dokumentálására alkalmas. Miképpen arra az elektronikus aláírásról szóló 2001. évi XXXV. törvényhez fűzött miniszteri indokolás is utal, a hosszú időhorizontú jogviszonyok esetében „a kizárólag elektronikus forma használatával a jogbiztonság sérülésének veszélye állna fenn.” Az Európai Parlamentnek és Tanácsnak az információs társadalom szolgáltatásai bizonyos jogi szempontjairól a Belső Piacon, különös tekintettel az elektronikus kereskedelemre című 2000/31/EK irányelve lehetőséget biztosít tagállami korlátozások fenntartására olyan szerződések vonatkozásában, amelyek bíróságok, hatóságok vagy közhatalmat gyakorló szakmák közreműködését igénylik ahhoz, hogy hatályuk harmadik személyekre kiterjedjen (preambulum (36) bekezdése). Az ingatlan-nyilvántartás pedig tipikusan ilyen. Mindezeken túlmenően az említett irányelv 9. cikke, mint lehetséges kivételt, egyértelműen nevesíti is az olyan szerződéseket, melyek ingatlannal kapcsolatos jogokat keletkeztetnek vagy ruháznak át. Természetesen a javasolt módosítás nem jelenti azt, hogy az ingatlan-nyilvántartási szakterület a számítástechnikai eszközök nyújtotta előnyök kihasználásától el van zárva. Egyrészt maga az ügyintézés a földhivatal oldaláról teljes egészében gépi feldolgozású, másrészt pedig az ingatlan-nyilvántartási adatok szolgáltatásának egyre növekvő hányada adatátviteli vonalon keresztül történik. Így figyelemmel az elektronikus ügyintézés kapcsán egyre inkább fokozódó elvárásokra a törvény megteremti a jogszabályi feltételeit a hiteles tulajdoni lapok elektronikus okirat formájában történő kiadásának is. Ezáltal a nem hiteles tulajdoni lapok mellett, amelyekhez joghatás nem fűződik, a technikai feltételek biztosításának függvényében a hiteles tulajdoni lapok is elérhetők lesznek elektronikus formában, továbbá 2007. január 1-jétől az a beadvány, amelyhez melléklet nem tartozik elektronikus úton is benyújtható lesz a földhivatalhoz.

A 12. §-hoz

A törvény tételesen meghatározza a kérelem nyomtatvány tartalmi elemeit, egyúttal a Ket. eltérést engedő szabályaira is figyelemmel nyomatékosítja, hogy a kérelmet a bejegyzés alapjául szolgáló okirattal együtt az ingatlan fekvése szerint illetékes körzeti földhivatalhoz kell benyújtani.

Az ügyvédekről szóló 1998. évi XI. törvény módosításáról szóló 2003. évi XI. törvény sajátos helyzetet teremtett, amikor is differenciálás nélkül kötelezővé tette valamennyi kérelemre induló ingatlan-nyilvántartási eljárásban a jogi képviselő közreműködését. Mivel az ingatlan-nyilvántartási eljárás az Inytv.-ben deklarált kérelemhez kötöttség elvéből fakadóan kérelemre vagy hatósági megkeresésre indul, ezért az új rendelkezés az ingatlan-nyilvántartási ügyek számottevő részét érintette. A hatályos szabályozáshoz képest a módosítás tényleges kapcsolatot teremt az okiratszerkesztő közjegyző vagy ügyvéd, valamint az ingatlan-nyilvántartási eljárás során a képviseletet ellátó személy között. Így a kötelező jogi képviselet leszűkül azon jogügyletekre, amelyeknél a jogváltozás bejegyzése alapjául ügyvédi ellenjegyzéssel ellátott okirat vagy közjegyzői okirat szolgál.

A módosítást követően a bejegyzés alapjául szolgáló okiratot két eredeti és egy másolati példányban kell majd benyújtani. Ezáltal a földhivatalnál is marad egy eredeti példány. Az eredeti példány, valamint az azon lévő eredeti aláírások különös jelentőséggel bírnak egy esetleges nyomozati eljárás során. Szigorúbb alaki feltételeknek kell megfelelni a felek eljárás visszavonására irányuló kérelmének is.

A törvény ésszerűsíti a kézbesítési meghatalmazottal kapcsolatos szabályokat is. Így a kézbesítési meghatalmazott megjelölésének kötelezettsége már nem az állampolgársághoz, hanem a külföldi lakóhelyhez kötődik.

A 13. §-hoz

A pontosító jellegű módosítások mellett az ún. lakásmaffia jellegű cselekményekkel összefüggésben a törvény szigorítja a bejelentésre vonatkozó szabályokat, amikor is a név (cégnév) és lakcím (székhely, telephely) változás átvezetése iránti bejelentés kötelező tartalmi elemeként előírja a személyazonosító jel, valamint a statisztikai számjel megjelölését. A módosítás célja, hogy ezáltal kizárja a jogosulatlan lakcím, illetve névváltozások bejelentését.

A 14. §-hoz

Élve a Ket. 29. § (3) bekezdésében foglalt lehetőséggel a törvény - főszabályként - mentesíti a földhivatalokat az eljárás megindításáról szóló értesítés kötelezettségének alól. Ennek indoka, hogy az ingatlan-nyilvántartási eljárás csak az ügyfél kérelmére, vagy hatósági megkeresésére indulhat. Kivételt képez ez alól az az eset, amikor a tulajdonjogot érintő dokumentumot nyújtanak be.

A 15. §-hoz

A törvény a változási vázrajz benyújtására vonatkozó szabályokat érinti. Többek között meghatározza azokat az eseteket, amikor annak ellenére, hogy művelési ág változás történt, nem kell változási vázrajzot benyújtani a földhivatalhoz.

Mindemellett továbbra is megmarad annak lehetősége, hogy a földhivatal az adatváltozásokat hivatalból átvezesse az ingatlan-nyilvántartáson. Sok esetben ugyanis, bár törvényi kötelezettség az adatváltozás bejelentése, az érdekeltek ezt elmulasztják. Így, ha csak szűk körben is, de biztosítható az ingatlan-nyilvántartási adatokban (az ingatlan és a jogosult adatai) bekövetkezett változások nyomon követése. Ennek kapcsán a törvény hatékonyabb érdekérvényesítést biztosít a földhivataloknak a hivatalból indult eljárás költségeinek behajtását illetően, amikor is a meg nem fizetett költségeket adók módjára behajtandó köztartozásnak minősíti.

A 16-19. §-hoz

A módosítást követően az ez idáig csak a belföldön kiállított okiratokra kötelező Inytv. 32. § (1) bekezdésében összefoglalt tartalmi kellékeket valamennyi okiratnak tartalmaznia kell, függetlenül attól, hogy azt hol állították ki.

A belföldi magánokiratok tekintetében a gyakorlatra figyelemmel több rendelkezés is módosításra kerül. Egyrészt törvényi szinten kerül szabályozásra, hogy jogi személyek, illetve jogi személyiséggel nem rendelkező, de az ingatlan-nyilvántartásba bejegyezhető jogra, tényre ügyleti képességgel rendelkező szervezet aláírásának nyilvánvalóan azonosíthatónak kell lennie, vagyis nem elegendő a szabályszerű aláírás, hanem az aláíróknak meg kell jelölniük a nevüket és az ügyletkötői minőségüket is.

Ugyancsak a gyakorlati tapasztalatok figyelembevételével kerül sor a több lapból álló okiratokra vonatkozó rendelkezés módosítására. Nagy számú szerződő felek esetében gyakran nehézséget okoz az okirat minden lapjának kézjeggyel történő ellátása. A módosítás lehetőséget biztosít arra, hogy a szerződő felek helyett az erre általuk meghatalmazott lássa el kézjegyével az okirat lapjait.

Egyaránt érinti a módosítás a meghatalmazás alaki elemeit, egyúttal figyelemmel van a közjegyzőkről szóló 1991. évi XLI. törvény kapcsolódó rendelkezésére is.

A 20. §-hoz

A pontosító jellegű módosítások mellett a már benyújtott igazolásokra vonatkozóan a törvény bővíti az Inytv. szabályait azzal, hogy a kérelmezőnek nem elegendő arra utalnia, hogy az igazolásokat már benyújtotta, hanem a kérelmének arra is ki kell terjednie, hogy a korábban benyújtott igazolások tartalmában (keletkezés, képviseleti jogosultság) időközben nem történt változás.

A 21-22. §-hoz

A Ket. 37. §-ával összefüggésben a törvény módosítja a hiánypótlási felhívás kiadására vonatkozó szabályokat. A körzeti földhivatalnak a kérelem beérkezésétől számított 15 nap áll rendelkezésére a hiánypótlási felhívás kibocsátására. Ha a kérelmet megelőző beadvány miatt függőben kell tartani, akkor a 15 napos határidőt a megelőző kérelem elintézésétől kell számítani.

A törvény az ügyfelek részére választási lehetőséget biztosít a vételár részletekben történő kifizetésével kapcsolatos ingatlanügyekben. A módosítás értelmében a bejegyzett jogosult a tulajdonjog fenntartással történt eladás tényének feltüntetésére irányuló kérelem nélkül is nyilatkozhat a bejegyzés alapjául szolgáló okiratban arról, hogy a bejegyzési engedélyt későbbi időpontban, de legfeljebb az okirat földhivatali benyújtását követő 6 hónapon belül megadja. Ezen nyilatkozat megléte mellett a kérelmet a körzeti földhivatal nem utasítja el, hanem az okiratban meghatározott időtartamra nyilvántartásba helyezi azt. Ez esetben - figyelemmel a rangsor elvére - a bejegyzési engedély megadásának időpontjáig jogok és tények bejegyzésére nincs lehetőség.

Ugyan a tulajdonjog fenntartással történő eladás ténye feljegyzésének a hatálya azonos a szerződésen alapuló elidegenítési és terhelési tilalomra vonatkozó bejegyzés hatályával, azonban ez csak a szerződésen alapuló további jogok bejegyzését köti az elidegenítési és terhelési tilalom jogosultjának hozzájárulásához. Így a tény feljegyzését követően jóllehet az ingatlan vonatkozásában már érvényes adásvételi szerződést kötöttek a felek, minden további nélkül bejegyezhető például a végrehajtási jog, vagy egyéb tények. Az előbbiekben vázolt megoldással azonban a jogok és tények bejegyzésére a bejegyzési engedély megadásáig nincs lehetőség, vagyis a tulajdonjog fenntartással történt eladás tényéhez fűződő elidegenítési és terhelési tilalomhoz képest a bejegyzésre váró jogosult részére kedvezőbb helyzetet biztosít, ha az okiratban nyilatkozik a bejegyzési engedély későbbi megadásáról, úgy hogy eközben nem kéri a tulajdonjog fenntartással történő eladás tényének feljegyzését.

Természetesen a módosítás a tulajdonjog fenntartással történt eladás tényének feljegyzésére továbbra is lehetőséget nyújt, így annak feljegyzését az ügyfelek változatlanul kérhetik. Tehát a módosítás csupán a meglévő szabályozást egészíti ki egy új lehetőséggel.

Az egyes elutasítási okok pontosítása mellett a törvény elutasítási okként jelöli meg az érvényes záradékkal ellátott változási vázrajzon a törvényben megjelölt személyek aláírásának hiányát. Egyúttal rendelkezik arról is, hogy az elutasítás tényét nem kell feljegyezni a tulajdoni lapra, ha az elutasításra az okirat nyilvánvaló érvénytelensége vagy az Inytv. 39. § (4) bekezdésének alkalmazása miatt kerül sor.

A 23. §-hoz

A törvény egyértelműen rögzíti, hogy a beadványokat az érkezésük időpontjában hatályos jogszabályok alapján kell elintézni, továbbá, hogy a bejegyzésekhez, feljegyzésekhez kapcsolódó joghatály szempontjából az iktatás időpontja az irányadó. Mindemellett a törvény bővíti a rangsorcserére vonatkozó okiratra előírt alaki szabályokat, amikor is úgy rendelkezik, hogy ellenjegyzésként a jogtanácsos ellenjegyzését is el kell fogadni, amennyiben a szerződő felek valamelyike jogtanácsos által képviselt szervezet. A rangsorcseréről a földhivatal határozattal dönt, amellyel szemben felügyeleti jogkör gyakorlásának nincs helye.

A 24. §-hoz

A törvény a Ket. 33. §-ában meghatározottakkal azonosan 30 napban rögzíti az általános ügyintézési határidőt, amellyel párhuzamosan továbbra is fenntartja a 90 napos ügyintézési határidőt a harmincnál több önálló ingatlant vagy harmincnál több érdekeltet érintő beadványokat illetően.

A 25. §-hoz

A törvény meghatározza, hogy az ingatlan-nyilvántartási eljárás felfüggesztése milyen okiratok alapján történhet. Így a bejegyzés alapjául szolgáló okirat érvénytelensége iránti per megindítása a keresetlevélnek a bíróságon iktatott példányával, vagy annak hiteles másolatával igazolható. Figyelemmel a Ket. szabályaira az eljárás felfüggesztéséről a földhivatal végzésben dönt, mellyel szemben felügyeleti jogkör gyakorlásának nincs helye.

A 26. §-hoz

A korábban rendeleti szinten szabályozott függőben tartásra vonatkozó rendelkezéseket a módosítás törvényi szintre emeli. Erre a Ket. ügyintézési határidők számítására vonatkozó rendelkezései, valamint a rangsor elvének maradéktalan érvényre juttatása miatt van szükség. A függőben tartásról a körzeti földhivatal a beadvány beérkezését követő nyolc napon belül értesítés megküldésével tájékoztatja a kérelmezőt (megkeresőt). A függőben tartást a tulajdoni lapra nem kell feljegyezni és a függőben tartott beadvány ügyintézési határidejének számítására a Ket. eljárás felfüggesztésére vonatkozó szabályai az irányadók.

A 27. §-hoz

A széljegyzésre vonatkozó szabályok kiegészülnek azzal, hogy a széljegyzésben a széljegyzett beadvány rövid tartalmára is utalni kell. Ennek megfelelően módosul az Inytv. 69. §-a is.

A 28. §-hoz

A módosítás kapcsán törvényi szinten kerül rögzítésre az egyszerűsített határozat meghozatalának lehetősége abban az esetben, amennyiben a földhivatal a kérelemnek helyt ad. A törvény egyúttal azt is egyértelművé teszi, hogy egyszerűsített határozat alatt a tulajdonilap-másolat formátumának megfelelő határozatot ért.

A 29. §-hoz

Miután a Ket. alapján az eljáró hatóság az ügy érdemére nem vonatkozó kérdésekben végzés alapján dönt, így indokolttá vált az ingatlan-nyilvántartási eljárás során hozható végzésekre vonatkozó alapvető szabályok meghatározása, ideértve a végzés kiadmányozási jogára vonatkozó rendelkezéseket is.

A 30. §-hoz

A pontosító jellegű módosítások mellett új szabály, hogy a tulajdonjog fenntartással történő eladás tényére vonatkozó feljegyzést határidőhöz lehet kötni. Ezen határidő leteltét követően a körzeti földhivatal törölheti a tényt az ingatlan-nyilvántartásból, amennyiben a felek a bejegyzési engedélyt nem csatolták. A gyakorlati tapasztalatok ugyanis azt mutatják, hogy a vevő a vételárat nem mindig fizeti meg. A tény bejegyzése miatt azonban az eladó nem rendelkezhet az ingatlanával. Ez esetben az egyetlen lehetősége a törlési per megindítása. A határidő megjelölésével az említett procedúra elkerülhető. A földhivatalnak ez esetben pedig csak azt kell vizsgálnia, hogy a bejegyzés alapjául szolgáló okiratban kikötött határidő letelt-e.

A 31. §-hoz

A törvény a termőföldről szóló 1994. évi LV. törvény EU-csatlakozással összefüggő módosítására tekintettel szabályozza a termőföldnek nem minősülő ingatlan tulajdonszerzésére vonatkozó földhivatali határozat kézbesítését a megyei, közigazgatási hivatal részére. Egyúttal az elutasító határozat kapcsán rögzíti, hogy a határozatot a kérelmezőnek az eredeti aláírással ellátott okirat egy példányával együtt kell kézbesíteni.

A 32. §-hoz

A Ket. szabályainak alapulvételével módosulnak az Inytv. határozat, bejegyzés, feljegyzés, átvezetés kijavítására, kiegészítésére, illetve módosítására vonatkozó rendelkezései. A Ket.-tel összhangban a törvény a végzések esetében is biztosítja a kijavításra, kiegészítésre, módosításra vonatkozó szabályok alkalmazását. Mindemellett teljesen új lehetőségként a törvény megengedi, hogy a Ket.-ben foglaltak szerint jogorvoslat esetében földhivatal a határozatát, illetve végzését visszavonja. A törvény a jogok bejegyzése, valamint a tények feljegyzése tárgyában folyó földhivatali eljárásokban továbbra is kizárja a felügyeleti jogkör gyakorlását.

A 33. §-hoz

A törvény az ügyfél fogalmánál szélesebb körben vonja meg a fellebbezés benyújtására jogosultak körét. Eszerint fellebbezés benyújtására jogosult érdekeltnek kell tekinteni azokat, akikre nézve a beadvány elintézése sérelmes lehet.

A 34. §-hoz

A módosítás részben összefügg az Inytv. 54. §-ának módosításával. Egyúttal törvényi szinten került meghatározásra, hogy azon ügyfelek, akiknek a kérelmét a körzeti földhivatal az Inytv. 39. § (3) bekezdésében foglaltak miatt hiánypótlási felhívás kibocsátása nélkül elutasította, a fellebbezés során pótolhatják a hiányosságokat. Ez esetben a beadvány megtartja az eredeti rangsorát.

A 35. §-hoz

A törvény a másodfokon eljáró földhivatal körzeti földhivatali határozatot megváltoztató döntésével kapcsolatos eljárási szabályokat módosítja. Az új rendelkezések értelmében a másodfokú határozat tartalmának megfelelő változást a körzeti földhivatal bejegyzi, illetve feljegyzi a tulajdoni lapra, és a korábbiakkal ellentétben erről nem hoz már külön határozatot, hanem azt a másodfokú határozatra vezetett záradékkal igazolja.

A 36. §-hoz

A módosítás összefügg az Inytv. 54. §-ban a felügyeleti jogkör gyakorlásának kizárására vonatkozó szabályokkal.

A 37. §-hoz

A módosítás arra figyelemmel történik, hogy a megyei földhivatali határozat elleni bírósági jogorvoslati kérelmet a körzeti földhivatalhoz kell benyújtani. Vagyis annak eldöntéséhez, hogy a megyei földhivatal határozatát az Inytv. 54. § (3) bekezdésében foglaltak szerint saját hatáskörben módosíthatja, kijavíthatja, kiegészítheti vagy visszavonhatja-e, a körzeti földhivatalnak a bírósági jogorvoslati kérelmet az ügyre vonatkozó iratokkal és a tulajdoni lapokkal együtt 3 napon belül fel kell terjesztenie a megyei földhivatalhoz. Amennyiben a saját hatáskörben történő eljárásra nincs lehetőség, a megyei földhivatal az iratokat a felterjesztéstől számított 8 napon belül megküldi az illetékes bíróságnak. A jelenleg hatályos szabályozás szerint minderre a bírósági jogorvoslati kérelem benyújtásától kezdődően 15 nap állt a földhivatalok rendelkezésére.

A 38. §-hoz

A Ket. által adott lehetőséggel élve a törvény az ingatlan-nyilvántartási eljárásban kizárja az újrafelvételi és méltányossági eljárásra vonatkozó rendelkezéseket, tekintettel arra, hogy azok az ingatlan-nyilvántartási eljárás keretei közé nem illeszthetők be.

A 39-41. §-hoz

A TAKARNET-rendszer üzembeállításával, illetve a nem hiteles tulajdonilap-másolatok szolgáltatási díjának szabályozásával összefüggésben indokolttá vált az ingatlan-nyilvántartásba történő betekintés szabályainak módosítása is. Természetesen a betekintés lehetősége továbbra is díjmentesen biztosított a körzeti földhivatalnál.

Mindemellett az ún. lakásmaffia jellegű cselekmények vizsgálatával kapcsolatban többször felmerült - az adatvédelmi biztos részéről is - a betekintők és a másolatot igénylők adatainak ellenőrzött rögzítése. Bár a gyakorlatban a tulajdonilap-másolat megrendelőkön az ügyfeleknek fel kell tüntetniük meghatározott személyes adatokat, azonban azok valóságtartalmának ellenőrzésére a földhivatalnak ez idáig nem volt lehetősége.

A fentiek okán a nyilvánosság elvét nem korlátozva, szigorúbb szabályok szerint történik az adatszolgáltatás. A módosítás megfelelő törvényi alapot teremt az igénylő adatainak földhivatali ellenőrzésére oly módon, hogy mind a betekintésnél, mind a tulajdonilap-másolat kiadásánál a körzeti földhivatal az adatigénylőt kötelezi a személyazonosságát igazoló okmány bemutatására. Mindazonáltal kötelező jelleggel kerül meghatározásra azon adatok köre, melyet a betekintés, valamint a tulajdonilap-másolat kiadása iránti kérelemben fel kell tüntetni a kérelmezőnek.

A módosítás érinti a tulajdonilap-másolatok szolgáltatásának rendjét. A közjegyzőknek a módosítást követően is lehetőségük lesz arra, hogy a közjegyzőkről szóló 1991. évi XLI. törvény 136. §-ának i) pontjában meghatározott jogkörükben eljárva a tulajdoni lap tartalmáról tanúsítványt állítsanak ki. A hivatkozott jogszabály 146. § (1) bekezdése alapján a közjegyző tanúsíthatja, hogy a közhitelességű nyilvántartás adataival megegyezik a másolat. Az említett tanúsítvány a hiteles tulajdonilap-másolattal azonos hatályú. Ezzel egyidejűleg a törvény rögzíti az okmányirodák adatszolgáltatási jogosultságát is mind a hiteles, mind pedig a nem hiteles tulajdonilap-másolatok vonatkozásában. Az okmányirodák tulajdonilap-másolat szolgáltatásának részletszabályait külön jogszabály tartalmazza.

Törvényi szintű rendelkezés rögzíti, hogy tulajdoni lapról másolatot külön jogszabályban meghatározott formában lehet kiadni. A törvény az Inytv. 25. §-ának módosításával összefüggésben egyúttal megteremti a jogszabályi feltételeit a hiteles tulajdonilap-másolat elektronikus dokumentum formájában történő szolgáltatásának is. Így a technikai lehetőségek függvényében a TAKARNET-rendszer jóvoltából nemcsak a nem hiteles, hanem a hiteles tulajdonilap-másolatok is elérhetőkké válnak adatátviteli vonalon keresztül.

Az Inytv. 48. §-ával összefüggésben hatályon kívül helyezésre kerül a hitelesítési záradékkal kapcsolatos azon rendelkezés, mely alapján a széljegyzett beadvány rövid tartalmára a hitelesítési záradékban kell utalni.

A 42. §-hoz

Az Inytv. 70. §-ának módosítása az adóhatóság részére - a törvényben meghatározott célra - lehetővé teszi a számítógépes ingatlan-nyilvántartási rendszerből történő név szerinti lekérdezést. A tulajdonosok valamennyi ingatlanáról történő lekérdezés jogi feltételeinek biztosítása hatékonyan segítheti az adóhatóságok munkáját különösen a kintlévőségek beszedése, a végrehajtások eredményessége tekintetében. Adóhatóság alatt nemcsak az Adó- és Pénzügyi Ellenőrzési Hivatal Központi Hivatala és területi szervei értendők, hanem az adózás rendjéről szóló 2003. évi XCII. törvény 10. § (1) bekezdésében megjelölt hatóságok is, így ezen lekérdezési jogosultság a Vám- és Pénzügyőrség Országos Parancsnoksága és szervei, az önkormányzat jegyzője, valamint az Illetékhivatal munkájához is nagymértékben hozzájárul. Mindazonáltal törvény a tulajdonosnak is biztosítja a lehetőséget, hogy a saját ingatlanai vonatkozásában éljen az Inytv. e szakaszában biztosított lehetőséggel.

A 43-47. §-hoz

A törvény figyelemmel a Ket. elektronikus ügyintézésre, illetve az ügyfélkapura vonatkozó rendelkezéseire, átalakítja az ingatlan-nyilvántartási rendszerből történő elektronikus adatszolgáltatásra vonatkozó rendelkezéseket. A Földművelésügyi és Vidékfejlesztési Minisztérium a törvényben meghatározott szervek kérelmére biztosítja a számítógépes ingatlan-nyilvántartási rendszer szolgáltatásait. Az Inytv. 72-73/A. §-ok hatálya alá nem tartozó személyek számára a minisztérium külön szerződés alapján biztosítja az elektronikus adatszolgáltatást. Azon felhasználók vonatkozásában pedig, akik Elektronikus Kormányzati Gerinchálózati kapcsolattal nem rendelkeznek, az ingatlan-nyilvántartási rendszerhez történő kapcsolódás az ügyfélkapun keresztül, vagy azonnali érvényességvizsgálatra alkalmas, legalább fokozott biztonságú elektronikus aláírással történhet. Az ügyfélkapun keresztül történő adatszolgáltatás kivételével a számítógépes ingatlan-nyilvántartási rendszer szolgáltatásainak igénybevétele iránti kérelem tárgyában a minisztérium határozatban dönt.

Kiemelendő a törvénynek az adatlekérdezések ellenőrzésére, a naplózásra és az adatbiztonsági előírások betartatására vonatkozó, az Inytv.-be újonnan beépítésre kerülő szabályai. Bűnüldözési érdek indokolja, hogy a szolgáltatást rendszeresen igénybevevőknek a lekérdezésekről szintén naplót kell készíteniük. Figyelemmel azonban arra, hogy az ügyfélkapun keresztül az állampolgárok számára egyaránt megnyílik a lehetőség a számítógépes ingatlan-nyilvántartási szolgáltatások igénybevételére, így a törvény mentesíti a naplózási kötelezettség alól azokat az adatigénylőket, akik az ügyfélkapun veszik igénybe az adatszolgáltatás eme formáját.

Az adatlekérdezések jogszerűségét és a biztonsági előírások betartását a földhivatal és a rendszer üzemeltetője is ellenőrizheti. Mindez történhet a számítógépes rendszer által rögzített és a felhasználók által vezetett naplók összevetésével. Az adatlekérdezésre vonatkozó szabályok megsértése esetén a hozzáférési jogosultság visszavonható.

A normaszöveg kiegészül az okmányirodák által történő adatszolgáltatás naplózására vonatkozó rendelkezésekkel is. Így az Inytv. 81. §-a szerinti - rendszerüzemeltető részéről történő - naplózási kötelezettsége mellett megjelenik az okmányirodák naplózási kötelezettsége is.

A 48. §-hoz

A törvény egyértelművé teszi, hogy az adatszolgáltatás csakis egyedi esetekben történhet. Az ingatlan-nyilvántartási adatok szolgáltatásának célja tehát nem lehet tömeges adatlekérdezés, illetőleg az, hogy azokból az adatigénylő adatbázist hozzon létre.

A 49. §-hoz

Az adatvédelmi biztos, illetve az úgynevezett lakásmaffia-tevékenységet feltáró albizottság javaslatait alapul véve a módosítás bővíti a lekérdezésekkel összefüggésben naplózott adatok körét, egyúttal szabályozza a naplóból történő adatszolgáltatás rendjét. A naplózott adatokból adatszolgáltatásra csak az érintett és az Inytv.-ben meghatározott szervek jogosultak. Az adatszolgáltatás csakis írásbeli kérelemre vagy megkeresésre történhet. Az adatszolgáltatást az ingatlan fekvése szerint illetékes körzeti földhivatal írásban vagy elektronikus úton teljesíti.

Az 50. §-hoz

A törvény a gyakorlatban tapasztalható félreértések elkerülése végett egyértelműbbé teszi a rendezetlen tulajdoni állású ingatlanokkal kapcsolatos eljárás körét. A különleges eljárás alkalmazására abban az esetben van lehetőség, ha az Inytv. hatálybalépése előtt keletkezett, és benyújtott okirat hiányossága miatt a kérelem a benyújtáskor hatályos jogszabályok alapján nem volt teljesíthető. A módosítás értelmében a rendezetlen tulajdoni állású ingatlanokkal kapcsolatos változás vezetésére irányuló eljárás lefolytatásának engedélyezése tárgyában a körzeti földhivatal javaslatára a megyei földhivatal dönt. E végzés ellen nincs helye fellebbezésnek és felügyeleti intézkedésnek.

Az 51. §-hoz

Az Inytv. módosításával összhangban a törvény bővíti a külön jogszabályok megalkotására irányuló felhatalmazó rendelkezések körét.

Az 52. §-hoz

Az Inytv. fogalmi szóhasználatában megkülönbözteti a jogok ingatlan-nyilvántartásba történő bejegyzését, és a tények feljegyzését. Ugyanakkor a fogalmi differenciálás nem minden esetben konzekvens. Ezért a törvény úgy rendelkezik, hogy ahol az Inytv. csak bejegyzést említ, azalatt a tények feljegyzését is érteni kell.

-----STARTING---POINT---VEGE---

Az 53. §-hoz

A törvény elfogadásával egyes, más törvényekbe foglalt szabályok módosítása, illetve egyes rendelkezések hatályon kívül helyezése is szükségessé vált. Ezek a szakaszok a módosuló és a hatályukat vesztő jogszabályokat és jogszabályi rendelkezéseket sorolják fel.

Egyúttal a törvény - több évtizedes jogalkotói adósságot törlesztve - rendezi a tartós földhasználatban lévő ingatlanok tulajdonjogi helyzetét. A tartós földhasználat jogintézményét 1977. január 1-jei hatállyal a tartós földhasználatról szóló 1976. évi 33. törvényerejű rendelet vezette be. A tartós fölhasználat alanyai (tartós földhasználatba adó, valamint tartós földhasználó) tartós földhasználati szerződést kötöttek, melynek alapján az ingatlan-nyilvántartásba a tartós földhasználó javára tartós földhasználati jogot jegyeztek be. A tartós földhasználat esetén főszabályként érvényesült a helyben kialakított forgalmi érték alapulvételével kialakított földhasználati díj fizetésének kötelezettsége, melynek mértéke az ingatlan szerződés-kötéskori forgalmi értékéhez igazodott. Tartós földhasználat esetén az erre irányuló szerződésen túl a földhasználati jognak az ingatlan-nyilvántartási bejegyzése is szükséges volt. A korábban hatályban lévő jogszabályok nem tették lehetővé az állami tulajdonban lévő földrészleteknek a tartós földhasználók részére történő tulajdonba adását. A tartós földhasználati jog - bizonyos korlátokkal - átruházható volt, ezért például az épület tulajdonjogának átruházásakor az épület tulajdonosával a tartós használatról új szerződést kellett kötni és az ingatlan-nyilvántartásba szintén be kellett jegyeztetni. A tartós földhasználatra vonatkozó szabályok 1987. szeptember 1-jéig voltak hatályban, amikor is ezeket a földről szóló 1987. évi I. törvény hatályon kívül helyezte. Így indokolttá vált a tartós földhasználatba adott földek tulajdonba adására, valamint a tartós földhasználatban maradó földekre vonatkozó szabályok megalkotása. A tartós földhasználatba adott földekre vonatkozó szabályokról szóló 27/1987. (VII. 30.) MT rendelet (a továbbiakban: MT rendelet) 15. § (2) bekezdése alapján a tartós földhasználati jog a tulajdonjoggal egy tekintet alá esik. 2003. októberi állapot szerint hazánkban 9023 ingatlanra van tartós földhasználati jog bejegyezve az ingatlan-nyilvántartásba. A tartós földhasználattal érintett ingatlanok tulajdoni viszonyainak rendezése érdekében a tartós földhasználatba adott ingatlanok - a törvény hatálybalépését követően - törvény erejénél fogva a tartós földhasználók tulajdonába kerülnek. Mivel tulajdonjog bejegyzésére vonatkozóan hivatalból nem indítható ingatlan-nyilvántartási eljárás, ezért a tartós földhasználók tulajdonába kerülő ingatlanok tulajdonjogát a tartós földhasználó kérelmére kell az ingatlan-nyilvántartásba bejegyezni.

Az ingatlanokkal, bérlakásokkal kapcsolatban feltárt visszaélések megakadályozásához, az úgynevezett lakásmaffia-tevékenység visszaszorításához szükséges további kormányzati intézkedésekről szóló 53/2005. (VI. 4.) OGY határozat I/7. pontja alapján - az Országgyűlés Kormány részére tett felkérése szerint - a földhivatalok naprakészségének fenntartásához szükséges tárgyi, személyi, technikai feltételek pénzügyi fedezetének biztosítása érdekében - mivel a földhivatalok költségvetési támogatásának jelentős mértékű csökkentése várható a jövő évtől - a Földművelésügyi és Vidékfejlesztési Minisztérium a 2006. évi költségvetés tervezése során javaslatot tett az ingatlannyilvántartási eljárásokért fizetendő illetékek igazgatási szolgáltatási díjjá történő átalakítására.

A földhivatalok működőképességének biztosítása 2006. január 1-jétől ebből következően csak az ingatlan-nyilvántartási eljárásokért fizetendő igazgatási szolgáltatási díjak egységes szintre történő emelése révén biztosítható.

Az 53. § az illetékekről szóló 1990. évi XCIII. törvény módosításáról, valamint a hiteles tulajdonilag-másolat igazgatási szolgáltatási díjáról szóló 1996. évi LXXXVV törvény (a továbbiakban: Díjtörvény), az illetékekről szóló 1990. évi XCIII. törvény (a továbbiakban: Itv.) valamint az Inytv. vonatkozó részeinek módosításával a földhivatalok működőképességének megőrzését szolgálja.

Mivel a Díjtörvény, valamint az Itv. módosító rendelkezései csak azok kihirdetését követő 45 nap elételtével léphetnek hatályba, ezért a földhivatalok működőképességének fenntartásához elengedhetetlen a bevételi előirányzat biztosítása érdekében a módosító indítványban szereplő törvénymódosítások 2005. november elején történő kihirdetése, hogy ily módon azok 2006. január 1-jén hatályba léphessenek.

A módosítás a Díjtörvény valamint az Inytv. együttes alkalmazhatóságának feltételeit teremtik meg, valamint a Díjtörvény új harmadik résszel történő kiegészítése révén az ingatlan-nyilvántartási eljárásnak az Itv. 67. §-a alapján - igazgatási szolgáltatási díjas eljárássá történő átalakítását szolgálja.

A Díjtörvény 32. §/A §-a alapján 2006. január l-jétől az elsőfokú ingatlan-nyilvántartási eljárásért - fő szabály szerint - változással érintett ingatlanonként 5000 forint igazgatási szolgáltatási díjat kell fizetni.

E szabály alól csak a jelzálogjog bejegyzése, továbbá a jelzálogjoggal biztosított követelések, valamint a vagyoni értékű jog törlése iránt előterjesztett ingatlan-nyilvántartási eljárás iránti kérelmek képeznek kivételt.

Az elsőfokú ingatlan-nyilvántartási határozatok ellen benyújtott fellebbezés díja egységesen 10000 forintban kerül meghatározásra, a soron kívüli ingatlan-nyilvántartási eljárás díja az alapeljárásért fizetendő díj kétszerese, míg az eljárás során keletkezett iratokról kért hiteles illetve nem hiteles másolatokért, valamint kivonatokért fizetendő díj mértéke - az Itv. jelenleg hatályos rendelkezéseivel megegyező mértékben - oldalanként 100 forint január 1-jétől.

A módosítás továbbra is változatlanul fenntartja az Itv. jelenleg hatályos rendelkezései alapján meghatározott személyi és tárgyi mentességek körét.

Az ingatlan-nyilvántartási eljárásért fizetendő díjat annak a személynek kell megfizetnie, aki az ingatlan-nyilvántartási eljárás lefolytatását kéri. A díj adók módjára behajtandó köztartozásnak minősül, melynek megfizetésének rendjét részletesen szabályozza. A díj visszatérítésére vonatkozó rendelkezések igazodnak az Inytv. vonatkozó rendelkezéseihez.