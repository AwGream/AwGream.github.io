1995. évi CX. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

Az 1994-es pótköltségvetés és az 1995. évben az államháztartási reform részeként elhatározott megszorító intézkedések társadalmi visszhangjában egyre erőteljesebb kritika fogalmazódott meg az állami ellenőrző apparátusok munkájával szemben, különös tekintettel azokra az államot megillető bevételekre, amelyeket nem szednek be, illetőleg azokra az adó-, vámalapokra, valamint társadalombiztosítási járulékalapokra, amelyeket nem tárnak fel és nem érvényesítik a törvényben előírt kötelezettségeket.

A társadalmi-gazdasági átalakulás szükségszerű - nem kívánatos - kísérő jelenségeként megjelenő, erőteljes növekedést mutató ún. feketegazdaság további térnyerése veszélyezteti nemcsak az államháztartás egyensúlyvesztésének helyreállítását, de a társadalmi-politikai szféra átszövésével akár az egész átalakulási folyamat kívánatos végcéljának elérését is.

A feketegazdaság térnyerésének megakadályozása, e társadalmi-gazdasági jelenségnek az elviselhető mértékre történő visszaszorítása komplex kormányzati fellépést és az ehhez elengedhetetlen jogi feltételrendszer kiépítését feltételezi.

E munka keretén belül került sor az adózás rendjét meghatározó többször módosított 1990. évi XCI. törvény (a továbbiakban: Art.) szabályainak ismételt felülvizsgálatára is abból a szempontból, hogy azok az adóztatás jelenlegi és nehezen változtatható személyi és tárgyi feltételei között miként szolgálhatnák jobban a feketegazdaság visszaszorítását, a jelenleg nem vagy alig adózó rétegek hatásosabb bevonását a közteherviselésbe.

Az adózás mai rendjében az adóhatóság az adózó által adott bevallást utólag vonja ellenőrzés alá. A bevallást alapvetően az adózó által vezetett könyvekkel, nyilvántartásokkal, bizonylatokkal vetheti egybe. A helyszíni ellenőrzés során biztosított mai jogosítványok

- az üzemi, üzleti területre való, illetőleg korlátok között a lakásba történő belépés joga,

- iratok, tárgyak megvizsgálása,

- munkafolyamatok megfigyelése,

- felvilágosítás, nyilatkozat kérése,

- próbavásárlás, leltárfelvétel

szinte csak azoknál az adózóknál alkalmazható eredményesen, akik (amelyek) alapjában törvényesen végzik az adókötelezettséggel járó tevékenységüket, de annak eredményéről nem teljes mértékben adnak számot az adóhatóság előtt.

A törvénymódosítási javaslat az adózás mai rendjében ismert adóhatósági eszközöket, amelyek az önként és önállóan teljesített kötelezettségek utólagos kontrolljához szükségesek és elégségesek a cél elérése érdekében kibővíti.

1. A javaslat bővíti a nyilatkozattételre kötelezhetők körét, és feljogosítja az adóhatóságot az ilyen személyek személyazonosságának megállapítására. Ha a rendelkezésre álló információk alapján valószínűsíthető, hogy az adózó az ellenőrzés során megsérti az együttműködési kötelezettségét előíró szabályokat, bizonyítékokat rejt el, illetőleg tevékenységének valós körülményeit megtévesztésből átalakítja, a Javaslat szerint az adóhatóság a tevékenységgel összefüggésbe hozható gépjárművet, helyszínt átkutathatja, az előtalált bizonyítékokat lefoglalhatja.

Az adózó ellenőrzést akadályozó magatartása elleni fellépés eszközeként a Javaslat bevezeti az elővezetés lehetőségét, illetőleg az adóhatóság alkalmazottainak fenyegetésére, veszélyeztetése esetére a rendőrségi közreműködés igénybevételének lehetőségét.

2. Az adóztatási tapasztalatok - ideértve az átalányadózás eddigi tapasztalatait is - azt mutatják, hogy a tényleges és a bevallások szerinti forgalmi és jövedelmezőségi adatok egyre távolabb kerülnek egymástól.

  Különösen az egyéni vállalkozások esetében kirívóak ezek: az egyéni vállalkozók bevallott nomináljövedelme is csökken évek óta, immár a bérből, fizetésből élők jövedelmének egynegyedét éri csak el.

A Javaslat egyrészt kibővíti a becslés útján történő adóalap-megállapítás alkalmazhatóságának körét, másrészt megkönnyíti az alkalmazás módját is annak érdekében, hogy a bevallott jövedelmek közelebb kerüljenek a valósághoz.

3. Az adótitok megőrzésének szabályai indokoltan szigorúak a kötelezettségeiket teljesítő és így legféltettebb magán- és üzleti titkaikat az adóhatóság előtt feltáró adózók esetében.

Olyan adózókat azonban, akik az adóigazgatás munkájába vetett bizalom veszélyeztetésével saját adóügyeikben megtévesztő nyilatkozatokat tesznek a nyilvánosság előtt, illetőleg kivételes összegű adórövidítést követnek el, bejelentés nélkül folytatnak adóköteles tevékenységet, vagy hamis számlák kibocsátásával más adózók érdekeit súlyosan sértik vagy veszélyeztetik, nem indokolt védelemben részesíteni. A Javaslat az adótitok rendelkezéseit oldja egyrészt a szélesebb társadalmi kontroll és a visszatartó erő fokozása, másrészt az adózók közül az olyanok kiszűrhetősége érdekében, akik cselekményeikkel közvetlenül más adózóknak is kárt okoznak.

4. Az adózás rendjéről szóló törvényt a Javaslat több ponton módosítja azért is, hogy a felesleges adminisztrációs kötelezettségek köre tovább szűküljön, az adóztatáshoz és így az állami, önkormányzati bevételek biztosításához szükséges információk ugyanakkor rendelkezésre álljanak, az anyagi adótörvényekben szükségessé vált korrekciókat az eljárás rendje megfelelően kövesse, illetőleg a jogértelmezési nehézségekkel, vitákkal terhelt szabályok száma csökkenjen.

-----STARTING---POINT---RESZLETES---

Az 1. §-hoz

A hatályos szabály szerint azok a magánszemélyek, akik nem végeznek vállalkozási tevékenységet, illetőleg nem végeznek forgalmiadó-köteles tevékenységet, bevételszerző tevékenységükről nem tartoznak előzetes bejelentkezési kötelezettséggel.

Az adóhatóság a jövedelemadó alanyokat adóbevallásaik, illetőleg a munkáltató adómegállapítását követő bevallások alapján "utólag" veszi nyilvántartásba és a személyi szám alapján azonosítja. Az Alkotmánybíróság döntésének érvényesülése érdekében a Javaslat a személyi szám helyett az adóazonosító jel használatát teszi kötelezővé az adóigazgatás számára. Minthogy a magánszemélyek születésükkel nem jutnak hozzá az azonosító jelhez, mint a személyi azonosító jelhez, ezért a Javaslat előírja, hogy a bevételszerzés előtt mindazoknak, akik nem rendelkeznek adóazonosító jellel, személyi azonosításukhoz szükséges adataik írásbeli közlésével forduljanak az állami adóhatóság illetékes szervéhez, hogy az megállapíthassa az azonosító jelüket és közölje a magánszemélyekkel. Ezek után a magánszemélyek már minden bevétel (jövedelem) kifizetését megelőzően kötelesek közölni azonosító jelüket a kifizetővel, munkáltatóval. Csak így érhető el, hogy az állami adóhatóság a jövedelem-összevonás ellenőrzésén alapuló adóztatás törvényi követelményének eleget tudjon tenni.

A 2. §-hoz

Az általános forgalmi adóról szóló törvény az általános forgalmi adó hatálya alá tartozónak tekint minden személyt, aki (amely) saját nevében gazdasági tevékenységet végez. Az adóalanyok között a törvény különbséget tesz a tekintetben, hogy adófizetésre kötelezettek vagy sem.

Az Art. szerint minden áfa-alany köteles bejelentkezésre és ez alkalommal megtehető nyilatkozatában tisztázza az általános forgalmi adó törvény szerint elfoglalt különleges adóalanyi státusát (alanyi mentes, kizárólag tárgyi mentes értékesítést végző stb.).

E törvényi rendelkezés alapján elvileg kiterjedne a bejelentkezési és az adóhatóság részére a nyilvántartási kötelezettség azokra az eredeti kárpótolt szövetkezeti tagokra, akik a kárpótlással szerzett földtulajdonukat bérbeadás útján hasznosítják pl. a szövetkezet használatában hagyták.

Az adófizetési kötelezettséggel egyébként nem tartozó, viszonylag nagy számú, jellemzően idős embert mentesít a Javaslat a felesleges adminisztratív kötelezettség, illetőleg annak elmulasztásával járó szigorú jogkövetkezmények alkalmazása alól.

A 3. §-hoz

Az Art. felhatalmazása alapján az önkormányzati adóhatóság is használhatja az adóazonosító jelet az adózók nyilvántartása érdekében, de a helyi adó, gépjárműadó alanyok köre nem feltétlenül azonos a jövedelmet szerző személyekkel, a Javaslat lehetővé teszi, hogy az állami adóhatóság az önkormányzati adóhatóság kérésére is megállapítson adóazonosító jelet.

Az adóhatósági nyilvántartásba vételt elkerülő, cégbejegyzéshez vagy vállalkozói igazolványhoz kötött tevékenységet folytatók számának csökkentése érdekében írja elő az Art. hatályos szabálya, hogy a cégbejegyzést, illetőleg az egyéni vállalkozói igazolvány kiváltását kezdeményezőnek kitöltött kérelem-nyomtatvánnyal, előzetesen az adóhatóságnál kell a bejelentési kötelezettséget teljesíteni és csak az adószám kiadása után lehet az eljárásokat folytatni.

Az ilyen módon adószámhoz jutó vállalkozók egy része nem folytatta az engedélyezési eljárást, illetőleg meg sem indította, hanem az adószám birtokában a "legális" jogállást színlelve vesz részt a gazdaság életében, bocsát ki számlát stb.

Ennek kíván gátat vetni a Javaslat azzal, hogy törli az adóhatóság az adózót és adószámát a nyilvántartásából, ha a kérelmező nem igazolja az előírt időn belül, hogy vállalkozási szándéka komoly. Ha a törölt adószámot később fel is használják, akkor az adóhatóság a többi adózó védelmében a "fantom" adózó adatait közzé is teheti.

Az 4. §-hoz

Az általános forgalmi adóról szóló törvény felmenti a nyilvántartási, adómegállapítási, adóbevallási kötelezettség alól azokat az adóalanyokat, amelyek a törvény rendelkezései alapján nem kötelezettek adó fizetésére.

E rendelkezéssel szemben az Art. a nyilvántartásban szereplő adózókat éves adóbevallás benyújtására kötelezi akkor is, ha az adott adóban adófizetési kötelezettsége nem volt.

E rendelkezés célszerűségét az adja, hogy az adózók joghatályos nyilatkozatot tesznek fizetési kötelezettségük nemlétéről, amelyért felelősség terheli őket, míg ha "hallgathatnának" ez az adóhatóságot hozná bizonytalan helyzetbe a hallgatás okát illetően.

E kétségtelenül célszerű - egyszer egy évben - az adóhatóságnál "jelentkezni kell" elv fenntartása nem indokolt azoknál a magánszemély adózóknál, akik nem vállalkozók és a forgalmi adónak is csak adófizetésre nem kötelezett alanyai. Ezért a Javaslat a kötelezettség teljesítés egyszerűsítése jegyében felmenti őket az éves bevallás benyújtása alól.

A 5-6. §-hoz

A személyi jövedelemadóról szóló újra szabályozott törvény a korábbiakban megszokotthoz képest számos új elnevezést, fogalmat használ. Az adóbevallási kötelezettséget meghatározó Art. 23. §-ának (1) és (2) bekezdését ezekre tekintettel korszerűsíti a Javaslat, biztosítva a két törvény közötti összhangot.

Jogbizonytalanság forrása volt az adóbevallási és fizetési kötelezettség tekintetében azoknál az adózóknál, amelyek bejelentkeztek ugyan az adóhatóságnál, de vagy nem kérték cégbírósági bejegyzésüket, vagy azt rövidebb-hosszabb idő után jogerősen elutasították.

Minthogy az adóköteles tevékenység folytatása ezen időszakban sem kizárt, a vállalkozás végleges meghiúsulása indokolttá teszi az ezt megelőző időszak kötelezettségeiről az elszámolást. A Javaslat ezen különös bevallási kötelezettségek előírásával egészíti ki az Art. 23. §-ának (3) és (4) bekezdését.

A 7. §-hoz

A 26. § (1) bekezdésének hatályos szövege szerint bármely törvény lehetővé teheti az adó megfizetéséért történő kezességvállalást, illetve az adótartozás átvállalását. A törvényi kör indokolatlanul tág megvonása a gyakorlat számára állandó jogértelmezési problémát okoz. Gyakran felmerülő kérdés, vajon van-e olyan törvényi rendelkezés, mely lehetőséget ad a kezességvállalásra, vagy a tartozásátvállalásra. A Javaslat könnyíti a jogalkalmazók munkáját, ugyanakkor megerősíti a jogalkotó eredeti szándékát, mivel a kezességvállalás, tartozásátvállalás lehetővé tételére csak az adót, illetve a költségvetési támogatást megállapító törvényeket hatalmazza fel.

A 8. §-hoz

A Javaslat pontosítja az Art. 32. §-ának (3) bekezdésében szabályozott beszámítási rendelkezést. A hatályos rendelkezésből nem következik egyértelműen, hogy ha az adóhatóság az adózó által igényelt és őt megillető költségvetési támogatással a fennálló adótartozás összegét kívánja csökkenteni, akkor erről határozattal kell döntenie.

Gyakran előfordult, hogy az adóhatóság az adózó által előterjesztett költségvetési támogatási igényt érdemi felülvizsgálat nélkül beszámította és így teljesen alaptalanul csökkentette az adózóval szemben egyébként fennálló igényét.

Az ellentmondásos jogalkalmazás megszüntetése érdekében a Javaslat a beszámítás alkalmazásához megköveteli az adóhatóságtól az előfeltételek vizsgálatát, nevezetesen annak eldöntését, hogy a támogatás valójában megilleti-e az adózót vagy sem, és a döntésének határozatba foglalását a későbbi viták, folyószámla egyeztetési nehézségek megelőzése érdekében.

A 9. §-hoz

A gyakorlat nem támasztotta alá az 1994. évi törvénymódosítás alkalmával az Art. 32. §-ának (6) bekezdését érintő módosítást, aminek következtében a folyószámlaegyenleg-értesítő kiküldésének kötelezettségét a törvény valamennyi adóhatóságra, az illetékhivatalra, illetőleg a vámhatóságra is kiterjesztette. Minthogy ez utóbbi két adóhatóság nem rendszeresen visszatérő adókötelezettségeket érvényesít, hanem alkalmi vagyonszerzéshez, vagy import tevékenységhez kötődőt, és az adózó teljesítésével a "kapcsolat" a hatóság és az adózó között meg is szűnik, nehézséget jelent a folyamatban lévő ügyek tartozásairól és túlfizetéseiről az adózók értesítése.

A Javaslat ezért visszaállítja az eredeti rendelkezést, amely csak az állami és az önkormányzati adóhatóság számára írja elő az egyenlegértesítő kiküldését.

A Javaslat ugyanakkor kiterjeszti az önkormányzati adóhatóságra is az egyenlegértesítő két lépcsőben, augusztus 31., illetőleg október 31-ig történő kiküldésének lehetőségét. A helyi adók esetében is előfordul pl. iparűzési adó, hogy a fizetési kötelezettség a május 31-i adóbevallással egyidejűleg esedékes. Ez esetben célszerű egy későbbi időpontban tájékoztatni az adózókat folyószámlájuk állásáról, mert így a május 31-i kötelezettség teljesítését vagy elmaradását is tartalmazhatja az értesítő.

A 10-12. §-hoz

Az Art. 35. §-ának (1), (2) és (4) bekezdését a magánszemélyek jövedelemadójáról szóló törvény megváltozott fogalomrendszere, illetőleg a törvénybe épített új jogintézmények megjelenítése miatt módosítja a Javaslat. A rendelkezések tartalmilag csak annyiban változnak, hogy a jövedelemadó módosulás miatt egyébként kialakuló aszinkronitás megszűnjön.

A 13. §-hoz

A hatályos szabályozás szerint nyilatkozattételre az adózóval szerződéses kapcsolatban álló vagy állt adózó kötelezhető, az e szerződéssel összefüggő információk tekintetében.

A Javaslat ezt a személyi kört kiszélesíti és tanúvallomás keretében más magánszemély meghallgatását is lehetővé teszi az adóhatóság számára azon tények, körülmények tekintetében, amelyekről a magánszemély az adózóval fennálló vagy korábbi szerződéses kapcsolata révén szerzett tudomást. A Javaslat ezzel a változtatással az adóhatóság információszerzési lehetőségeit bővíti, elősegítve ezzel az eredményesebb ellenőrzési munkát. A korábbi rendelkezést a Javaslat kiegészíti a nyilatkozattételi kötelezettség teljesítésének eljárási szabályaival a szóbeli nyilatkozat jegyzőkönyvben történő rögzítésével és annak tartalmára vonatkozó előírásokkal.

A 14. §-hoz

Az önellenőrzési tevékenység szakaszait leíró, illetőleg az önellenőrzés fogalmát meghatározó Art. 42. § (3) bekezdése egyfelől a Javaslat következtében pontosabbá válik, mert a jövőben önellenőrzéssel lehet az adóalapot korrigálni akkor is, ha a fizetendő adót ez nem érinti, másfelől az általános forgalmi adóról szóló törvény rendelkezéseinek módosítása teszi szükségessé e jogszabályhely módosítását. A módosítás előtti forgalmi adó szabályok a számlahelyesbítés intézményét - amelyre tekintettel az Art. az önellenőrzést kizárta - meglehetősen széles körben engedte alkalmazni. Ezen változtat 1996. január 1-től az általános forgalmi adóról szóló törvény és mindössze két nevesített esetben engedi alkalmazni a számlahelyesbítésnek azt a válfaját, amely "helyettesíti" az önellenőrzést. Minthogy az anyagi jogi szabályozás konkrétan ki is zárja e két különös esetben az önellenőrzés lehetőségét, az összes többiben azonban nem, így az Art-ben szükségtelenné vált az a generális kitétel, hogy a számlahelyesbítés nem minősül önellenőrzésnek. A Javaslat ezért mellőzi ezt a szövegrészt az Art. 42. §-ának (3) bekezdéséből.

A 15. §-hoz

A feketegazdaság működésének egyik fő éltetője a munkaerőpiacról kiszoruló, a szociális ellátó rendszer valamely ellátási formájából részesedő, ugyanakkor illegálisan munkát vállalók foglalkoztatása. A társadalom számára a kár többszörös, hiszen indokolatlan - jogosulatlan - az ellátás igénybevétele, míg a foglalkoztatás az ezzel járó közterhek (tb. járulék, adó) elkerülésével valósul meg.

Az ilyen foglalkoztatások feltárása, megakadályozása elsősorban a munkaügyi központok feladata. A Javaslat az adatszolgáltatásra kötelezettek körét bővítve az Art. 45. §-ának (4) bekezdését új l) ponttal egészíti ki és ezzel előírja a megyei (fővárosi) munkaügyi központoknak, hogy ha valakinek az ellátásához való jogát "fekete" munkavállalás miatt vonják meg, erről értesítsék az adóhatóságot, hogy az érvényesíthesse az elmaradt közterhek miatt az államháztartás igényét.

A személyi szám használatának alkotmányos tilalmára figyelemmel, az új adóazonosító jel bevezetése miatt vált szükségessé az adatszolgáltatásra kötelezettek azonosító adatfeltüntetési kötelezettségét meghatározó szabály módosítására. A főszabály szerint a kifizető és a munkáltató köteles a kifizetést megelőzően az adózótól beszerezni adóazonosító jelét. Más adatszolgáltatóknak is közölniük kell az azonosító jelet, de ez nem lehetséges minden esetben. Hiszen azok a jogviszonyok pl. biztosítási szerződések, amelyeknek a megszűnése későbbi adókonzekvenciákkal jár, még a törvénymódosítás hatálybelépését megelőzően jöhettek létre, ezért a Javaslat "alternatív" azonosító adatként azoknak a magánszemélyre vonatkozó adatoknak a közlését írja elő, amelyek alapján az adóazonosító jel megállapítható, illetőleg ennek hiányában előállítható.

A törvény hatálybalépését követően sem zárható ki, dacára a törvénymódosítási Javaslat átmeneti rendelkezéseire, hogy olyan magánszemélyek jussanak adóköteles kifizetésekhez, akik nem rendelkeznek azonosító számmal. Ez esetben, hogy bevételkiesés az összevonás esetleges elmaradásával ne érhesse a költségvetést a kifizetőnek és a munkáltatónak a legmagasabb adókulccsal kell az előleget kiszámítani és levonni. Az adatszolgáltatási kötelezettséget pedig az adózó egyéb azonosító adatainak feltüntetésével teljesítik.

A 16. §-hoz

Az Art. szigorú adótitokra vonatkozó rendelkezései az adóadatok felhasználásának eseteit is taxatíve állapítja meg, az adótitok közzétételét pedig komoly garanciák mellett és csak egyetlen esetben tette lehetővé.

Ha az adózó saját adóügyével kapcsolatban olyan megtévesztő, vagy valótlan állításokat tett közzé, amely alkalmas az államigazgatásba vetett bizalom megrendítésére, az adóhatóság indítványára a pénzügyminiszter engedélyezhette cáfolat közzétételét. A hatályos szabályozás azt is előírja, hogy ilyen esetben az érintett adózót meg kell hallgatni.

Az utóbbi időben egyre gyakrabban fordul elő, hogy jelentős hatású adóeltitkolások érintettjei a nyilvánosság előtt vádolják mulasztással, alap nélküli eljárással az adóhatóságot. A cáfolat előtt, a már elmérgesedett ügy érintettjének meghallgatása nem vezet feltétlen eredményre és ezzel a cáfolat megjelenése lényegében megakadályozható. Ezért a Javaslat módosítja a rendelkezést és az előzetes értesítési kötelezettséget írja elő.

Ez a gyakorlatias megoldás még mindig eredményezheti, hogy az adózó a rá vonatkozó adatok közzététele helyett, önként választja nyilatkozatainak visszavonását, vagy helyesbítését. A Javaslat e mellett két további esetben kötelezővé teszi az adóhatóság számára az adótitok fogalomkörébe eső adatok közzétételét.

A kiemelkedően nagy összegű adórövidítéseket eredményező cselekmények elkövetői, ügyük jogerős lezárását követően a nyilvánosságra hozatal következtében szembesülnek azokkal, akiknek kárára kívántak jogellenesen gazdagodni. A nyilvánosságra hozatal vélhetően fokozza az adórövidítésekkel kapcsolatban ma elég alacsony szinten érzékelhető visszatartó erőt.

A Javaslat által megállapított Art. 48. §-ának új (4) bekezdése a tisztességesen adózók védelme érdekében azok adatainak a folyamatos közzétételére kötelezi az adóhatóságot, akik jogellenes magatartásukkal kárt okozhatnak a velük gazdasági kapcsolatba lépő adózóknak. A bejelentkezési kötelezettség nélkül tevékenykedők, a színlelt vállalkozások ugyanis nem adhatnak ki olyan bizonylatot, számlát, vagy számlát helyettesítő okmányt, amit az érintett másik adózó jogszerűen felhasználhat. A közzététellel az adóhatóság jelentős segítséget adhat az ilyen tevékenységet folytatók elszigetelődéséhez és a gazdaság tisztulásához.

A 17. §-hoz

A hatályos szabályok - Art. 51. § (3) bekezdése - lehetőséget biztosít arra, hogy az adóhatóság az adóköteles tevékenységet végző, vagy abban közreműködő személyt felhívja személyazonosságának igazolására. Az igazoltatásnak ellenszegülő személyekkel szemben rendőri védelmet, illetőleg az intézkedés foganatosítása érdekében rendőri közreműködést vehet igénybe az adóhatóság alkalmazottja.

A Javaslat kiegészíti az igazoltatás szabályait. Meghatározza a személyazonosság igazolásának lehetséges módjait, mely szerint az igazoltatott személy elsősorban személyi igazolványával, illetve olyan okmánnyal igazolhatja magát, amelyből kiléte hitelt érdemlően megállapítható. Ilyen okmány hiányában más jelenlévő ismert kilétű személy közlését is elfogadhatja igazolásként az adóhatóság. A Javaslat az igazoltatott jogainak védelme érdekében kimondja, hogy az igazoltatás csak a személyazonosságok megállapításához szükséges ideig tarthat, amely során az igazoltatottal közölni kell igazoltatásának okát.

A 18. §-hoz

A hatályos 54. § (1) bekezdése az ismételt ellenőrzés tilalma alóli kivételként - az 54.§ (2) bekezdése mellett - az 53. § (4) bekezdését említi. E szabály pontosításra szorul, hiszen az átalakuló, megszűnő, felszámolás alatt álló vállalkozóknál semmi sem indokolja az ismételt ellenőrzés lehetővé tételét. Ezért a Javaslat szerint a tilalom feloldására - az 54. § (2) bekezdésében foglaltak mellett - csak abban az esetben van lehetőség, ha az Állami Számvevőszék felhívására, a pénzügyminiszter utasítására, illetve a helyi adó esetében az önkormányzati képviselőtestület határozata alapján kötelező az ellenőrzés lefolytatása [53. § (4) bekezdésének második mondata].

A 19. §-hoz

A Javaslat - az adóhatóság megbízólevéllel rendelkező alkalmazottjának ellenőrzési jogosítványairól szóló 57. §-t követően - az Art-t az 57/A. §-sal egészíti ki. E § szerint amennyiben meghatározott adatok alapján valószínűsíthető, hogy az adózó az adókötelezettsége szempontjából valamilyen jelentős tárgyi bizonyítási eszközt elrejt az adóhatóság elől, a bizonyítási eszköz megszerzése érdekében az illetékes első fokú állami adóhatóság vezetőjének határozata alapján átvizsgálhatja az adózó vállalkozási tevékenységével összefüggésbe hozható helyszínt, helyiséget - a lakás kivételével -, valamint gépjárművet, illetve fuvarellenőrzést tarthat.

Az illetékes első fokú állami adóhatóság határozatával elrendelheti az átvizsgálás, fuvarellenőrzés során talált bizonyítási eszköznek minősülő dolgok lefoglalását is. A lefoglalást elrendelő határozat azonnal - a jogorvoslatra tekintet nélkül - végrehajtható. A lefoglalás intézményének - adózót védő garanciája -, hogy csak a kutatás útján talált bizonyítási eszközökre terjedhet ki és csak akkor, ha elrejtésétől, megsemmisítésétől lehet tartani. A bizonyítási eszközként felhasználható dolgok köre előre nem meghatározható, lehet irat, üzleti könyv, vagy akár a vállalkozási tevékenységhez használt eszköz, anyag vagy árukészlet.

A tevékenységgel összefüggésbe hozható eszköz, anyag, árukészlet csak akkor foglalható le, ha azok nem szerepelnek az adózó nyilvántartásaiban. A lefoglalt dolgot az adóhatóság a későbbi bizonyítékként történő felhasználás biztosítása érdekében elszállítja és megőrzi, illetve ha ez aránytalanul magas költséggel járna, a dolgot az adózó őrizetében hagyja a használat és az értékesítés jogának megtiltása mellett. A lefoglalásról két hatósági tanú jelenlétében jegyzőkönyvet kell felvennie az adóhatóságnak. A jegyzőkönyvnek kötelező tartalmi elemei a lefoglalt dolog azonosításához, valamint a hatósági tanúk személyazonosságának megállapításához szükséges adatok.

A lefoglalás - ha törvény másként nem rendelkezik - nem okozhat vagyoni hátrányt az adózónak. Nem szolgál a későbbi adótartozás biztosítékául, és nem is előkészítője egy későbbi elkobzásnak. Kizárólag bizonyítási célból történhet, ezért ha a szükségessége már nem áll fenn, mert a bizonyítási eszközként történő felhasználását más módon biztosították, pl. szakértő megvizsgálta, létét képfelvétellel rögzítették stb., vissza kell adni annak, akitől azt lefoglalták. Ha az adózó nem tart igényt a lefoglalt dologra, azt az adóhatóság az adóvégrehajtás szabályai szerint értékesíti, ennek meghiúsulása esetén megsemmisíti. Törvény rendelkezhet úgy is, hogy az egyébként tárgyi bizonyítási eszköznek minősülő árukészletet nem lehet visszaadni a tulajdonosának, mert kötelező azt megsemmisíteni (pl. jövedéki törvény rendelkezése a lefoglalt dohányáruról).

Az iratok hiánya hátrányosan érintheti az adózót gazdasági tevékenységének folytatása során, ezért azokba korlátozás nélkül betekinthet és igényt tarthat másolat készítésére is.

Az adózó, ha álláspontja szerint az átvizsgálást és ha a foganatosított lefoglalást jogszabálysértő módon foganatosították, a lefoglalást elrendelő határozat közlésétől számított 8 napon belül panasszal élhet. A panaszt a lefoglalást foganatosító állami adóhatóság felettes szerve bírálja el a benyújtástól számított 15 napon belül.

A 20. §-hoz

A gyakorlati tapasztalatok azt mutatják, hogy az adóhatósággal együttműködni nem akaró adózói csoportok az adóhatóság munkáját gyakran akadályozzák azzal, hogy a személyes közreműködésüket nem nélkülözhető cselekmények (helyszínre, helyiségbe belépés, próbagyártás, stb.) színhelyére előzetes értesítésük ellenére nem jelennek meg.

Ezért a javaslat lehetővé teszi az adóhatóság számára, hogy az ilyen helyszíni ellenőrzési cselekmények színhelyére idézze az adózót, és ha az elfogadható indokkal nem menti ki távolmaradását, a rendőrség közreműködésével lehessen elővezettetni. A Javaslat garanciális szempontokra tekintettel az elővezetés foganatosítását az ügyész előzetes jóváhagyásához köti.

A 21. §-hoz

Az Art. hatályos rendelkezései az adóellenőrzés során kivételes lehetőségként biztosítják az adóhatóság számára, hogy az adózó adóalapját becsléssel állapítsa meg.

Ennek egyik előfeltétele, hogy az adóhatóság a rendelkezésére álló adatokkal bizonyítani tudja, hogy az adózó bevallása valótlan adatokat tartalmaz, illetőleg hogy az adózó a bevallásában szereplő adatokat könyveinek, iratainak, bizonylatainak hiányában nem tudja alátámasztani.

Minthogy elsősorban az egyéni vállalkozók évről évre nominálisan is csökkenő jövedelmekről adnak számot, gyakorlatilag csak bevételeik egy részét szerepeltetik a bevallásban, személyes felhasználásaik jelentős részét pedig a vállalkozás költségei között számolják el és így jövedelmük az alkalmazottak jövedelmének egynegyedét teszi ki, a Javaslat a becslést, mint a jövedelem valószínűsítésének módszerét, széles körben és a mainál könnyebben alkalmazható szabályokkal egészíti ki.

A Javaslat szerint a pénzügyminiszter rendeletben szakmai számításokon alapuló - az illetékes kamarák közreműködésével - kialakított bevételi, jövedelmi határokat tesz közzé.

Azoknak a vállalkozóknak, amelyek a közzétett összeghatárok alatti jövedelmekről adnak számot, az adóhatóság felhívására egy nyilatkozatot kell kitölteni, amiben arról számolnak be, hogy milyen kiadásaik, jövedelem-felhasználásaik voltak az adóévben, illetőleg igazolniuk kell az ezek kifizetésére fordított összegek forrását.

Ha nyilatkozatukban valótlan tényeket, körülményeket szerepeltetnek, vagy a bevallott jövedelem mellett a megélhetéshez szükséges fedezet forrását nem tudják igazolni, az adóhatóság köteles becsléssel megállapítani a jövedelemadó alapját.

A Javaslat szerint a pénzügyminiszter szintén rendeletben teszi közzé, hogy ha az ellenőrzés alapján ún. összehasonlító módszerrel kell az adó alapját valószínűsíteni, milyen adatokat és módszereket alkalmazzon az adóhatóság.

A Javaslat által kiegészített és átszerkesztett becslési szabályok alkalmasak lehetnek arra, hogy a legkevésbé ellenőrzött, de bevételi szempontból a legnagyobb kockázatot jelentő adózói rétegek önként vállaljanak többet a közterhek viseléséből.

A 22. §-hoz

A gyakorlatban - különösen a bírói jogalkalmazás során - gondot okozott, hogy az utólagos adómegállapítás keretében a jogkövetkezményként felszámított késedelmi pótlék alapjának meghatározása során figyelembe vehető-e az adózó más, vagy akár ugyanabban az adónemben is fennálló túlfizetésének az összege, mint a pótlék alapjába beszámítható tétel.

Az adóhatósági és a bírói jogértelmezés egységességének biztosítása érdekében a Javaslat egyértelművé teszi, hogy az adóhiány után a bírság mellett felszámított késedelmi pótlék alapjának meghatározása során az Art. 69. §-a (1) bekezdésének második mondatába foglalt úgynevezett nettó pótlékszámítási szabályt nem lehet figyelembe venni.

A 23. §-hoz

Ugyancsak az egyértelműség kedvéért módosul az Art. 70. § (3) bekezdésének második mondata. A törvény eredeti szövege az önellenőrzési pótlék felső határát a hibás bevallásért kiszabható mulasztási bírság legkisebb összegében határozta meg. Minthogy az utaló szabályban meghatározott összeg legalább szóval egészült ki, a jogalkalmazás hajlamos volt ezt az összeget az önellenőrzési pótlék esetén is a legkisebb összegnek tekinteni.

A Javaslat ezért az utaló szabály helyett megjelöli azokat a konkrét összegeket, amelyeket az önellenőrzési pótlékként meg kell állapítani. A kerekítési szabály miatt azt is előírja, hogy ez egyben a megállapított pótlék legkisebb mértéke.

A 24. §-hoz

Az általános forgalmi adó törvény előírásai szerint, ha az adózó az adóévben nem éri el az 1 millió forintos árbevételt, vagy tárgyi eszköz vásárlásban a levonható adó a 100 ezer forintot, levonható adóját göngyölítve viheti át a következő elszámolási időszakra, csökkentve ezzel a fizetendő adó összegét. Visszaigénylési joga csak az említett értékhatárok elérését követően nyílik meg.

A göngyölítés következtében egy korábbi tévedés több egymást követő bevallás helytelenségét eredményezheti. A hatályos szabályozás szerint valamennyi önellenőrzés után pótlékot kell fizetni. A méltánytalanság elkerülése érdekében kiegészül az Art. 70. §-a egy új bekezdéssel, amely lehetővé teszi az adóhatóság számára, hogy a pótlék alapját a tévedéssel ténylegesen okozott egyszer figyelembe vett adókülönbözetre mérsékelje.

A 25. §-hoz

Az Art. 72. §-ának (6) bekezdését szintén az egyértelműség kedvéért egészíti ki a Javaslat. Ha az adóhiány a munkáltató mulasztásának, tévedésének a következménye, a jogsértésért járó jogkövetkezményeket (bírság és késedelmi pótlék) együttesen kell viselnie. Az adóhiányt természetesen a magánszemélynek kell megfizetnie, kivéve azt az esetet, ha tőle a munkáltató azt levonta, de nem vallotta be és nem fizette meg.

A 26. §-hoz

A december 20-án esedékes adóelőleg-feltöltési kötelezettséget a különböző törvények eltérő tartalommal határozták meg és az ezek közös szankciójaként meghatározott mulasztási bírság tényállása nem volt könnyen illeszthető az előírásokhoz. A törvényi előírások (társasági adó, helyi adó) egységesítése mellett az alkalmazható jogkövetkezmény és annak alapja is egyértelmű meghatározást kapott a Javaslat által korrigált szövegben, szűkítve ezzel a tévedésen alapuló jogsértő határozatok születésének terét.

A 27. §-hoz

Az általános forgalmi adó törvény előírásai szerint az értékesítés, szolgáltatás teljesítéséről számla, egyszerűsített számla, vagy számlát helyettesítő okmány kibocsátási kötelezettség terheli az adózót. Ehhez képest az Art. hatályos szabályai a számla, egyszerűsített számla, számlát helyettesítő okmány kiállításának elmulasztását, illetőleg jogszabálysértő kiállítását szankcionálja a mulasztási bírságról szóló 74. § (12) bekezdésében.

A két törvény konzisztenciája érdekében a Javaslat a kiállítás szót kibocsátásra változtatja az Art-ben is.

A 28. §-hoz

A Javaslat az Art. 74. §-a (13) bekezdésében meghatározott magatartások jogkövetkezményeként előírt mulasztási bírság mértékét az ár- és értékviszonyok elmozdulása következtében felemeli, hogy az kellő visszatartó erővel bírjon.

A 29. §-hoz

Az Art. Hatósági adómegállapítás a bevallás azonnali ellenőrzése alapján cím alatt szereplő 78/A. §-ának tartalmát a Javaslat 21. §-ában meghatározott és megújított becslési szabályok lényegében kiüresítették. A kiadásokról, felhasználásokról teendő külön nyilatkozat, illetőleg forrásigazolás "keményebb" becslési előfeltétel, minthogy az adózó hiányos bevallásának megfelelően hiányos iratanyagát prezentálja.

Ezért a Javaslat elhagyta az azonnali ellenőrzéshez eddig fűzött feltételeket, és ezek helyébe a Javaslat által a törvénybe épített 60. § (3) bekezdés d) pontjában megvalósuló tényállást léptette be.

A 30. §-hoz

A feltételes adómegállapítás bevezetésre javasolt szabályozása számos OECD ország gyakorlatából ismert intézmény meghonosítását jelenti. A gyakorlati tapasztalatok alapján ezek a szabályok később bizonyára módosulnak, és részletesebb szabályozásukra kerül sor. Az új jogintézményt a Javaslat az Art. 80/A. §-aként építi a törvénybe.

A szabályozás szükségessége főként a jogbiztonság igényéből vezethető le. Különösen kapcsolt vállalkozásoknál, multinacionális vállalatoknál számos esetben az tapasztalható, hogy a bonyolult, hazai viszonyok között szokatlan, atipikus ügyletek adózási, adójogi megítélése bizonytalan. A piaci viszonyok, az üzleti élet nem tűri a bizonytalan adózási feltételeket, amely adott esetben értelmetlenné tehet egy szerződést. Ezért nem várhatnak hónapokig, míg a bonyolult ügyekben a különböző hatóságok szolgálati útját betartva, a bonyolultabb ügyekben a Pénzügyminisztérium álláspontját kikérve megszületik a "végleges" álláspont. Ezekben az ügyekben az adótanácsadók, tanácsadó cégek álláspontjai sem nyújtanak feltétlen garanciát.

A magyar jogrendszerbe az adóalku nehezen lenne illeszthető. Ezért formailag a feltételes adómegállapítás az adóhatósági határozat alakját ölti. A feltételes adómegállapítás nem ad felhatalmazást a törvény normáitól való eltérésre. Sajátossága, hogy tényleges kötő ereje csak akkor lesz, ha az adózó az ügyletet ténylegesen az adott tartalommal hozza létre. Csak előzetesen lehet ilyen adómegállapítást kérni más országok gyakorlatához hasonlóan: már megkötött ügyletekre, de különösen a már bevallás alá eső időszakra sohasem. További sajátossága, amely eltér a korábbi rossz állásfoglalási gyakorlattól, hogy mindig csak az adott tényállásra alkalmazható, s nincsen precedens jellege, még ugyanazon ügyfél későbbi ügyeiben sem. Ebből következik, hogy a jogalkotási törvénnyel ellentétesen norma-jellege fel sem vetődhet.

A Javaslat a feltételes adómegállapítást a kezdeti időszakban óvatosságból a Pénzügyminisztériumhoz telepíti. A szigorú, centralizált rendezési módra van szükség azért is, mert az adóhatóságok jogalkalmazó szervezetként - helyesen - nem kívánnak önhatalmúlag túllépni a jogszabályok által egyértelműen kijelölt kereteken. Az általános szabályoknál sokkal szigorúbb kérelembenyújtási, nyilvántartási, kiadmányozási és más eljárási szabályokkal kell és lehet gátat vetni annak, hogy szakszerűtlen, megalapozatlan, utóbb már vissza nem vonható állásfoglalások kerüljenek az ügyfelek kezébe.

Az adózás rendje [Art. 1. § (5) bek.] az adóhatóság törvényes kötelezettségévé teszi a törvények megtartásához szükséges tájékoztatás megadását. Ez a feladat az eddigiekben is a törvények megtartására korlátozódott, az adóhatóságok nem helyettesíthetik az adótanácsadókat. Az "ingyenes" tájékoztatás, a kitanítás kötelezettsége változatlan. A feltételes adómegállapítás és az ingyenes felvilágosítási kötelezettség közötti különbség miatt indokolt a feladatot a Pénzügyminisztériumra telepíteni, mert félő, hogy az adóhatóság akkor is rulingnak minősítene viszonylag egyszerű kérdéseket, ha az egyébként nem tartozna ebbe a körbe.

A 31. §-hoz

A becslési szabályok kiegészítése [60. § (3) bek. d) pont] szükségessé tette, hogy a Javaslat az adóhatóság által rendszeresíthető nyomtatványok körét kiegészítse. A felhasználásokról, kiadásokról, illetőleg ezek fedezetéül szolgáló forrásokról kötelezően elrendelt nyilatkozattétel legcélszerűbben az adóhatóság által rendszeresített nyomtatvány kitöltésével történhet.

A 32. §-hoz

Az államháztartási törvény módosítása a költségvetésből történő gazdálkodási, elszámolási, folyósítási feladatok ellátása érdekében létrehozza Magyarországon a "Kincstár" intézményét. A pénzátutalások költségessége miatt elszenvedett veszteségek csökkentése érdekében a költségvetés terhére folyósított bérek, illetőleg magánszemélynek járó egyéb kifizetések fedezetének kiutalása a közterhek visszatartásával ún. nettó módon történik. Ezzel összefüggésben az egyes bérszámfejtő és tényleges kifizetőhelyek - más kifizetők (munkáltatók) feladataihoz képest - kevesebb adókötelezettséggel tartoznak majd, hisz levonási, befizetési, bevallási kötelezettségük nem lesz. A Javaslat az Art. 96/A §-ának kiegészítésével mondja ki a nettó bérfinanszírozási (kincstári) körbe vont munkáltatók és kifizetők sajátos kötelezettségeit.

A 33. §-hoz

Minthogy a Javaslat szerinti nyilatkozat a családi felhasználások és kiadások forrásigazolását követeli meg, az értelmező rendelkezések (Art. 97. §) kiegészítésére is szükség van.

A Javaslat új x) pont alatt határozza meg a személyi számmal összefüggő változások következtében bevezetett új törvényi fogalmat az azonosító számot.

A 34. §-hoz

A Javaslat az 57/A §-sal lehetővé teszi az adóhatóság számára, hogy az elrejtett bizonyítás eszközöket az adózással összefüggésbe hozható helyszín, helyiség, gépjármű átvizsgálásával deríthesse fel. A későbbi sikeres bizonyítás érdekében szükség lehet a lefoglalt bizonyítékok elszállítására és megőrzésére. Minthogy maga az átvizsgálás ténye az adózó rosszhiszemű magatartásának a következménye, a Javaslat az ezzel összefüggésben felmerülő többletköltség viselésére az adózót kötelezi.

-----STARTING---POINT---VEGE---

A 35-37. §-hoz

A Javaslat a záró és átmeneti rendelkezései között a hatálybalépéssel összefüggésben - a visszaható szabályozás tilalmára tekintettel - úgy rendelkezik, hogy a törvény eljárási típusú rendelkezéseit a hatálybalépést megelőző kötelezettségek tekintetében is alkalmazni kell, de az alkalmazandó jogkövetkezmények nem lehetnek súlyosabbak, mint a jogsértés elkövetésekor hatályos szabályok szerint megállapítható legmagasabb mérték.

A hatálybalépést megelőző időszakra vonatkozó, de már a hatálybalépést követően teljesítendő kötelezettségeket pedig az adózók a hatálybalépést megelőző időszak szabályai szerint teljesítik.

Az adóazonosító jellel kapcsolatos átmeneti rendelkezés azokat a magánszemélyeket kötelezi bejelentésre - az adóazonosító jel megszerzése érdekében -, akik 1991. január 1-jét követően nem tettek adóbevallást, vagy adójukat a munkáltató nem állapította meg, így nem szerepelnek az adóhatóság nyilvántartásában, ebből következően az adóhatóság nem láthatta el őket adóazonosítóval.

A Javaslat felhatalmazza a Kormányt - egyéves átmeneti időre -, hogy az adóigazgatás várható szervezeti változásait rugalmasan nyomon követve, a törvénytől eltérően szabályozhassa a hatáskört és az illetékességet.

A feltételes adómegállapítás speciális eljárási rendelkezéseinek megalkotására, a becslés alkalmazásához szükséges bevételi és jövedelemhatárok meghatározására, valamint az összehasonlítás alapján történő becsléshez szükséges adatok megállapítása irányának, módszereinek szabályozására a Javaslat a pénzügyminisztert hatalmazza fel.

Az 1. számú melléklethez

Az Art. adóbevallási kötelezettségeket rendező mellékletét a Javaslat az adózók adminisztrációs kötelezettségeit egyszerűsítő törekvések jegyében módosítja. A havi, illetőleg negyedéves gyakorisággal bevallásra kötelezettek körét kijelölő értékhatárok felemelésével lényegesen csökkenti a havi adóbevallásra, illetőleg a negyedéves bevallásra kötelezettek számát. Így az ún. kis- és középkategóriába sorolt - nagyszámú vállalkozás - csak éves bevallás benyújtására lesz kötelezett.

Megszünteti a Javaslat azoknak a magánszemélyeknek az egyéni vállalkozókhoz hasonlatos február 15-ig teljesítendő jövedelemadó bevallási kötelezettségét, akik forgalmi adó bevallásra és fizetésre nem kötelezettek és őket is az általános szabályok szerint március 20-ig kötelezi a jövedelemadó bevallásra.

A Javaslat a társasági adó hatálya alól az év utolsó napjával kikerülő adózókra nem írja elő a megszűnés esetére egyébként megkövetelt 30 napon belüli bevallási kötelezettséget, hiszen az adóévről az adózónak a megszűnéstől függetlenül is bevallást kell tennie.

A fogyasztási adó és a fogyasztói árkiegészítés féléves összesítő bevallásának határidejét július 20-i határidővel egységesíti a Javaslat, ezzel is egyszerűsítve a törvényi előírásokat.

A 2. számú melléklethez

A befizetési határidőket a Javaslat jellemzően az adóbevallási határidőkhöz köti, ezért a társasági adó soron kívüli bevallási kötelezettségeihez hozzárendeli a befizetési kötelezettséget, illetőleg a visszaigénylési lehetőséget.

Az adó megfizetésének határidejét szabályozó melléklet módosítását jelentős részben a költségvetés átmeneti likviditási zavarait okozó finanszírozási határidők és a bevételek befolyásának ütemezését előíró szabályok jobb összhangjának megteremtése indokolja. A Javaslat szerint ennek megfelelően a kifizetők által levont jövedelemadó-előleget és adót a tárgyhót követő hó 20. helyett a tárgyhót követő hó 5-ig kell megfizetni.

A munkáltatók által az adóelőlegre teljesítendő részfizetés határidejét a Javaslat szintén az elszámolt hónapot követő hó 5. napjában határozza meg.

A törvénynek a helyi adók előlegének feltöltési kötelezettségét előíró szabályát a Javaslat pontosítja a társasági adóban szabályozottaknak megfelelően azért, hogy az elmulasztás jogkövetkezményét - amelyet szintén pontosít a Javaslat - egységesen lehessen alkalmazni.

A szerencsejáték szervezéséről szóló törvényben és végrehajtási rendeletében megváltozott a játékautomaták után fizetendő tételes adóra vonatkozó szabályozás. A Javaslat a játékadó előírásaihoz igazította az Art. szabályait.

Az éves elszámolás szabályát és a visszaigénylési jog megnyíltát is pontosítja a törvénymódosítás azzal, hogy egyértelművé teszi a visszaigénylés esedékességének kezdő napját.

A 3. számú melléklethez

Az adatszolgáltatási kötelezettségek részletes szabályait tartalmazó mellékletet a Javaslat az anyagi adótörvények módosulására tekintettel pontosítja, illetőleg a feketegazdaság elleni küzdelem jegyében a megyei (fővárosi) munkaügyi központok számára előírt adatszolgáltatási kötelezettségnek a részletszabályait állapítja meg.

A 45. § (5) bekezdésével összhangban az egyes adatszolgáltatók kötelezettségeit előíró szabályokból mellőzi a magánszemélyek azonosító adatainak közlését. A Javaslat pontosítja az illetékhivatalok adatszolgáltatásának adattartalmát az ingatlanszerzésből származó jövedelem megállapítását előíró jövedelemadó törvényhez igazodóan.

A 4. számú melléklethez

A külföldi vállalkozók társasági adóelőleg fizetési kötelezettségét rendező szabályt azért módosítja a Javaslat, hogy az I. és II. negyedévre vonatkozó előleget is a tényleges adókötelezettség alapján fizethessék a vállalkozások. Az éves adó ismertté válik május 31-én és ez alapján ezt követően egyszerre fizetik meg az előleget.

A Javaslat pontosítja a visszaigénylési jog esedékességét.