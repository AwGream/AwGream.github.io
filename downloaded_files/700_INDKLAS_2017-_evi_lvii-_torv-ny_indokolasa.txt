2017. évi LVII. törvény indokolása

egyes törvényeknek Magyarország versenyképessége javítása érdekében történő módosításáról

-----STARTING---POINT---ALTALANOS--- 

Az ország versenyképességének javítása érdekében indokolt a közmű-csatlakozások felgyorsítását célzó intézkedések bevezetése.

A földgáz szektorban a kivitelezési munkát a bejelentett és jogosult gázszerelők nyilvántartásában szereplő gázszerelők közül a fogyasztó által kiválasztott vállalkozó végzi. Ezt a megoldást indokolt átültetni a villamos áram és a víziközmű szektorba is: a megrendelő is jogosult vállalkozót választani a bejelentett és jogosult villanyszerelők, illetve a bejelentett és jogosult vízszerelők nyilvántartásából.

A törvény a fentiek mellett eleget tesz a Kormány ipari és mezőgazdasági beruházások létesítése építésügyi, településrendezési és területrendezési vonatkozású bürokráciacsökkentésének azáltal, hogy a létesítés egyik alapfeltételét, azaz a területrendezési tervekkel és a településrendezési eszközökkel való összhang megteremtését egyszerűsíti, a tervek készítésének költségeit csökkentik. A törvény továbbá rendelkezik a közműadatok nyilvántartásához szükséges ingatlan-nyilvántartási adatok ingyenes hozzáférhetőségéről, amely a beruházások tervezése esetében, a közműtérképek hozzáférését egyszerűsíti, és annak költségeit csökkenti.

A törvény a területfejlesztésről és a területrendezésről, az épített környezet alakításáról és védelméről, az ingatlan-nyilvántartásról és a földmérési és térképészeti tevékenységről szóló szóló törvényt is módosítja. A módosítás eleget tesz az építésügy átalakítását célzó intézkedési tervről és a hozzá kapcsolódó feladatokról szóló 1567/2015. (IX. 4.) Korm. határozatban foglalt, a területrendezési tervek és a településrendezési eszközök készítése során, az alaptérképekhez szükséges állami ingatlan-nyilvántartási térképi adatbázis térítésmentesen való hozzáféréséhez is (Korm. határozat 7.2. és 7.6. pontjai).

Az állami ingatlan-nyilvántartási adatbázis kezelője és üzemeltetője jogszabályi kijelölés alapján a Budapest Főváros Kormányhivatala. Tekintettel arra, hogy a Kormányhivatal adatszolgáltatását a földmérési és térképészeti állami alapadatok kezeléséről, szolgáltatásáról és egyes igazgatási szolgáltatási díjakról 63/1999. (VII. 21.) FVM-HM-PM együttes rendelet alapján csak szolgáltatási díj ellenében teljesítheti, szükséges a Korm. határozattal összhangban a törvényi szintű módosítás.

A területrendezési tervek készítésének a területfejlesztésről és a területrendezésről szóló törvény, míg a településrendezési eszközök készítésének alaptörvénye az épített környezet alakításáról és védelméről szóló törvény. Szükséges tehát e törvényekben kimondani azt, hogy a tervezéshez szükség adatbázisok jogszabály szerinti adatszolgáltatása térítésmentes. Szükséges továbbá az ingatlan-nyilvántartási törvényben, valamint a földmérési és térképészeti tevékenységről szóló törvényben is rögzíteni a területrendezési tervek, valamint a településrendezési eszközök készítői, valamint az Országos Építésügyi Nyilvántartás, és az Országos Területfejlesztési és Területrendezési Információs Rendszer működtetője jogosultságát az adatbázisok térítésmentesen való hozzáféréséhez.

-----STARTING---POINT---RESZLETES---

Az 1. §-hoz

A rendelkezés célja a Get.-hez kapcsolódóan a csatlakozóvezeték és a felhasználói berendezés kiviteli terve földgázelosztó általi felülvizsgálatára előírt határidő csökkentése, továbbá a terv alkalmatlanná nyilvánítása esetén a műszaki-biztonsági hatóság eljárásához új határidő bevezetése, valamint díjmentesség kimondása a felhasználók részére.

Kiegészül a Get. továbbá azzal, hogy ha a fogyasztói vezeték üzembe helyezését a földgázelosztó megtagadja, az ingatlan tulajdonosa a műszaki biztonsági hatóságtól kérheti az üzembe helyezés elrendelését.

A 2. §-hoz

Az új rendelkezés alapján a rendszerüzemeltető által alkalmazható különdíj mértékének megállapítása a munkavégzésre ténylegesen ráfordított idő és a munkavégzés átlagos óradíjának alapulvételével történik. Emellett a díjakat az Energiahivatalnak a legkisebb költség elvének érvényesítésével kell megállapítania.

A 3. §-hoz

A rendelkezés a csatlakozási díj megfizetése alóli mentesülést a fogyasztásmérő kapacitásához köti.

A 4. §-hoz

Felhatalmazó rendelkezés a Kormány számára a műszaki hatóság kijelölésére, valamint a műszaki biztonsági hatóságnak az üzembe helyezés elrendelésével kapcsolatos eljárása szabályainak megállapítására.

Az 5. §-hoz

A VET kiegészül a csatlakozás megtagadásáról szóló tájékoztatás megtételére nyitva álló határidővel. A csatlakozás megtagadásának a hivatal általi felülvizsgálatára is határidő kerül bevezetésre, valamint díjmentességet kapnak a felhasználók.

Emellett egy új rendelkezés szerint a hálózati csatlakozást az igénybejelentő saját beruházásban is megvalósíthatja, a bejelentett és jogosult villanyszerelők nyilvántartásában szereplő vállalkozások közül kiválasztott vállalkozással, amely nyilvántartást a műszaki biztonsági hatóság vezeti.

Kiegészül a VET továbbá azzal, hogy ha a hálózati engedélyes a nyilatkozatával a kiviteli tervet kivitelezésre alkalmatlannak minősítette, az igénybejelentő a műszaki-biztonsági hatóságtól kérheti az alkalmassági nyilatkozat kiadását. Emellett a hálózati engedélyes számára határidő kerül megszabásra a hálózati csatlakozás üzembe helyezéséről szóló nyilatkozat megtételére.

A 6. §-hoz

A díjakat az Energiahivatalnak a legkisebb költség elvének érvényesítésével kell megállapítania.

A 7. §-hoz

A rendelkezés a csatlakozási díj megfizetése alóli mentesülést a fogyasztásmérő kapacitásához köti.

A 8. §-hoz

Felhatalmazó rendelkezés a Kormány számára a bejelentett és jogosult villanyszerelők nyilvántartására vonatkozó részletes szabályok, valamint a nyilvántartást vezető műszaki biztonsági hatóság meghatározására, továbbá a tervek kivitelezésre való alkalmasságának megállapítása iránt a műszaki-biztonsági hatóság kijelölésére és az eljárás szabályainak, valamint a hálózati csatlakozás üzembe helyezésének hálózati engedélyes általi megtagadása esetén a műszaki biztonsági hatóságnak az üzembe helyezés elrendelésével kapcsolatos eljárása szabályainak meghatározására.

A 9. §-hoz

A rendelkezés a víziközmű-hálózatba való bekötés és a szennyvízhálózatba való bekötés költségei és díjai alóli mentesülést a vezeték átmérőjéhez köti. Emellett egy új rendelkezés alapján a megrendelő is jogosult vállalkozót választani a bekötés megvalósítására a bejelentett és jogosult vízszerelők nyilvántartásából.

Kiegészül továbbá a víziközmű-szolgáltatásról szóló törvény azzal, hogy ha a víziközműszolgáltató nyilatkozatával a bekötővezeték vagy szennyvíz-bekötővezeték létesítésére irányuló kiviteli tervet kivitelezésre alkalmatlannak minősítette, az igénybejelentő vagy a megrendelő a műszaki biztonsági hatóságtól kérheti az alkalmassági nyilatkozat kiadását. Emellett a víziközmű-szolgáltató számára határidő kerül megszabásra a bekötővezeték vagy szennyvízbekötővezeték üzembe helyezéséről szóló nyilatkozat megtételére.

A 10. §-hoz

Felhatalmazó rendelkezés a Kormány számára a kivitelezői jogosultsággal rendelkező vízszerelők nyilvántartására vonatkozó részletes szabályok, valamint a nyilvántartást vezető műszaki biztonsági hatóság meghatározására, továbbá a tervek kivitelezésre való alkalmasságának megállapítása iránt a műszaki-biztonsági hatóság előtt indított eljárás szabályainak, valamint ivóvíz-bekötővezeték vagy szennyvíz-bekötővezeték üzembe helyezésének víziközmű-szolgáltató általi megtagadása esetén a műszaki biztonsági hatóságnak az üzembe helyezés elrendelésével kapcsolatos eljárása szabályainak meghatározására.

A 11. §-hoz

A rendelkezés meghatározza az állami ingatlan-nyilvántartási térképi adatbázis, valamint a Mezőgazdasági Parcella Azonosító Rendszer adatainak jogszabályban kijelölt szolgáltatója számára az adatbázisok egyes elemeinek, a digitális szintvonalrajz és az 5x5 m felbontású domborzatmodell térítésmentes biztosítását, területrendezési tervek készítése során, a tervek készítői számára.

A 12. §-hoz

A rendelkezés hiánypótló, mivel lehetővé teszi, hogy - a településszerkezeti tervek és helyi építési szabályzatok tartalmával szoros összefüggésben - meghatározásra kerüljenek a települések biológiai aktivitás érték érvényesítési szabályai a településfejlesztési koncepcióról, az integrált településfejlesztési stratégiáról és a településrendezési eszközökről, valamint egyes településrendezési sajátos jogintézményekről szóló 314/2012. (XI. 8.) Korm. rendeletben, elsődlegesen az ipari és mezőgazdasági beruházásokhoz kapcsolódó településrendezési eljárások egyszerűsítésének érdekében.

A 13. §-hoz

A rendelkezés meghatározza az állami ingatlan-nyilvántartási térképi adatbázis, valamint a Mezőgazdasági Parcella Azonosító Rendszer adatainak jogszabályban kijelölt szolgáltatója számára az adatbázisok egyes elemeinek, a digitális szintvonalrajz és az 5x5 m felbontású domborzatmodell térítésmentes biztosítását, a településrendezési eszközök készítése során, az eszközök készítői számára.

A 14. §-hoz

A rendelkezés külön ügyintézési határidőt állapít meg az építésügyi hatóság számára ipari rendeltetésű vagy mezőgazdasági tevékenység végzésére szolgáló épületeknél, kormányrendeletben meghatározott szakkérdés vizsgálata esetén.

A 15. §-hoz

Az ingatlan-nyilvántartási törvényben szükséges rögzíteni a területrendezési tervek és a településrendezési eszközök készítőinek térítésmentes hozzáférési jogosultságát az állami ingatlan-nyilvántartási térképi adatbázishoz, valamint a Mezőgazdasági Parcella Azonosító Rendszer egyes elemeihez. A rendelkezés továbbá meghatározza az Országos Építésügyi Nyilvántartás, és az Országos Területfejlesztési és Területrendezési Információs Rendszer működtetője jogosultságát az adatbázisok térítésmentesen való hozzáféréséhez.

A 16. §-hoz

A rendelkezés azért szükséges, mert ezáltal biztosítható a területrendezési tervek, valamint a településrendezési eszközök készítői számára az állami ingatlan-nyilvántartási térképi adatbázis, az állami topográfiai térképi adatbázisok, az állami távérzékelési adatbázisok egyes adataihoz, valamint a digitális szintvonalrajzhoz és az 5x5 m felbontású domborzatmodellhez a térítésmentes hozzáférése.

-----STARTING---POINT---VEGE---

A 17. §-hoz

Hatályba léptető rendelkezés.