2010. évi CXXIII. törvény indokolása

az adó- és járuléktörvények, a számviteli törvény és a könyvvizsgálói kamarai törvény, valamint az európai közösségi jogharmonizációs kötelezettségek teljesítését célzó adó- és vámjogi tárgyú törvények módosításáról

I. Fejezet

A személyi jövedelemadót, a társasági adót és az osztalékadót és az egyszerűsített vállalkozói adót érintő módosítások

1. A személyi jövedelemadóról szóló 1995. évi CXVII. törvény módosítása

-----STARTING---POINT---ALTALANOS--- 

A törvény a személyi jövedelemadóról szóló 1995. évi CXVII. törvény (a továbbiakban: Szja törvény) módosításait tartalmazza. A módosítások fő célja a magánszemélyek adóterhelésének érezhető csökkentése, a családok támogatása, az adózás jelentős egyszerűsítése.

A törvény a személyi jövedelemadóztatás jelenlegi rendszerét - amely szerint az összevont adóalapba tartozó jövedelmek kétkulcsos adótábla alapján, a törvényben meghatározott külön adózó jövedelmek pedig ettől eltérő (jellemzően 20/25 százalékos) mértékkel adóznak - felváltva, bevezeti az egykulcsos adóztatást, amely szerint a magánszemély valamennyi - összevont adóalapba tartozó, valamint külön adózó - jövedelme után egyazon, arányos 16 százalékos kulccsal kell az adókötelezettséget teljesíteni.

Adójóváírás 2011-től is érvényesíthető, a bér és adóalap-kiegészítés 16 százaléka, havonta maximum 12 100 forint, amelyet teljes mértékben 2 millió 750 ezer forint éves összes jövedelemig, csökkenő összegben pedig 3 millió 960 ezer forintos éves összes jövedelemig lehet érvényesíteni.

Az adóalapot mind az összevont adóalapba tartozó jövedelmek, mind a külön adózó jövedelmek (osztalék, árfolyamnyereség, kamatjövedelem, ingatlan-átruházásból származó jövedelem) esetében a hatályos szabályokkal azonosan kell megállapítani, tehát az összevont adóalapba tartozó jövedelmek adóalapjának meghatározásakor kell, a külön adózó jövedelmek esetében nem kell adóalap-kiegészítéssel számolni. Az adóalap-kiegészítés a törvény szerint 2012-ben a felére csökken, majd 2013-tól megszűnik. A nem pénzben történő, juttatások kifizetőt terhelő adójának alapja - az azonos adóterhelés megteremtése érdekében - a juttatás értékének 1,19- szerese, ugyanis ez biztosítja, hogy ugyanazon nettó értékű juttatás a kifizetőnek ugyanannyiba kerüljön.

A törvény a családok támogatása céljából jelentős mértékű, már az első gyermek vállalását is támogató, jövedelemkorláthoz nem kötött családi kedvezményről rendelkezik, amely az összevont adóalapot csökkentő kedvezményként jelenik meg. Egy és két eltartott esetén 62 500 forintot, három eltartottól 206 250 forintot lehet kedvezményezett eltartottanként és jogosultsági hónaponként levonni az összevont adóalapba számító, adóalap-kiegészítéssel növelt jövedelemből. A kedvezmény érvényesítésének részletszabályai (fogalmak, kedvezmény megosztásának lehetősége) változatlanok.

A törvény alapján a személyi és őstermelői kedvezmény változatlan feltételekkel, de jövedelemkorlát nélkül érvényesíthető, az egyéb, áthúzódó kedvezmények (tandíj halasztott kedvezménye, lakáscélú hiteltörlesztés áthúzódó kedvezménye) tekintetében pedig a törvény rögzíti, hogy azokat utoljára a 2015. évi adó terhére lehet elszámolni.

Az adóról történő rendelkezés szabályai is megmaradnak, azonban az adóterhelés nagymértékű csökkenése következtében annak mértéke a magánszemély által önkéntes pénztárba, NYESZ-számlára befizetett összegek 20 százalékára csökken.

Az egyes jövedelmek adóterhelésének egységesítése érdekében átalakul a nem pénzbeli juttatások adózása. Megszűnik a természetbeni juttatás adójogi kategória, a nem pénzben történő juttatások

- Fő szabály szerint az összevont adóalap részeként adókötelesek, a juttatás utáni személyi jövedelemadót a magánszemély fizeti, és mind a magánszemélyt, mind a kifizetőt terheli járulék/hozzájárulás-fizetési kötelezettség is.

- A törvényben meghatározott szűk körben a nem pénzbeli juttatások után a kifizetőt terheli a személyi jövedelemadó és egészségügyi hozzájárulás-fizetési kötelezettség. Ide tartoznak azon juttatások, amelyeknél nem állapítható meg a magánszemély által megszerzett bevétel nagysága. Ugyancsak idetartozik a - nem tao-alany által nyújtott- reprezentáció, üzleti ajándék, a csoportos biztosítás, a telefonszolgáltatás magáncélú használata miatt keletkező bevétel, a béren kívüli juttatások értékhatárt meghaladó része.

- A juttatások további köre kedvezményezett béren kívüli juttatás, amely után szintén a kifizető fizet személyi jövedelemadót, de más közteher (járulék-, eho-) kötelezettség nem terheli. Ide tartozik 2011-től az üdülési csekk, az üdülési szolgáltatás, az önkéntes pénztári támogatások, étkeztetés formájában juttatott bevétel (a meleg étkeztetés, illetőleg meleg és hideg étel vásárlására jogosító utalvány), a helyi utazási bérlet, az iskolakezdési támogatás, az internethasználat juttatása, és új elemként a megújulási kártya-számlára történő munkáltatói hozzájárulás.

A megújulási kártya olyan készpénz-helyettesítő fizetési eszköz, amellyel a munkavállalónak a kártya kibocsátására felhatalmazott (kártyakibocsátó) pénzügyi vállalkozásnál nyitott számlájára a munkáltató által utalt támogatás terhére - az arra felhatalmazott és a rendszerbe bevont szolgáltatóknál - szolgáltatások vásárolhatók. A megújulási kártya működésének szabályait, felhasználhatóságának körét kormányrendelet fogja tartalmazni.

Az előzőek alapján 2011-től a jelenlegi adóköteles, kifizető szintjén adózó természetbeni juttatások közül a sportszolgáltatás, a személyszállítás, a munkavállalóknak egységesen vagy szabályzat alapján történő juttatás, a jelenleg kedvezményesen adózó iskolarendszerű képzés átvállalt díja a magánszemélynél keletkeztet adókötelezettséget. Ez azt jelenti, hogy a kifizető egy későbbi kifizetésnél vonja le a juttatásra eső adóelőleget, vagy a magánszemélynek adott igazoláson felhívja a magánszemély figyelmét, hogy a le nem vont adóelőleget a magánszemélynek kell megfizetnie.

Az arányos egykulcsos adórendszer bevezetésével, a progresszió megszűnése miatt jelentősen egyszerűsödnek az adóelőleg szabályok, bővül azok köre, akiknek nem kell bevallást benyújtaniuk. Csökkenti a bevallás benyújtására kötelezettek számát az az új szabály, amely szerint nem kell bevallást benyújtani annak a magánszemélynek, aki munkaviszonyból, személyes közreműködésből származó jövedelemmel rendelkezik, vagy esetenként 100 ezer forint alatti bevételt szerez, ha a kifizető az adóelőleget pontosan, vagy csak kis eltéréssel állapította meg, és a magánszemély nem számol el tételesen költséget, más bevallás-köteles jövedelmet nem szerzett, és adókedvezményeket nem, vagy csak az adóelőlegnél érvényesítettel azonosan vesz igénybe.

A törvény már 2010-re alkalmazhatóan hatályon kívül helyezi a sok gyakorlati alkalmazási problémát jelentő, 2010. évtől bevezetett, vállalkozói kivét-kiegészítésre, személyes közreműködői díj-kiegészítésre vonatkozó szabályokat azzal, hogy azokat már 2010-ben sem kell alkalmazni.

A törvény rögzíti az arányos, egykulcsos adóztatás mellett kiüresedő adóterhet nem viselő járandóság kategóriába tartozó jövedelmek adómentességét (nyugdíj, gyes, ösztöndíj-juttatások, lakáscélú munkáltatói támogatás stb.).

-----STARTING---POINT---RESZLETES---

Az 1. §-hoz

A törvény - a társasági adó szokásos piaci árra vonatkozó meghatározásával összhangban (tartalmilag azonosan) - módosítja az Szja törvény szokásos piaci érték fogalmát, valamint a meghatározásból kikerülnek a tevékenységre jellemző kereset szokásos piaci értékére vonatkozó okafogyottá vált rendelkezések.

A természetbeni juttatások adójogi kategóriájának megszűnése, a nem pénzben adott juttatások adózási szabályainak megváltozása indokolttá teszi a reprezentáció és az üzleti ajándék fogalmának értelmező rendelkezések közé történő áthelyezését tekintettel arra, hogy az említett fogalmakra vonatkozóan mind az Szja törvény, mind a Tao tv. több helyen tartalmaz rendelkezést.

A törvény egyértelművé teszi, hogy a magánszemély összes jövedelme meghatározásánál az osztalékelőleg címén kapott összegeket nem kell figyelembe venni. Az osztalékelőleg ugyanis jövedelemnek minősül, és a hatályos szabályok alapján csak az Szja törvény 66. § (3) bekezdésének eljárási szabályaiból lehet következtetni arra, hogy az osztalékelőleg a kifizetés évében nem, csak amikor az véglegesen megállapított osztalékká válik, lesz része a magánszemély összes jövedelmének.

A 2. §-hoz

A törvény az Szja törvény szerkezeti felépítésével összhangban, az egységes és általános adókulcsnak az adókötelezettségre vonatkozó általános szabályok közé történő beiktatási helyéről emel át azonos tartalommal egyes meglévő rendelkezéseket. Egyidejűleg szintén azonos tartalommal, azonban közérthetőbben fogalmazza meg azt a rendelkezést, amelynek alapján a magánszemély tevékenységéhez használt eszközök, igénybevett szolgáltatások összefüggésében magánhasználat miatt jellemzően nem keletkezik adókötelezettség.

A 3. §-hoz

A magánnyugdíjpénztár által a kedvezményezett részére kifizetett, nyugdíjszolgáltatásnak nem minősülő juttatás a hatályos törvényben több különböző rendelkezésből következően gyakorlatilag nem adózik. A törvény a jogértelmezést segíti annak egyértelmű kimondásával, hogy ezt a kifizetést a jövedelem kiszámításánál nem kell figyelembe venni.

A (2) bekezdés egyértelművé teszi, hogy a külföldről származó, nemzetközi egyezmény alapján az adó alól mentesített jövedelmet nem kell figyelembe venni a jövedelem megállapításánál.

A törvény továbbá az Szja törvény szerkezeti felépítésével összhangban, az egységes és általános adókulcsnak az adókötelezettségre vonatkozó általános szabályok közé történő beiktatási helyéről meglévő rendelkezést emel át azonos tartalommal.

A 4. §-hoz

A törvény egységes, arányos adókulcsot iktat be a törvény első, általános rendelkezéseket tartalmazó részébe kimondva, hogy a törvény hatálya alá tartozó valamennyi (összevont adóalapba tartozó, valamint külön adózó) jövedelem tekintetében 16 százalék az adó mértéke.

Egyszerűsítés céljából a törvény valamennyi jövedelemre vonatkozóan általánosan mondja ki a külföldön megfizetett adó beszámításának lehetőségét. A rendelkezés összefügg a 13. §-ban az összevont adóalap adójából levonható, külföldön megfizetett adó beszámítására vonatkozó külön rendelkezéssel.

Az 5. §-hoz

A jelenlegi szabályozás alapján nem egyértelmű, hogy milyen jogcímen megszerzett jövedelemnek minősül az örökösnél azon összeg, amely az elhunyt magánszemélyt életében megillette, de amelynek kifizetésére csak a halál bekövetkezte után kerül sor. Jellemzően ilyen bevétel az elhunyt munkavállaló utolsó havi munkájának ellenértéke. Éppen ezért a jogalkalmazók eltérő megoldásokat alkalmaznak, például az elhunyt személy munkaviszonyból származó adóköteles jövedelmeként, az örökös adómentes jövedelmeként, az örökös munkaviszonyból vagy egyéb jövedelemből származó jövedelmeként számfejtve a kérdéses juttatást. A változtatás - amely szerint a magánszemély halálát követően juttatott olyan bevétellel összefüggésben, amely a magánszemélyt még az életében megillette, az adókötelezettséget úgy kell teljesíteni, mintha a juttatást a magánszemély a halálának az időpontjában szerezte volna meg - megteremti az összhangot az Szja törvény és a járulékszabályok között.

A 6. §-hoz

Az egységes és arányos adókulcs bevezetése mellett az adózók többsége esetében a kifizetők által levont adóelőleg és a véglegesen megállapított adó megegyezik. Erre tekintettel, a törvény az adózók bevallási kötelezettségének egyszerűsítése érdekében újraszabályozza az adó megállapítására vonatkozó rendelkezéseket.

Az adót - fő szabályként - adóévenként továbbra is be kell vallani, és ez a kötelezettség továbbra is önadózással vagy munkáltatói adómegállapítás révén teljesíthető. Az önadózás keretében az adóhatóság közreműködésével készített egyszerűsített bevallás vagy az adóhatóság közreműködése nélkül elkészített bevallás eddigi lehetősége mellett a törvény új lehetőségként vezeti be az adónyilatkozatot, amely az említett egyszerűsített bevalláshoz képest is jóval egyszerűbb, gyakorlatilag A/4-es lapon néhány sort tartalmaz.

A törvény egyértelművé teszi, hogy a magánszemély az adómegállapítás bármely esetében rendelkezhet az adójának 1-1 százalékáról.

A törvény továbbra is tartalmazza azokat az eseteket, amikor az adózónak egyáltalán nem kell bevallást beadnia vagy munkáltatói adómegállapítást kérnie.

A 7. §-hoz

A törvény megállapítja az adónyilatkozat benyújtásának feltételeit.

A magánszemély akkor tehet adónyilatkozatot, ha kizárólag egy munkáltatótól szerzett összevont adóalapba tartozó jövedelmet, amely után a levont adóelőleg és a ténylegesen fizetendő adó különbözete az ezer forintot nem haladja meg. Az ezer forintos különbözetet az adóhatóság nem tartja nyilván, azt a magánszemélynek nem kell megfizetnie, illetve az adóhatóság nem téríti vissza (nem utalja ki).

A nyilatkozat megtételének további feltétele, hogy a magánszemély tételes költségelszámolást nem alkalmaz, a családi kedvezményt nem kívánja megosztani, családi kedvezményt, adókedvezményt csak annyiban érvényesít, amennyiben azt a munkáltató az adóelőleg megállapításánál nyilatkozata alapján figyelembe vette, önkéntes pénztári, nyugdíj-előtakarékossági nyilatkozatot nem ad, más bevallási kötelezettség alá eső jövedelmet nem szerez, az adóévben szerzett összes jövedelme az adójóváírásra jogosító összeghatárt nem haladja meg, vagy nem érvényesít adójóváírást. Nem zárja ki az adónyilatkozat megtételét, ha a magánszemély munkáltatóján kívül más kifizetőtől is kap alkalmanként 100 ezer forintot meg nem haladó bevételt, melyből a kifizető az adót hiánytalanul levonta, és amellyel összefüggésben költséget, költséghányadot nem számol el, kedvezményt nem érvényesít, önkéntes pénztári nyilatkozatot, nyugdíj-előtakarékossági nyilatkozatot nem ad. Az adónyilatkozat lehetőségéről és feltételeiről a munkáltatók, kifizetők kötelezően tájékoztatják azokat, akik a feltételeknek megfelelnek. Az adónyilatkozat az Art rendelkezése szerint papír alapon és elektronikusan is beadható.

A 8. §-hoz

A törvény az egyértelmű jogalkalmazás érdekében csoportosítva fogalmazza meg a különböző önálló tevékenységek esetében alkalmazható költség-elszámolási szabályokat.

A 9. §-hoz

A törvény a bérbeadó és szálláshely-szolgáltató tevékenység esetén alkalmazható értékcsökkenési leírási szabályokat egészíti ki azzal, hogy a leírást a bérbe adott, szálláshelyként hasznosított épület szerzési időpontjától függetlenül lehetővé teszi. Egyidejűleg az egyértelmű jogalkalmazás érdekében pontosítja azt a szabályt, amelynek alapján költséghányad, átalányadózás, tételes átalányadózás, bevétel szerinti adózás esetén az értékcsökkenést, korábbi veszteséget hogyan kell figyelembe venni.

A 10. §-hoz

A törvény rögzíti, hogy az adóalap-kiegészítés 2012-ben a felére csökken, majd 2013-tól megszűnik.

A 11. §-hoz

A törvény alapján az adóalapot csökkentő jelentős összegű adókedvezmény a családok adórendszeren keresztül történő támogatását valósítja meg már egy gyermek vállalása esetén is.

Ennek megfelelően a családi kedvezményként egy és két eltartott esetén 62 500 forintot, három eltartottól 206 250 forintot lehet kedvezményezett eltartottanként és jogosultsági hónaponként levonni az adóalap-kiegészítéssel növelt, összevont adóalapba számító jövedelmekből. A családi kedvezmény érvényesítésének jövedelemkorlátja 2011-től megszűnik.

A törvény a korábbi szabályozással azonosan határozza meg az eltartott és kedvezményezett eltartott, a jogosultági hónap, illetve a kedvezmény érvényesítésére jogosult személy fogalmát, megtartva a családi kedvezmény házastárssal, élettárssal történő megosztása lehetőségét is.

A családi kedvezmény érvényesítésére vonatkozó eljárásjogi szabályok nem változnak, azt a magánszemély nyilatkozata alapján lehet érvényesíteni (megosztani), amely nyilatkozatban feltüntetésre kerül az eltartottak adóazonosító jele, természetes személyazonosító adatai, lakcíme, megosztás esetén a másik fél adóazonosító jele. A családi kedvezmény várandósság esetén történő érvényesítése orvosi igazolás alapján, a magánszemély nyilatkozata szerint történik, azonban adatvédelmi garanciális szabály, hogy az orvosi igazolást csak ellenőrzéskor kérheti az adóhatóság.

A 12. §-hoz

Jogtechnikai módosítás az egykulcsos adóztatás bevezetése miatt.

A 13. §-hoz

A külföldön megfizetett adó beszámításának szabálya az egykulcsos adóztatás bevezetése, az adó mértékének módosulása miatt változik.

A 14. §-hoz

Az adójóváírás szabályai az egykulcsos, arányos adóztatás bevezetése miatt változnak.

A törvény alapján az adójóváírás a bér és adóalap-kiegészítés 16 százaléka, de havonta maximum 12 100 forint, amelyet teljes mértékben 2 millió 750 ezer forint éves összes jövedelemig, csökkenő összegben pedig 3 millió 960 ezer forint éves összes jövedelemig lehet érvényesíteni.

A 15. §-hoz

A törvény a hatályos szabályokkal azonosan rendelkezik arról, hogy amennyiben a magánszemély többféle adókedvezményre is jogosult, azok érvényesítésének sorrendjét bevallásában vagy a munkáltatói adómegállapítás során nyilatkozattal meghatározhatja. Ennek hiányában, valamint egyszerűsített bevallás esetén az adókedvezményeket lakáscélú hiteltörlesztés áthúzódó kedvezménye, személyi, őstermelői kedvezmény, egyéb kedvezmények sorrendben kell figyelembe venni.

A 16. §-hoz

A személyi kedvezmény érvényesítésére vonatkozó szabályok kiegészülnek a kedvezmény érvényesítésére jogosult magánszemély - a törvényben eddig az értelmező rendelkezések között megfogalmazott - meghatározásával. A rendelkezés érdemi módosítást nem jelent.

A 17. §-hoz

A törvény meghatározza, adott kifizetéssel egyidejűleg az adóelőleg-megállapításra kötelezett kifizetőnek milyen tartalmú igazolást kell kiállítania a magánszemély részére. Az igazoláson szerepelnie kell minden olyan adatnak, amely ismeretében eldönthető, hogy a magánszemélynek adott bevételt szükséges-e bevallania. Így az igazoláson fel kell tüntetni az adóalapból érvényesített családi kedvezményt, az adóalap-kiegészítést, az érvényesített adójóváírást, külföldön megfizetett adó beszámítását, érvényesített személyi kedvezményt, és tájékoztatni kell a magánszemélyt, hogy milyen esetekben tehet adónyilatkozatot.

A 18. §-hoz

Az adóelőleg-alap meghatározásának szabályai kiegészülnek az egyéni vállalkozó vállalkozói adóelőleg-alapja meghatározásának - a törvényben eddig más helyen megfogalmazott - szabályával. A rendelkezés érdemi módosítást nem jelent.

A törvény alapján továbbá lehetővé válik, hogy a 2010. január 1-jétől bevételnek számító, azonban az adóalap megállapítása előtt levonható havi 100 ezer forint üzemanyag-megtakarítást már az adóelőleg meghatározása során figyelembe lehessen venni. A rendelkezés hozzájárul ahhoz, hogy a magánszemély jövedelmeiből év közben levont adóelőleg és a jövedelmeit ténylegesen terhelő adó különbsége minimalizálódjon.

Az önálló tevékenység bevételével szemben a költség-elszámolási módok (tételes költségelszámolás, 10 százalék költséghányad alkalmazása) közötti választás az adóelőleg-alap meghatározásánál is - a 8. §-hoz írt indokolással azonosan - pontosításra kerül.

A 19. §-hoz

A törvény az adóztatás arányossá, egykulcsossá válásával összhangban módosítja az adóelőleg-nyilatkozat szabályait. Az adóterhet nem viselő járandóság adójogi kategóriájának az egykulcsos adóztatás miatti megszűnése feleslegessé tette annak a nyilatkozatban történő szerepeltetését, ugyanígy veszítette értelmét az állami végkielégítés megosztásának mellőzéséről szóló nyilatkozat is.

A családi kedvezmény megosztásáról tett adóelőleg-nyilatkozat szabályai kis mértékben módosultak, érdemben nem változtak.

A magánszemély által nem valós tartalommal tett adóelőleg-nyilatkozathoz kapcsolódó szankciók szabálya egyrészt az adóterhet nem viselő járandóság kategóriának a megszűnése miatt változik, másrészt a törvény szerinti szabályozás a 12 százalékos bírság megfizetésének feltételeként nem írja elő az adózó - nehezen értelmezhető - felróható magatartását. A magánszemélynek 12 százalék különbözeti bírságot akkor kell fizetnie, ha nyilatkozatában adójóváírás és adókedvezmény érvényesítését - a nyilatkozattételkor fennálló körülmények ellenére - jogalap nélkül kérte, és emiatt 10 ezer forintot meghaladó befizetési különbözete keletkezik.

A 20. §-hoz

A fizetendő adóelőleg meghatározása nagymértékben egyszerűsödik az egy kulccsal történő, arányos adóztatás következtében. A törvény alapján az adóelőleg az adóelőleg-alap (családi kedvezményt érvényesítő magánszemély esetében a családi kedvezménnyel csökkentett adóelőleg-alap) 16 százaléka, amelyből levonható a magánszemély nyilatkozata alapján az adójóváírás és a személyi kedvezmény. Továbbra is alkalmazandó az a szabály, hogy az adóelőlegnél a munkáltató csak addig veheti figyelembe az adójóváírást, amíg az általa az adóévben juttatott, halmozott kifizetések összege (adott kifizetést is figyelembe véve) nem haladja meg a jogosultsági határt, kivéve, ha a magánszemély adóelőleg-nyilatkozatot ad arról is, hogy az adóévben nem volt és nem is várható mástól olyan jövedelme, amelyet az adóévi összes jövedelmébe be kell számítani, és az adóelőleget megállapító munkáltató az adóhatósághoz bejelentett módszerrel úgy állapítja meg az adóelőleget, hogy év végén a fizetendő adóhoz képest ne mutatkozzék különbözet.

A törvény pontosítja az egyéni vállalkozó negyedéves adóelőleg-megállapításának szabályait is, és kimondja, hogy a vállalkozói személyi jövedelemadó előlegét az adóelőleg-alap 500 millió forintot meg nem haladó részére 10 százalékkal, az e fölötti részre 19 százalékkal kell megállapítani.

A 21. §-hoz

Az ügyvédek, közjegyzők, végrehajtók tevékenységének irodában történő folytatása esetén szükséges az egyéni vállalkozói tevékenység megszüntetésével járó kötelezettségek egyértelmű meghatározása, és az adó három év alatti megfizetésének választhatósága (hasonlóan az egyéni vállalkozók által egyéni cég alapításakor alkalmazható szabályokhoz).

A 22. §-hoz

A hatályos szabályok alapján adókötelezettségének teljesítésére nem választhatja az átalányadózás szabályait az az egyéni vállalkozó, aki munkaviszonnyal is rendelkezik. A törvény lehetővé teszi az átalányadózást azon egyéni vállalkozó számára is, aki munkaviszonyban csak az egyéni vállalkozói tevékenysége szünetelésének időtartama alatt áll.

A 23. §-hoz

A törvény az ingatlan átruházásából származó jövedelemre vonatkozóan tartalmaz jogalkalmazást segítő, pontosító módosításokat.

Az ingatlan átruházásából származó jövedelmet a bevételből a megszerzésre fordított összeg, az értéknövelő beruházások és az átruházással kapcsolatos kiadások levonásával kell megállapítani. A törvény meghatározza, mit lehet megszerzésre fordított összegként figyelembe venni. A hatályos szabályok alapján a megszerzésre fordított összeg az átruházásról szóló szerződés szerinti érték, a cserébe kapott ingatlan, illetve vagyoni értékű jog esetében a csereszerződésben rögzített érték, ezek hiányában az az érték, amelyet az illeték megállapításához figyelembe vettek. Öröklés esetén, vagy ha az átruházott ingatlant, illetve vagyoni értékű jogot a magánszemély ajándékba kapta, a megszerzésre fordított összeg az, amelyet az illeték megállapításához figyelembe vettek. Tekintettel azonban arra, hogy az egyenes ági rokonok közötti öröklési és ajándékozási illeték eltörlésre került, szükségessé vált az ingatlan megszerzésére fordított összeg meghatározására vonatkozó rendelkezés módosítása.

A törvény alapján, ha az ingatlan szerzése örökléssel, ajándékozással történik, megszerzésre fordított összeg az illeték-kiszabáshoz figyelembe vett érték. Ha az illeték kiszabása nem történik meg a bevallás benyújtásáig, öröklés esetén lehet a hagyatéki leltárban feltüntetett értéket (azaz a hagyatéki eljárásról szóló 2010. évi XXXVIII. törvény 26. § (1) bekezdése szerint az ingatlan fekvése szerint illetékes települési önkormányzat jegyzője által az illetékekről szóló törvény szerint kiállított adó- és értékbizonyítványban foglalt összeg), de lehet más értéket is figyelembe venni (pl. örökösök nyilatkozatai, a halálhoz közeli időpontban kötött adásvételi szerződés, vagy szakértői vélemény, amelyekről a 92. § szerint az eljárást lezáró végzésből értesül az adóhatóság), ajándékozásnál az átruházásból származó bevétel 50 százalékát kell figyelembe venni, és az így megállapított adókötelezettséget önellenőrzéssel lehet módosítani az utóbb megállapított illetékalapnak megfelelően. Ha az illetékügyi hatóság nem szab ki illetéket, öröklésnél a hagyatéki leltárban feltüntetett érték, ajándékozásnál

- vagy az átruházásból származó bevétel 75 százaléka számolható el azzal, hogy más kiadás költségként nem vonható le a bevételből figyelembe véve, hogy az ajándékozás utáni ráépítés, létesítés, alapterület-növelés esetén az előző érték levonása után a fennmaradó teljes összeg adóalapot képez.

- vagy az összes bővítménnyel kapcsolatos tényleges ráfordítás, ha az meghaladja a bevétel 75 százalékát.

Rendezi a törvény a megszerzésre fordított összeg meghatározását az olyan ingatlan tekintetében is, amelynek szerzését több időpontban kell meghatározni a már meglévő ingatlanon 2007. december 31-e után történt építkezés miatt. A hatályos szöveg szerint az egyes szerzési időpontokhoz tartozó bevételrészek kiszámítása, tehát a bevétel megosztása a megszerzésre fordított összeg arányában történik. Ez visszaélésre is lehetőséget adhat, hiszen az adózó nem érdekelt abban, hogy a későbbi szerzési időponthoz (jellemzően az új építményrész használatba vételéhez) tartozó, számlával igazolt költségeit kimutassa, hiszen akkor a bevételből nagyobb részt kellene ehhez a későbbi időponthoz rendelnie, mely számára nagyobb adóterhet eredményezne. A törvény szerint a ráépítés, létesítés, alapterület-növelés megszerzésére fordított összeg meghatározásakor legalább a beépített anyag-értéket figyelembe szükséges venni megszerzésre fordított összegként.

A 24. §-hoz

Jogtechnikai módosítás a természetbeni juttatás kategória megszűnése miatt.

A 25. §-hoz

A törvény módosítja az értékpapír szerzési értékének meghatározására vonatkozó szabályokat abban az esetben, ha az értékpapír megszerzése örökléssel vagy ajándékozással történik. Eszerint, ha az illeték kiszabása az átruházásból származó jövedelem adókötelezettségének teljesítésére nyitva álló határidőig nem történik meg, öröklés esetén a hagyatéki leltárban feltüntetett értéket, ajándékozás esetén az értékpapírnak az átruházás napjára megállapított szokásos piaci értékét kell figyelembe venni. Az így megállapított adókötelezettséget az illeték-kiszabás alapján önellenőrzéssel lehet módosítani. Abban az esetben, ha az illetékügyi hatóság nem szab ki illetéket, öröklés esetén a hagyatéki leltárban feltüntetett értéket, vagy a hagyatéki eljárás során az értékpapír értékeként feltüntetett egyéb értéket, ajándékozás esetén pedig azt az igazolt szerzési értéket kell figyelembe venni, amelyet az ajándékozó figyelembe vehetett volna, ilyen igazolt érték hiányában nullát.

A 26. §-hoz

A törvény alapján átalakul a nem pénzben történő juttatások adózása. A hatályos szabályok szerinti természetbeni juttatás kategóriába tartozó juttatások köre jelentősen leszűkül, maga a természetbeni juttatás elnevezés kettéválik: vagy béren kívüli juttatásnak nem minősülő egyes meghatározott juttatások körébe tartozik (Szja törvény 70. §) vagy béren kívüli juttatásnak minősül (Szja törvény 71. §).

Ezek után az adó a kifizetőt terheli, jövedelemnek minősül a juttatás értéke ingyenesség esetén annak szokásos piaci értéke, illetve az a rész amit a magánszemély nem köteles megfizetni. Az adó alapja a jövedelem 1,19-szerese.

A 27. §-hoz

A szerencsejátékok szervezéséről szóló törvényben meghatározott engedélyhez kötött sorsolásos játékból, ajándéksorsolásból, fogadásból származó nyereményre, valamint a nyilvánosan, bárki számára azonos feltételekkel meghirdetett vetélkedő, verseny nem pénzbeli díjára a törvény a kifizetőt terhelő adó mellett történő nem pénzbeli juttatások adózásával azonosan határozza meg a fizetendő adót.

A 28. §-hoz

Az Szja törvény felhatalmazó rendelkezései kiegészülnek a Széchenyi Pihenő Kártya kibocsájtásával és felhasználásával kapcsolatos részletes szabályokat tartalmazó kormányrendelet megalkotását biztosító rendelkezéssel.

A 29. §-hoz

A törvény az Szja törvény hatályba léptető és átmeneti rendelkezései között az alábbi átmeneti rendelkezéseket fogalmazza meg.

A törvény szerint már a 2010. évi adókötelezettség megállapítása során is alkalmazni lehet az adóról történő rendelkezés szabályainak azon módosulását, hogy az önsegélyező pénztárban 2 évre lekötött vagy prevenciós szolgáltatásra fordított összegek is feljogosítanak 10 százalékos mértékéig a rendelkezési jog gyakorlására.

A kivét-kiegészítés és személyes közreműködői díj-kiegészítés szabályait már a 2010. évre vonatkozóan sem kell alkalmazni.

Átmeneti rendelkezés biztosítja, hogy az ügyvédi iroda, közjegyzői iroda, végrehajtói iroda tagjaként végzett egyéni vállalkozói tevékenység megszüntetésével összefüggésben megállapított új szabályok a 2010. évi adókötelezettség megállapításánál is alkalmazhatók.

Az átmeneti rendelkezés szól a korábban megkötött betét-, folyószámla-, bankkártya- és takarékbetét- szerződések hozamainak kamatairól.

A lakáscélú felhasználásra a munkáltató által nyújtott támogatás adómentessége értékhatárának megállapításához a 2010. január 1-jét követően nyújtott támogatásokat kell figyelembe venni.

A törvény az adózás egyszerűsítése céljából korlátozza a már megszűnt adókedvezmények átmeneti rendelkezések alapján történő igénybevételi lehetőségét, és rögzíti, hogy adókedvezményt átmeneti rendelkezés alapján (például tandíj halasztott kedvezményét, lakáscélú hitel törlesztési kedvezményét) utoljára a 2015. évi adóval szemben lehet figyelembe venni.

A 30. §-hoz

Az Szja törvény 1. számú melléklete a törvény 1. számú melléklete, 11. számú melléklete pedig a törvény 2. számú melléklete alapján módosul.

A 31. §-hoz

A törvény e részében felsorolt szövegrész-cserék biztosítják, hogy az Szja törvény egyes rendelkezései összhangba kerüljenek a más jogszabályokban elfogadott változásokkal, valamint az e törvényben kezdeményezett módosításoknak megfelelő módosítását, pontosítását.

A 32. §-hoz

A törvény a jogszabályváltozásokkal és e törvény módosításaival összhangban hatályon kívül helyezi az Szja törvény feleslegessé vált szövegrészeit, illetve rendelkezéseit.

A 33. §-hoz

Az (1) bekezdés az Szja törvény új 84/G. §-ával összefüggő hatályon kívül helyezést tartalmaz.

A (2) bekezdés az Szja törvény egyes új szabálya és a felsőoktatásról szóló 2005. évi CXXXIX. törvény rendelkezése közötti összhang megteremtése érdekében szükséges hatályon kívül helyezést tartalmaz.

2. A közteherviselés rendszerének átalakítását célzó törvénymódosításokról szóló 2009. évi LXXVII. törvény módosítása

A 34. §-hoz

E törvény eltérő rendelkezései okán nem lép hatályba a 2011-től hatályba lépően a 2009. évi LXXVII. törvény által meghatározott, az összevont adóalapba tartozó jövedelmekre alkalmazandó kétkulcsos adótábla.

A 35. §-hoz

A kivétkiegészítés és a személyes közreműködői díjkiegészítés szabályaival összefüggő átmeneti rendelkezés is hatályát veszti.

3. A társasági adóról és az osztalékadóról szóló 1996. évi LXXXI. törvény módosítása

Általános indokolás

A törvény a Tao tv.-be évközben bevezetett 500 millió forint adóalapig - 2010-ben a 2010. július 1. és december 31. közötti időszakra naptári nap arányosan meghatározott adóalap után 250 millió forintig - alkalmazható 10 százalékos adókulcs kedvezménye mellett koncepcionális jellegű módosítást nem tartalmaz. A vállalkozások versenyképességének növelése érdekében a törvény 2013. január 1-jétől egykulcsossá alakítja a társasági adó rendszerét, így általános jelleggel a 10 százalékos adókulcs lesz a fizetendő társasági adó mértéke.

A törvény további, 2011. január 1-jétől hatályba lépő módosítási elsősorban jogtechnikai, jogharmonizációs jellegű, valamint az személyi jövedelemadóról szóló törvény módosításával összefüggő rendelkezésekként jelennek meg. Az adminisztrációs tehercsökkenés jegyében 2011. január 1-jétől megszűnik a külföldi szervezet adókötelezettsége.

Részletes indokolás

A 36. §-hoz

Az európai kutatási infrastruktúráért felelős konzorcium (ERIC) közösségi jogi keretéről szóló 723/2009/EK (2009. június 25.) tanácsi rendelet (a továbbiakban: Rendelet) rendelkezései szerint az Európai Unió bármely tagállamában ERIC alapítható. A Rendelet szabályai szerint az ERIC elsődleges feladata egy kutatási infrastruktúra létrehozása és annak nem gazdasági alapon való működtetése. Figyelemmel azonban arra, hogy az ERIC az elsődleges feladatának kiegészítéseként (korlátozott jelleggel) gazdasági tevékenységet is folytathat, szükségessé vált - a Rendeletben foglalt szabályok alkalmazhatósága érdekében - az ERIC társasági adóalannyá minősítése.

A 37. §-hoz

A nemzeti összefogás jegyében létrehozott Magyar Kármentő Alapnak adott támogatások ösztönzése érdekében a módosítás a kiemelkedően közhasznú szervezetek támogatásához kapcsolódó adóalap-kedvezményt biztosítja a Kármentő Alapnak támogatást juttató vállalkozások számára. A támogatás 50 százalékáig terjedő adóalap-kedvezményt a vállalkozások a Kármentő Alap által kiadott igazolás birtokában érvényesíthetik.

A 38. §-hoz

A Tao tv. záró rendelkezései között megfogalmazott egyik jogharmonizációs szabály értelmében a törvény az OECD Transzferár irányelvek a multinacionális vállalkozások és az adóhatóságok számára (a továbbiakban „OECD Irányelvek”) című kiadványával összhangban készült. Az OECD 2010. július 22-én elfogadta az OECD Irányelvek I.-III. fejezeteinek átdolgozott változatát.

Az átdolgozás eredményeként az OECD, figyelembe véve az eddigi módszerek használatára vonatkozó gyakorlatot az ügyleti nettó nyereségen alapuló és a nyereségmegosztásos módszert a továbbiakban nem egyéb módszerként tartja számon. Az új OECD Irányelvek három új csoportot különböztet meg, melyek a tradicionális, profit alapú és egyéb módszerek.

Ezen változtatás eredményeként az OECD a korábbi iránymutatásokat megváltoztatva az ügyleti nettó nyereségen alapuló módszert és a nyereségmegosztásos módszert egyenrangúvá tette a korábbi három tradicionális módszerrel, melynek végeredményeként a két módszer alkotja az egyik új csoportot, a profit alapú módszerek csoportját.

A 39. §-hoz

A törvény 2013. január 1-jétől a vállalkozások versenyképességének további növelése érdekében a társasági adó mértékét általános jelleggel 10 százalékra csökkenti.

A 40. §-hoz

A kedvezményes, 10 százalékos adókulcs alkalmazásának 500 millió forint adóalapig történő kiterjesztés miatt szükségessé vált az ellenőrzött külföldi társaság fogalmában a külföldi személy minimális fizetendő adójára vonatkozó rendelkezés módosítása. A módosítás révén a fogalomban a korábbi rugalmas, jogszabályhelyre történő hivatkozást konkrét, 10 százalékos adófizetési kötelezettséget meghatározó rendelkezés váltja fel.

Az előadó-művészeti szervezet támogatásához kapcsolódó adókedvezmény szabályai szerint az adózó az előadó-művészeti államigazgatási szerv által kiadott támogatási igazolásban szereplő összegig érvényesíthet adókedvezményt. A támogatási igazolások összértéke azonban nem haladhatja meg az előadó-művészeti szervezet tárgyévi jegybevétele 80 százalékának megfelelő összeget. A Tao tv. az előadó-művészeti szervezet jegybevételét konkrét SZJ számhoz kötött tevékenyből - előadóművészet, bábszínházi-előadás - származó jegy- és bérletbevétel alapján határozza meg. A Szolgáltatások Jegyzékéről szóló 9004/2002. (SK 7.) KSH közleményt, valamint a Szolgáltatások Jegyzéke módosításáról szóló 9001/2003. (SK 3.) KSH közleményt a 4/2010. (IV. 21.) KSH közlemény 2010. április 21-étől hatályon kívül helyezte. A termékek tevékenység szerinti, új statisztikai osztályozását (CPA, magyarul: TESZOR) a Parlament és a Tanács 451/2008/EK rendelete szabályozza. E szabályozásnak megfelelő tevékenységi hivatkozást tartalmazza a módosítás.

Jogtechnikai módosításként a külföldi szervezet adókötelezettségének hatályon kívül helyezésével szükségessé vált az adóalap-megállapításról rendelkező bekezdés módosítása is.

A bejelentett részesedés értékesítésének árfolyamnyereségéhez kapcsolódó adóalap-kedvezményt az adózó a bejelentett részesedés nem pénzbeli hozzájárulásként való rendelkezésre bocsátásakor nem érvényesíthette, tekintettel arra, hogy ezen jogügylet révén a számvitelről szóló 2000. évi C. törvény szabályai szerint nem árfolyamnyereség, hanem rendkívüli eredmény keletkezhet, így a kedvezmény érvényesítésére nem nyílt lehetőség. A módosítás révén ezen ügyletek nyeresége után is alkalmazható lesz az adóalap-kedvezmény.

Az általános, 10 százalékos társasági adókulcs 2013. január 1-jétől történő bevezetése miatt a törvény számos rendelkezésében a fizetendő adó mértékére történő hivatkozás módosítása szükségessé vált.

A személyi jövedelemadóról szóló 1995. évi CXVII. törvény szabályainak módosítása révén megszűnik a természetbeni juttatás fogalma, helyette jellemzően a juttatás elnevezést fogja az Szja törvény alkalmazni. Tekintettel arra, hogy a Tao tv. is számos helyen hivatkozik a Szja törvény szerinti természetbeni juttatásra, indokolt a Tao tv.-ben is az új fogalom nevesítése a természetbeni juttatás helyett.

A 41. §-hoz

A módosítás a közhasznú társaságok kényszer-végelszámolás alatt alkalmazandó szabályokat fogalmaz meg.

A 42. §-hoz

Az átmeneti rendelkezdés szerint a Magyar Kármentő Alapnak adott támogatások után érvényesíthető adóalap-kedvezményt a vállalkozások már a 2010-ben adott támogatásokra is alkalmazhatják.

A 43. §-hoz

A feltöltési kötelezettség teljesítésére vonatkozó új rendelkezéseket 2010. december 16-át (a hatálybalépést) követően teljesítendő adóelőleg kiegészítésre is alkalmazni kell.

A 44. §-hoz

A törvény hatályon kívül helyezi a külföldi szervezet adóalanyiságára vonatkozó rendelkezéseket.

4. Az egyszerűsített vállalkozói adóról szóló 2002. évi XLIII. törvény módosítása

Általános indokolás

A törvény 2011. január 1-jétől hatályba lépő módosítási elsősorban jogtechnikai jellegű, jogalkalmazást segítő módosítások.

Részletes indokolás

A 45. §-hoz

A jelenleg hatályos rendelkezések szerint az Eva tv. hatálya alá tartózó egyéni vállalkozónak a tevékenység szüneteltetése idején is fenn kell tartania pénzforgalmi számláját. A módosítás lehetővé teszi, hogy a tevékenységét szüneteltető evás egyéni vállalkozónak - a nem eva-alany egyéni vállalkozóhoz hasonlóan - a szüneteltetés ideje alatt ne kelljen pénzforgalmi bankszámlával rendelkeznie.

A 46. §-hoz

A módosítás indoka az, hogy jelenlegi szabályozás az egyéni vállalkozóról és az egyéni cégről szóló 2009. évi CXV. törvény 17. §-ához képest indokolatlan szűkítést tartalmaz.

II. Fejezet

Az általános forgalmi adót érintő módosítások

5. Az általános forgalmi adóról szóló 2007. évi CXXVII. törvény módosítása

Általános indokolás

A törvény jogharmonizációs célú, a hozzáadottérték-adó területén a 2008/8/EK irányelv 53. és 54. cikkeit, a 2009/69/EK és 2009/162/EU irányelvek rendelkezéseit ülteti át, valamint él a 2010/23/EU tanácsi irányelvben a tagállamok számára biztosított lehetőséggel. Ezen túlmenően a törvény egyéb, a jogalkalmazást segítő pontosítást tartalmaz.

Részletes indokolás

A 47. §-hoz

A törvény - összhangban a 2009/162/EU tanácsi irányelvvel - a villamosenergiára és a vezetékes földgázra vonatkozó speciális szabályokat kiterjeszti a hő- vagy hűtési energia hő- vagy hűtési hálózaton keresztüli értékesítésére is.

A 48. §-hoz

A törvény - a 2009/162/EU irányelvben foglalt szabályokat követve - meghatározza, hogy ezek a speciális rendelkezések vezetékes földgáz esetében csak a Közösség területén lévő földgázrendszeren vagy bármely más, ilyen rendszerhez kapcsolt hálózatban lévő földgáz értékesítésére vonatkoznak. A hatályos szabályozás alapján ugyanis ha két EU-ban letelepedett kereskedő olyan földgázt értékesít, amely a Közösség területén kívül, a Közösségi földgázrendszerhez nem csatlakozó földgázvezetékben van, akkor azután az EU-ban kell adózni, mivel az igénybevevő letelepedettsége számít a teljesítési helynek. Az új szabályok értelmében ez már nem következik be.

A 49. §-hoz

A 2008/8/EK tanácsi irányelv 2011. január 1-jéig egységesen szabályozta a teljesítési helyet az adóalanyok, illetve a nem adóalanyok részére nyújtott kulturális, művészeti, tudományos, oktatási, szórakoztatási és sportszolgáltatások, továbbá más, ezekhez hasonló szolgáltatások esetén. Ezen időponttól kezdve azonban szétválik a teljesítési hely aszerint, hogy ezeket a szolgáltatásokat adóalany vagy nem adóalany veszi igénybe. Amennyiben adóalany részére nyújtanak kulturális, művészeti, tudományos, oktatási, szórakoztatási és sportszolgáltatásokat, továbbá más, ezekhez hasonló szolgáltatásokat, annak teljesítési helye főszabály szerint alakul, vagyis az igénybevevő gazdasági célú letelepedettsége lesz az irányadó. Ez alól kivételt képeznek a felsorolt típusú szolgáltatásokat nyújtó eseményekre, rendezvényekre történő belépések. Ez esetben a teljesítési hely változatlanul ott van, ahol az eseményt, rendezvényt ténylegesen megrendezik. Ennek oka, hogy a rendezvényekre történő belépéskor (jegyvételkor) nem lehet elkülöníteni (eldönteni), hogy adóalanyról vagy nem adóalanyról van-e szó, így ez esetben egyszerűbb megoldást jelent a szabályozás változatlanul hagyása.

Az 50. §-hoz

A nem adóalanyok részére nyújtott hivatkozott szolgáltatások teljesítési helye változatlanul a szolgáltatás tényleges nyújtásának a helye. A törvény az ismertetett irányelvi módosítást vezeti át.

Az 51. §-hoz

A törvény - összhangban a 2009/162/EU tanácsi irányelvvel - a villamosenergiára és a vezetékes földgázra vonatkozó speciális teljesítési helyre vonatkozó szabályokat kiterjeszti a hő- vagy hűtési energia hő- vagy hűtési hálózathoz való csatlakozás, egyéb hozzáférés biztosítására is.

Az 52. §-hoz

A törvény a szerződéstől való elállás, illetve a szerződés felbontásának egyes eseteivel bővíti az adóalap utólagos csökkenését eredményező tényállások körét.

Az 53. §-hoz

A törvény az önellenőrzés nélküli adóalap-korrekciót lehetővé tevő esetek körébe vonja azon értékesítéseket is, melyek mentesek az adó alól. A hatályos szabályozásban - annak ellenére, hogy az ügylet fizetendő adót nem eredményezett - a bevallásban szerepeltetett adóalap utólagos korrekciójára csak önellenőrzéssel, a korábbi időszakot érintően volt lehetőség.

Az 54. §-hoz

A törvény - összhangban a 2006/112/EK irányelvben foglaltakkal, valamint ezen konstrukció értelmezésére irányuló Európai Bizottsági állásponttal - szabályozza az ún. együttműködő közösséget, valamint az ilyen közösség által a tagjai részére nyújtott szolgáltatás adómentességének feltételeit.

Az 55. §-hoz

A törvény meghatározza az együttműködő közösségre vonatkozó részletszabályokat, ennek keretében rögzíti a felelősségi viszonyokat, a nyilvántartási rendet, valamint az eljárási szabályokat.

Az 56. §-hoz

Az Európai Közösségek kiváltságairól és mentességeiről szóló, 1965. április 8-i jegyzőkönyv (mentességi jegyzőkönyv) értelmében ezen intézmények által történő beszerzések mentesek az áfa alól. A közösségi intézmények beszerzéseinek áfa mentességét a 2009/162/EU tanácsi irányelv iktatta be a 2006/112/EK irányelvbe. Az irányelv módosítás értelmében valamennyi a mentességi jegyzőkönyv hatálya alá tartozó intézmény, továbbá az Európai Közösség, az Európai Atomenergia-közösség, az Európai Központi Bank és az Európai Beruházási Bank általi termékimport, illetve termékbeszerzés és szolgáltatás igénybevétel mentes az áfa alól ezen jegyzőkönyvben vagy annak végrehajtására vonatkozó megállapodásokban, vagy a székhelyről szóló egyezményekben meghatározott korlátozásokkal és feltételekkel. A törvény a 2006/112/EK irányelv ezirányú módosítását ülteti át.

A 2009/162/EU tanácsi irányelvvel való összhang érdekében villamosenergia és a vezetékes földgáz értékesítésre vonatkozó szabályoknak a hő- vagy hűtési energia hő- vagy hűtési hálózaton keresztüli értékesítésére való kiterjesztésével összhangban, a kettős adóztatás elkerülése érdekében a hő- vagy hűtési energia hő- vagy hűtési hálózaton keresztüli importjára is ki kell terjeszteni az adómentességet. Ezen túlmenően - a hivatkozott irányelvvel összhangban - a törvény kiterjeszti az import alóli adómentességet a gázszállító tartályhajóból a földgázrendszerbe vagy upstream csővezeték hálózatba betáplált gázra.

Az 57. §-hoz

A 2009/69/EK tanácsi irányelvvel összhangban a törvény kiegészíti az adómentes importra vonatkozó rendelkezéseket annyival, hogy az importálónak az adómentes termékimport valószínűsítéséhez a szabadforgalomba helyezéskor meg kell adnia az import tagállama szerinti közösségi adószámát is. Ez implicite eddig is benne foglaltatott a hazai jogszabályban, hiszen az adómentes Közösségen belüli értékesítés teljesítéséhez az importálónak ilyen adószámmal rendelkeznie kellett, azonban az irányelv szövegének történő maradéktalan megfelelés érdekében indokolt a rendelkezés kiegészítése.

Az 58. §-hoz

Az Európai Közösségek kiváltságairól és mentességeiről szóló, 1965. április 8-i jegyzőkönyv (mentességi jegyzőkönyv) értelmében ezen intézmények által történő beszerzések mentesek az áfa alól. A közösségi intézmények beszerzéseinek áfa mentességét a 2009/162/EU tanácsi irányelv iktatta be a 2006/112/EK irányelvbe. Az irányelv módosítás értelmében valamennyi a mentességi jegyzőkönyv hatálya alá tartozó intézmény, továbbá az Európai Közösség, az Európai Atomenergia-közösség, az Európai Központi Bank és az Európai Beruházási Bank általi termékimport, illetve termékbeszerzés és szolgáltatás igénybevétel mentes az áfa alól ezen jegyzőkönyvben vagy annak végrehajtására vonatkozó megállapodásokban, vagy a székhelyről szóló egyezményekben meghatározott korlátozásokkal és feltételekkel. A törvény a 2006/112/EK irányelv ezirányú módosítását ülteti át.

Az 59. §-hoz

A törvény feloldja az előzetesen felszámított adó levonási tilalmat azon motorbenzin beszerzés tekintetében, melyet igazoltan a környezetet jobban kímélő motorok kísérleti fejlesztéséhez használnak fel.

A 60. §-hoz

A törvény bővíti a felszámolási, vagy más, a fizetőképtelenségét jogerősen megállapító eljárás hatálya alatt álló adóalany általi, fordított adózás alá eső ügyletek körét a 100 ezer forintot meghaladó értékű szolgáltatásnyújtásokkal.

A 2010/23/EU irányelv az adócsalás visszaszorítása érdekében 2015. június 30-ig lehetőséget ad a tagállamoknak arra, hogy fordított adózást írjanak elő a széndioxid kibocsátási kvóták értékesítésére. A törvény él ezzel a lehetőséggel és előírja a fordított adózást az üvegházhatású gáz kibocsátására jogosító forgalomképes vagyoni értékű jog átruházása esetében.

A 61. §-hoz

Az Európai Bizottság álláspontja szerint Magyarország megsérti a 2006/112/EK tanácsi irányelv 306-310. cikkeit akkor, amikor a hatályos hazai Áfa tv. az utazásszervezési szolgáltatásokra vonatkozó különös szabályokat kizárólag csak azzal a feltétellel engedi alkalmazni, ha az utas nyilatkozik arról, hogy az utazásszervezési szolgáltatást végfogyasztóként - azaz nem adóalanyként, nem adóalanyi minőségben, illetve saját nevében és javára - veszi igénybe (tehát amennyiben nem hárítja tovább annak költségeit más személyre, szervezetre).

A jogsértés megszüntetésének módjaként az Európai Bizottság elfogadhatónak tartaná, ha a végfogyasztói státuszról (illetve annak hiányáról) az utazásszervezési szolgáltatást igénybevevőknek minden esetben kötelező lenne nyilatkozniuk.

A módosítás, az említett megoldási módnak megfelelően, az utazásszervezési szolgáltatást igénybevevők kötelező nyilatkoztatását írja elő (amellyel az utazásszervező számára egyértelművé válik, hogy a nyújtott szolgáltatásai tekintetében milyen [különös vagy általános] adózási módot kell alkalmaznia), továbbá a módosított szabályozás alkalmazására átmeneti rendelkezést állapít meg.

A 62. §-hoz

A törvény egyértelműsíti, hogy amennyiben az utazási szolgáltatást nyújtó adóalany más által nyújtott szolgáltatást, értékesített terméket használ fel az utas részére történő utazásszervezési szolgáltatás nyújtásához, az arra eső áfa nem vonható le függetlenül attól, hogy más által áthárított vagy fordított adózás keretében az igénybevevő által felszámítandó adóról van-e szó.

A 63. §-hoz

A törvény az Áfa törvényt egy kivételes visszatérítési eljárással egészíti ki. Ennek lényege, hogy ha a külföldi illetőségű adománytevő az adomány felhasználását ahhoz a feltételhez köti, hogy az abból finanszírozott, közösségi feladatok ellátását szolgáló beszerzések árában foglalt adó alól a kedvezményezettet mentesíteni kell, a beszerzések áfa-ját a törvényben meghatározott kör részére, a törvényben meghatározott feltételek mellett az adóhatóság visszatéríti.

A 64. §-hoz

Az áfa-visszatérítési eljárás részletszabályait - a közhasznú szervezeteket megillető visszatérítéssel egy rendeletbe foglalva - az áfa-törvényben foglalt felhatalmazás alapján NGM rendelet szabályozza.

A 65. §-hoz

A törvény a jogharmonizációs klauzulát egészíti ki a megfelelő irányelvekkel.

A 66. §-hoz

Az áfa-törvény szerinti, határozott időre szóló elszámolású ügyletekhez kapcsolódó átmeneti rendelkezést tartalmaz.

A törvény az áfa-törvényben bevezetett áfa-visszatérítési eljáráshoz kapcsolódóan meghatározza, hogy a visszatérítés a 2011. január 1-jén vagy az azt követően történő adományozás esetén alkalmazandó először.

A 67. §-hoz

A rendelkezés a hangoskönyveket 5%-os adómérték alá sorolja.

A 68. §-hoz

A törvény az ezen a termékkörben tapasztalt adócsalás visszaszorítása érdekében kiegészíti a fordított adózással adóztatandó hulladékok körét a használt akkumulátorokkal.

A 69. §-hoz

A vámmentességek közösségi rendszerének létrehozásáról szóló 918/83/EGK rendeletet - tekintettel annak számos módosítására - újrakodifikálták, helyébe a vámmentességek közösségi rendszerének létrehozásáról szóló 1186/2009/EK rendelet lépett. Az áfa-törvény az import mentességek számos esetében visszahivatkozik a vámmentességi rendeletre, így a törvény leköveti a rendelet újrakodifikálását. A törvény ezen kívül több ponton pontosítja az áfa-törvény rendelkezéseit, így például az egyszerűsített számla kötelező adattartalmát kiegészíti a vevő, igénybevevő adószámával azokban az esetekben, amikor a vevő, igénybevevő az adófizetésre kötelezett.

A 70. §-hoz

A törvény a belföldön nem letelepedett adóalanyokat érintő áfa visszatéríttetési eljárás kapcsán lehetővé teszi, hogy - a Kiemelt Adózók Igazgatóságának kizárólagos illetékességét nem érintve - az írásos kérelem az adóhatóság bármely szervezeti egységéhez benyújtható legyen.

III. Fejezet

A jövedéki adót és az energiaadót érintő módosítások

6. A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

Jogharmonizációs kötelezettség miatt változik egyes dohánytermékek meghatározása, és megszűnik a gyógyszernek nem minősülő gyógyhatású készítményekkel kapcsolatos adómentesség eddigi rendszere. Változnak továbbá egyes jövedéki termékek adómértékei, részben szintén harmonizációs kötelezettség miatt (cigaretta). Jogszabály pontosításra és bizonyos könnyítésekre, a gazdálkodók számára kedvező rendelkezések bevezetésére is sor kerül. Utóbbira példa a kísérleti motorfejlesztés adókedvezménye vagy a bejegyzett feladó jövedéki biztosítékánál a beszámítás lehetősége, ha a bejegyzett feladó egyben importálói vagy adóraktári engedéllyel is rendelkezik.

Részletes indokolás

A 71. §-hoz

Az uniós csoportmentességi rendelet szerinti, adókedvezményben részesíthető kísérleti fejlesztésnek minősülő motorfejlesztés, továbbá a kereskedelmi gázolaj definiálása.

A 72. §-hoz

A vámkönnyítések közösségi rendszerének felállításáról szóló 918/83/EGK tanácsi rendelet helyett 2010. január 1-jétől a vámmentességek közösségi rendszerének létrehozásáról szóló 1186/2009/EK tanácsi rendelet előírásai alkalmazandók.

A 73. §-hoz

Az egyéb ellenőrzött ásványolajnak bejegyzett kereskedő általi behozatalát lehetővé tevő módosításhoz kapcsolódóan a törvény meghatározza, hogy a bejegyzett kereskedő jövedéki biztosítékának meghatározásánál egyéb ellenőrzött ásványolaj esetében milyen adómértékkel kell számolni.

A bejegyzett kereskedő jövedéki biztosítéka esetében is alkalmazni kell a biztosíték felülvizsgálatára vonatkozó rendelkezéseket.

A 74. §-hoz

Az egyéb ellenőrzött ásványolajnak bejegyzett kereskedő általi behozatalát lehetővé tevő módosításhoz kapcsolódóan a törvény meghatározza, hogy e termékek behozatalával (fogadásával) milyen esetben nem keletkezik a bejegyzett kereskedőnek adókötelezettsége.

A 75. §-hoz

A bejegyzett feladói engedéllyel is rendelkező importálók vagy adóraktár-engedélyesek esetében - a biztosíték-halmozódás elkerülése érdekében - az import tevékenységhez, illetve az adóraktári engedélyhez nyújtott garancia a bejegyzett feladói tevékenység jövedéki biztosítékaként elfogadható, feltéve, hogy annak összege a feladásra kerülő jövedéki termékre belföldi szabadforgalomba bocsátás esetén beálló adófizetési kötelezettség összegét fedezi (ellenkező esetben kiegészítési kötelezettség van).

A 76. §-hoz

Az aromák megítélésének eltérő tagállami gyakorlatára figyelemmel lehetővé válik, hogy egyszerűsített kísérő okmánnyal is lehessen más tagállamba ilyen terméket szállítani.

A 77. §-hoz

A törvény pontosítást tartalmaz az eddigi jogértelmezésnek, illetve jogalkalmazásnak megfelelően rögzíti, hogy adóraktárból a szőlőbort belföldi forgalomban mind adófelfüggesztés mellett, mind szabad forgalomba bocsátással - fő szabályként - borkísérő okmánnyal lehet kitárolni, de a szabad forgalomba bocsátás esetére más jogszabály eltérő szabályt is megállapíthat.

A 78. §-hoz

A törvény lehetővé teszi, hogy kötelező érvénnyel bíró vámtarifaszám megállapítást a bejegyzett kereskedők is kezdeményezhessenek az általuk beszerzett jövedéki termékekre. A törvény továbbá az egyértelmű jogalkalmazás érdekében pontosítja, hogy az adóraktár engedélyesek nemcsak az általuk előállított, hanem az általuk beszerzett jövedéki termékekre is kezdeményezhetik a kötelező érvénnyel bíró vámtarifaszám megállapítást.

A visszaélések korlátozása céljából szigorodnak a bejegyzett kereskedő fizetési halasztás, illetve részletfizetés iránti kérelme benyújthatóságának követelményei. A törvény meghatározza, hogy milyen feltételek fennállásának hiánya esetén nem lehet fizetési halasztásra, részletfizetésre kérelmet benyújtani.

A 79. §-hoz

A hatályos Jöt. a jövedéki engedélyezési és a nyilvántartásba vételi eljárások esetében kizárja az elektronikus ügyintézést. A törvény pontosítja, kiegészíti a nyilvántartásba vételi eljárások felsorolását, megjelöli a csomagküldő kereskedők és a csomagküldő kereskedők adóügyi képviselői nyilvántartásba vételének esetét is, melyek szintén ebbe a körbe tartoznak.

A 80-81. §-hoz

A törvény az energiatermékek és a villamos energia közösségi adóztatási keretének átszervezéséről szóló 2003/96/EK tanácsi Irányelv 15. cikkének a) pontjával összhangban lehetővé teszi, hogy az üzemanyagoknak a környezetet jobban kímélő motorok technológiai fejlesztésével foglalkozó kísérleti projektek területén való felhasználása után vissza lehessen igényelni a jövedéki adót az állami támogatásra vonatkozó szabályok (800/2008/EK bizottsági rendelet) figyelembevételével. A jelenlegi gazdasági helyzetben a kutatási és fejlesztési tevékenység folytatására mind az állami, mind a vállalati szektorban egyre kevesebb pénz jut Magyarországon. Emiatt a fenti módosításokra szükség van annak érdekében, hogy a Magyarországon működő fejlesztési tevékenységet folytató vállalkozások ne kerüljenek versenyhátrányba a többi tagállamban letelepedett vállalatokkal szemben.

A 82. §-hoz

A törvény megteremti annak lehetőségét, hogy az egyéb ellenőrzött ásványolajok közösségi adófelfüggesztési eljárás keretében is behozhatók legyenek a bejegyzett kereskedők által.

A 83. §-hoz

A gyógyszernek nem minősülő gyógyhatású készítményből gyógyszerré átminősített, de 2208 vámtarifaszám alatt maradó termékek jövedéki adó alóli mentesítése.

A 84. §-hoz

Tekintettel arra, hogy a 2004/24/EK irányelvben megengedett hét éves türelmi időszak lejártával, vagyis 2011. április 1-jétől megszűnik a „gyógyszernek nem minősülő gyógyhatású termék” kategóriája, így a törvény szerint ugyanezen időponttól e termékek előállításához felhasznált alkohol után eddig biztosított adómentesség is törlésre kerül.

A 85. §-hoz

A gyógyszernek nem minősülő gyógyhatású készítményből gyógyszerré átminősített, de 2208 vámtarifaszám alatt maradó termékek zárjegyezési kötelezettség alóli mentesítése.

A 86. §-hoz

A törvény egyrészt pontosítja - a tagállamok gyakorlatának megfelelően - a sör adóalapjául szolgáló Balling fok megállapításának szabályát, másrészt az alacsony alkoholtartalmú, ízesített sörökre a vonatkozó irányelv által lehetővé tett, alkoholtartalom szerinti adóztatást vezet be, az eddig a gyakorlatban alkalmazott adószintnek megfelelő új adómértékkel.

A 87. §-hoz

A törvény a borkísérő okmány fogalmát pontosítja, kiegészíti - a jelenleg alkalmazott gyakorlatnak megfelelően - azzal, hogy a borkísérő okmány nemcsak formanyomtatványként, hanem a vámhatóság engedélyével számítógéppel is előállítható.

A 88. §-hoz

Jogharmonizációt megvalósítva változik a finomra vágott dohány és a kész dohányvágat fogalmi meghatározása. A finomra vágott dohány esetében a vágatszélességnek az eddigi 1 milliméter helyett 1,5 milliméternél kell kisebbnek lennie a dohányrészecskék tömegének több, mint 25%-ára, a dohányvágat vonatkozásában pedig nevesítve lesz a dohánytörmelék is. Szivarnak és szivarkának kell tekinteni az olyan termékeket is, amelyek tartalmaznak a dohánytól eltérő anyagot is, azonban az egyéb termékkritériumoknak megfelelnek.

A 89. §-hoz

A törvény meghatározza a dohánytermékek 2011. január 1-jétől hatályos, a vonatkozó uniós irányelv előírásainak is megfelelő adómértékeit. Jogharmonizációt megvalósítva, a cigaretta hossza függvényében a tételes adómértéket az eddigieknél szigorúbb szabályok szerint kell többszörözni.

A 90. §-hoz

Az adójegyforgalom és a költségvetési bevételek jobb tervezhetősége érdekében változnak az adójegyek beszerzésének korlátozásra vonatkozó, az adóemelések előtti „bespájzolás” visszaszorítását célzó szabályok. A törvény továbbá megszünteti azt a lehetőséget, hogy adóraktárból az új adómérték hatálybalépése után még 15 napig a régi adójeggyel lehessen kitárolni dohányterméket, így az adóraktár-engedélyesek esetében is a bejegyzett kereskedőkre és az importálókra vonatkozókkal azonos szabályok érvényesülnek a továbbiakban.

A 91. §-hoz

Az egyedi fogyasztói csomagolás dohánytartalma alsó határának korlátozása - mely az Európai Unió egyes tagállamaiban is bevezetésre került - azért szükséges, mert a minimumot el nem érő mennyiségű dohányt tartalmazó fogyasztási dohány csomag (az. ún. „kis csomagok”) forgalmazása a fiatalkorúakat arra ösztönözheti, hogy az ilyen kis csomagokat kipróbálásra megvásárolják; továbbá, az ilyen kis csomagok a látszólag alacsonyabb áruk miatt is könnyebben elérhetővé válnak a fiatalkorúak számára.

Az egyedi fogyasztói csomagolás dohánytartalma felső határának limitálása pedig azért szükséges, mert a korlát feletti méretű csomagolások túlzott fogyasztásra ösztönözhetik a fogyasztókat. A nagy csomagolást a forgalmazók alacsonyabb grammonkénti áron tudnák értékesíteni, így a fogyasztók számára kedvezőbb lenne a minél nagyobb csomagolás megvásárlása, amelynek túlzott fogyasztást eredményezhetne.

A 92. §-hoz

A törvény az importáló jövedéki biztosítékának felhasználásra vonatkozó szabályt módosítja úgy, hogy az import tevékenységhez nyújtott jövedéki biztosítéknak a bejegyzett feladói engedély jövedéki biztosítékaként való beszámítása esetén a vámhatóság a beszámított garancia formájában nyújtott jövedéki biztosíték vonatkozásában nemcsak a különböző bírságtartozások, hanem a bejegyzett feladói tevékenységgel kapcsolatosan esetleg felmerülő adótartozások tekintetében is foganatosíthasson végrehajtást.

A 93. §-hoz

Jogharmonizációs záradék beépítése a Tanács 2010/12/EU irányelvéhez kapcsolódóan.

A 94. §-hoz

A motorfejlesztés utáni adó-visszaigénylés gyakorlati alkalmazásához kapcsolódó átmeneti rendelkezések.

A 95. §-hoz

A törvény a motorfejlesztéshez felhasznált üzemanyag utáni adó-visszaigényléshez előírt vámhatósági bejelentés tartalmának, a bejelentés módjának meghatározásához szükséges miniszteri rendelet megalkotásához ad felhatalmazást.

A 96. §-hoz

A törvény a bejegyzett feladói engedéllyel is rendelkező, az importált jövedéki terméket adófelfüggesztéssel belföldre feladó importálókra is kiterjeszti jövedéki biztosíték nyújtásának könnyítésére bevezetésre kerülő szabályt (beszámítás lehetősége). További egyszerűsítést, könnyítést jelent, hogy a törvény szerint a külön jogszabály szerinti szakképesítéssel és szakmai gyakorlattal rendelkező jövedéki ügyintézők tekintetében megszűnik a szakmai gyakorlat igazolásának kötelezettsége. A törvény a méltányosság alkalmazásának lehetőségét kiterjeszti az üzemanyagtöltő állomások esetében elrendelhető üzletbezárások eseteire is. A törvény továbbá néhány - a belső koherencia, illetve nyelvhelyesség miatt szükséges - pontosítást is tartalmaz.

A 97. §-hoz

A gyógyszernek nem minősülő gyógyhatású termékek előállításához felhasznált alkohol adómentességének megszűnésével kapcsolatban álló, szükségtelenné vált rendelkezés hatályon kívül helyezése.

A törvény továbbá néhány - a belső koherencia, illetve nyelvhelyesség miatt szükséges - pontosítást is tartalmaz.

7. Az energiaadóról szóló 2003. évi LXXXVIII. törvény módosítása

Általános indokolás

Az energiaadó törvény módosítása a szabályozásban a gyakorlati jogalkalmazás során felmerült, az egyértelműbb jogalkalmazáshoz, illetve az energiaadó irányelvhez igazítás miatt szükséges pontosításokat, kiegészítéseket célozza.

Részletes indokolás

A 98. §-hoz

A törvény arra az esetre írja elő az adókötelezettséget, amikor a felhasználó olyan energiát használ fel adóköteles célra, amely után korábban már visszaigényelte az adót.

A 99. §-hoz

A törvény meghatározza, hogy a szén valótlan nyilatkozat adása melletti vásárlása esetén mikor keletkezik adófizetési kötelezettség.

A 100. §-hoz

A törvény a 2003/96/EK irányelv rendelkezéseivel összhangban mentesíti az adó alól a szén nem tüzelő- vagy fűtőanyagkénti felhasználását, valamint pontosítja, hogy adó-visszaigénylés érvényesítéséhez önbevallásos adózás esetén nem szükséges számla vagy vámhatósági határozat.

A 101-102. §-hoz

Nyelvhelyességi, illetve belső koherencia miatt szükséges pontosítások.

IV. Fejezet

A vámot érintő módosítások

8. A Vám- és Pénzügyőrségről szóló 2004. évi XIX. törvény módosítása

Általános indokolás

A büntető ügyekben folytatott rendőrségi és igazságügyi együttműködés keretében feldolgozott személyes adatok védelméről szóló, 2008. november 27-i, 2008/977/IB tanácsi kerethatározat 3. cikke, 5. cikke, 9. cikke, 13. cikke alapján a Vám- és Pénzügyőrségről szóló 2004. évi XIX. törvényt, jogharmonizációs kötelezettség teljesítése miatt módosítani kell. Emellett a Vám- és Pénzügyőrség bűnügyi adatkezelési szabályait érintő, időközben szükségessé vált kisebb pontosításokat is tartalmazza ez a fejezet.

Részletes indokolás

A 103. §-hoz

A módosítást követően a Vám- és Pénzügyőrség az általa kezelt adatokat, személyazonosításra alkalmatlan módon a statisztikai célú felhasználáson túl már történelmi vagy tudományos célra is felhasználhatja.

A 104. §-hoz

A módosítás a Vám- és Pénzügyőrségről szóló 2004. évi XIX. törvény (a továbbiakban: VPtv.) 36. § (1) bekezdés h) és i) bekezdésben szabályozott eljárások duplikációjának megszüntetése, illetve a hivatkozott bekezdésekre való hivatkozás pontosítását szolgálja.

A 105. §-hoz

A szakasz újra kodifikálja a VPtv. alapján a külföldi információcserét, a korábbi konkrét szervekre és jogszabályokra való hivatkozás helyett egy általánosabb, rugalmasabb, az információcsere gyakorlati megvalósításának könnyítését szolgáló szabályozás alkalmazását írja elő.

A 106. §-hoz

A jogharmonizációs kötelezettség teljesítéséről szóló jogharmonizációs záradék kiegészítését tartalmazza a szakasz.

A 107. §-hoz

A szövegcserés módosítást követően az új szabályozás egyértelműen meghatározza a Vám- és Pénzügyőrség VPtv. 38. §-a szerinti eljárások esetén az adatkezelés kezdő időpontját.

A 108. §-hoz

A VPtv. módosításával együtt hatályon kívül helyezendő szakasz számot és a módosítás deregulálását szolgáló szabályát tartalmazza.

9. A közösségi vámjog végrehajtásáról szóló 2003. évi CXXVI. törvény módosítása

Általános indokolás

A módosítások a jogalkalmazásból adódó, jogalkotást igénylő problémák kezelését, illetve a vámmentességi közösségi rendelet újrakodifikálásából adódó hivatkozásbeli változások végrehajtására szolgálják.

Részletes indokolás

A 109. §-hoz

A törvény nem közösségi adók és díjak kifejezésre vonatkozó értelmező rendelkezés pontosítására terjed ki, mert a regisztrációs adó és a környezetvédelmi termékdíj nem a vámigazgatási eljárás során kerül már megállapításra, ugyanakkor a vámhatósági adóellenőrzési hatáskör miatt a indokolt a definícióban való szerepeltetésük.

A 110. §-hoz

A módosítás stilisztikai jellegű, a határidő kezdő napjának megjelölését pontosítja.

A 111. §-hoz

A környezetvédelmi termékdíjat jelenleg a környezetvédelmi termékdíjról és egyes termékek környezetvédelmi termékdíjáról szóló 1995. évi LVI. törvény módosítását követően a 2. § (4) bekezdés a) pontja alapján a termékdíjat a termékdíj köteles termék első belföldi forgalomba hozója (kivéve a reklámhordozó papírnál) vagy saját célú felhasználója fizeti meg önadózással, azaz már nem vámhatósági kiszabás történik. Az önadózás lehetősége azt is jelenti, hogy a gazdálkodók által az előírt bevallási határidőkre benyújtott bevallások összesített adataiban szereplő mennyiségek után a konkrét vámkezelések alkalmával nem állapítható meg a fizetési kötelezettség pontos összege, így biztosítékadás sem elvárható.

A 112. §-hoz

A Bizottság elvárja, hogy a tagállamok a hagyományos saját források felé fennálló tartozásokat ne kezeljék kisebb jelentőségűként, mint a saját államkincstáruk felé fennállókat. A Bizottság szolgálatainak véleménye szerint a tagállamoknak biztosítaniuk kellene, hogy a hagyományos saját források mellett egyéb adókat vagy illetékeket is tartalmazó egyes vámtartozások fejében kapott kifizetéseket legalábbis arányosan osszák el.

A 113. §-hoz

A vámigazgatási bírság és a késedelmi kamat kapcsán a gyakorlati tapasztalatok miatt szükséges az ilyen címen meghozott határozatok által kiszabott összegek módosításáról, visszavonásáról, megváltoztatásáról vagy megsemmisítéséről, illetve visszafizetéséről pontosabb rendelkezést alkotni. A módosítás az 59. § (2) bekezdés a visszatérítésről szóló határozathozatal kötelezettségéről rendelkezik, a módosítással a visszafizetési kötelezettségről való 59. § (2)-(4) bekezdés szerinti rendelkezések kiegészülnek a hitelkamatra, a késedelmi kamatra, illetve a vámigazgatási bírságra vonatkozó határozatokra vonatkozó szabályokkal is.

A 114. §-hoz

A 1186/2009/EK tanácsi rendelet 133. cikke hatályon kívül helyezte a Tanács 918/83/EGK rendeletét és annak módosításait. Tekintettel erre, a hatályos rendelet száma átvezetésre kerül a Vámtörvénybe. Az újrakodifikált vámmentességi rendelet VI. melléklete szerinti megfelelési táblázat figyelembevételével a korábbi §-számok módosítása is szükséges.

A jogszabály szövege még a vámáru kifejezést használja, holott a csatlakozás óta már a Vámkódex a 4. cikk 8. pontjában szereplő „nem közösségi áruk” meghatározást kellene használni, ezért a törvény elvégzi a szöveg módosítását.

Az AEO tanúsítvánnyal rendelkező gazdálkodók biztosíték-nyújtás alóli mentességére vonatkozó rendelkezésben rossz hivatkozás pontosítása történik.

A közösségi vámjog végrehajtásáról szóló 2003. évi CXXVI. törvény (a továbbiakban: Vtv.) módosítására előkészített, a gazdálkodókat közvetlenül érintő rendelkezéseket (visszafizetési kötelezettség szabályai, résteljesítés könyvelésére vonatkozó rendelkezés és a termékdíj fizetési kötelezettség biztosíték-mentessége) a folyamatban lévő ügyekben, azaz alapeljárásban vagy jogorvoslat során is, alkalmazni kell, ha az ügyfél számára ez kedvezőbb következményt, kötelezettséget eredményez.

A 115. §-hoz

A VPtv.-hez kapcsolódó átmeneti rendelkezések.

Átmeneti rendelkezés arról, hogy a Vtv. e törvény 111. §-a, 113. § és 116. §-a hatálybalépésével módosított 33/A. § (6) bekezdését, 48. § (4) bekezdését, 59. § (2) és (4)-(5) bekezdését a folyamatban lévő ügyekben is alkalmazni kell, ha az, az ügyfél számára kedvezőbb.

A 116. §-hoz

A törvény a több tagállamra kiterjedő egységes engedélyezés során a gazdálkodó által a vámhatóság felé megküldendő adatok köréből törli a környezetvédelmi termékdíj megállapításához szükséges adatok megkérését.

V. Fejezet

A helyi adókat, a gépjárműadót és aZ illetékeket érintő módosítások

10. A helyi adókról szóló 1990. évi C. törvény módosítása

Általános indokolás

A helyi adókról szóló 1990. évi C. törvény (a továbbiakban: Htv.) kisterjedelmű módosítása csökkenti az iparűzési adókötelezettséggel összefüggő adózói és adóhatósági adminisztrációt, s egyben egyszerűsíti az építőipari tevékenységet végző vállalkozások kötelezettség-teljesítését.

Részletes indokolás

A 117-119. §-hoz

A Htv. 1. §-a (3) bekezdésének módosítása a fővárosi kerületek és a főváros közötti helyi adó bevezetésében érvényesítendő hatáskörmegosztást akként változtatja, hogy a fővárosi közgyűlésnek minden évben ki kell kérnie a kerületek véleményét azon adók bevezetését illetően, melyeket főszabály szerint a kerületek vezethetnek be.

A Htv. 7. §-a e) pontja módosításának célja, hogy a vállalkozás üzleti célt szolgáló épülete után, annak településen való földrajzi elhelyezkedésén, fajtáján túl az önkormányzat a hasznos alapterület nagysága, az épület funkciója (használati módja), továbbá vendéglátóipari üzlet esetén annak nyitvatartási ideje szerint is állapíthasson meg differenciált adómértéket. A Htv. 16. §-a módosításának célja pedig az, hogy az önkormányzatnak az építményadó-mérték megállapításhoz a törvényi felső határ kiszélesítésével nagyobb mozgástér álljon rendelkezésre a rendeletalkotás során.

A 120. §-hoz

A Htv.-ben szabályozott ideiglenes jellegű iparűzési adókötelezettség jelenleg három tényállási elemet foglal magában: a piaci és vásározó kiskereskedelmi tevékenységet; az építőipari tevékenység-végzést, ha annak időtartama adóéven belül 30 napnál több, de 181 napnál kevesebb; a Magyarországon székhellyel, telephellyel nem rendelkező vállalkozó egyéb tevékenységvégzését. A hatályos szabályozás szerint, ha az építőipari tevékenység-végzés 180 napnál hosszabb, akkor az építkezés helye telephellyé válik. Az adóévben megfizetett ideiglenes jellegű iparűzési tevékenység utáni adót pedig le lehet vonni a székhely, telephely szerinti település számára fizetendő adóból.

Az adókötelezettség-teljesítése (bejelentkezés, bevallás-benyújtás, adófizetés) és annak feldolgozása - különösen piaci és vásározó kiskereskedelmi tevékenység esetén - ugyanakkor sokszor a bevételhez képest aránytalanul magas költséget jelent mind az adózók mind az adóhatóságok számára.

A törvény mindezekre figyelemmel, az adózói, adóhatósági költségek mérséklése érdekében csökkenti azokat az esetek számát, amikor az adózónak ideiglenes jellegű iparűzési adókötelezettsége keletkezik.

Mindezeken túlmenően a törvény azt is lehetővé teszi, hogy ha az építőipari tevékenység-végzés, illetőleg a kutatási, feltárási tevékenység időtartama a településen előreláthatóan 180 napnál hosszabb lesz, akkor az adózó a tevékenység megkezdésekor már eleve úgy jelentkezhessen be, mint állandó jellegű tevékenységet végző. Abban az esetben, ha az ilyen tevékenység-végzés időtartama - az adózó előzetes jelzése alapján - mégsem haladja meg a 180 napot, a törvény szerint a tevékenység ideiglenes jellegűnek minősül, s arról a bevallást legkésőbb az adóévet követő év január 15-ig kell benyújtani. A törvény értelmében a bevallás-benyújtással egyidejűleg kell az adót is megfizetni, mégpedig esetlegesen - a visszaélések (az adófizetés prolongálása) elkerülése érdekében - az eredeti esedékességtől (azaz azon időponttól, amikor az ideiglenes jellegű tevékenység után eredetileg kellett volna az adót megfizetni) számított késedelmi pótlékkal növelt összegben.

A törvény arra az esetre is kitér, hogy ha az adózó az adott önkormányzat illetékességi területén már fizetett ideiglenes adót és a tevékenység-végzés időtartama a 180 napot meghaladja. Ebben az esetben a korábban már megfizetett ideiglenes jellegű adót az adóévi állandó jellegű tevékenység utáni adóba lehet beszámítani.

A 121. §-hoz

Az iparűzési adóelőleg összegének számításakor a törvény hatályos szövege kizárólag az önkormányzati rendeletben foglalt adómentesség, vagy adókedvezmény figyelembe vételét írja elő.

Ugyanakkor jelentősen módosíthatja az adókötelezettség mértékét például a Htv. azon mentességi szabálya, amely a foglalkoztatotti létszám növelése esetén évi 1 millió forint adóalap-mentességet állapít meg. A módosítás szerint nem csak az önkormányzat rendelete alapján biztosított adómentesség, vagy adókedvezmény változásának figyelembe vételével kell meghatározni az adóelőleg összegét, hanem a Htv. által biztosított adóalap-mentesség, illetve ennek esetleges „visszaírása” is legyen figyelmen kívül hagyva az adóelőleg megállapításánál.

A 122. §-hoz

A törvény az építőipari tevékenységet végző vállalkozásokra vonatkozó sajátos iparűzési adóalap-megosztási módszer alkalmazása érdekében pontosítja a hivatkozásokat, illetve definiálja az építőipari tevékenységet végző vállalkozó fogalmát. Ez utóbbi kapcsán azt rögzíti, hogy az minősül építőipari tevékenységet végzőnek, akinek/amelynek az építőipari teljesítménye (az építőipari tevékenységből származó számviteli törvény szerinti nettó árbevétel, befejezetlen termelés, félkésztermék, késztermék) a vállalkozás összteljesítményén belül legalább 75%-os mértéket ér el. Ugyanez a szabály érvényesül a távközlési tevékenységet végző vállalkozókra is.

A 123. §-hoz

Lásd a 4. számú melléklethez tartozó indokolást.

A 124. §-hoz

A törvény hatályon kívül helyezi a Htv.-ből a piaci és vásározó kiskereskedelmi tevékenység fogalmát, összefüggésben azzal, hogy e tevékenység a törvény szerint már nem lehet ideiglenes jellegű iparűzési tevékenység.

11. A gépjárműadóról szóló 1991. évi LXXXII. törvény módosítása

Általános indokolás

A gépjárműadóról szóló 1991. évi LXXXII. törvény (Gjt.) módosítása az Alkotmánybíróság döntésére is figyelemmel, a visszaélések korlátozása és a bevétel-csökkenés elkerülése érdekében korlátozottá teszi a súlyos mozgáskorlátozottakat megillető gépjármű-adómentességet. Emellett a légrugós rugózási rendszerű tehergépjárművekre, autóbuszokra vonatkozó adókötelezettség-teljesítése válik könnyebbé.

Részletes indokolás

A 125. §-hoz

A gépjárműadó-törvény szerint az adó alanya a járműnyilvántartásba bejegyzett üzemben tartó, annak hiányában a tulajdonos. A 2007. év előtt hatályos mentességi rendelkezés alapján a súlyos mozgáskorlátozott adóalany akár tulajdonos, akár üzemben tartó volt egyaránt mentesült az adófizetés alól. Mindez visszaélésekre adott alkalmat, hiszen elégséges volt egy súlyos mozgáskorlátozott közeli hozzátartozó üzemben tartóként való járműnyilvántartásba vétele ahhoz, hogy a törvényi mentességi feltétel teljesüljön. [A visszaéléseket alapvetően nem a gépjárműadó előny, hanem a mozgáskorlátozotti igazolvánnyal járó egyéb kedvezmények - például ingyenes parkolási lehetőség, gépjárművásárláshoz 300 ezer Ft államai támogatás - megszerzése indukálta.]

A visszaélések elkerülése érdekében a gépjárműadó-törvény súlyos mozgáskorlátozottsághoz kapcsolódó mentességi szabálya 2007. évtől úgy változott (szűkült), hogy az adómentesség csak a súlyos mozgáskorlátozott adóalany tulajdonos 100 kW-ot meg nem haladó személygépkocsija után érvényesíthető. (A mentesség a hatályos szabályok szerint akkor is jár, ha a súlyos mozgáskorlátozott kiskorút vagy cselekvőképességet kizáró/korlátozó gondnokság alatt álló nagykorút járműtulajdonos adóalany szülője szállítja.) Ebből következően, ha a súlyos mozgáskorlátozott üzemben tartói minőségre tekintettel alanya a gépjárműadónak, akkor esetében nem jár a mentesség. Továbbá akkor sem jár a mentesség, ha járműnyilvántartásban a járműtulajdonos mellett üzemben tartó is szerepel, mert ilyenkor az utóbbi az adó alanya.

Az Alkotmánybíróság 22/2010. (II. 25.) AB határozata 2010. december 31-i hatállyal a Gjt. mentességi szabályából hatályon kívül helyezte „a tulajdonában lévő” szövegrészt. Azaz, az AB által megállapított törvényi mentességi szabály alapján 2011. január 1-jétől a súlyos mozgáskorlátozott üzemben tartó adóalany is mentesül az adófizetés alól. Ennek következtében a mentességre jogosult adóalanyok száma (a kivetési adatok alapján a jelenlegi 109.000 főről akár 150.000 főre) nőhet, ami egyfelől a visszaélések fokozódásához vezet, másfelől kb. 0,5 Mrd Ft adóbevétel kiesését eredményez.

A törvény ezért előirányozza a mentességi szabály átalakítását, oly módon, hogy az adómentesség csak a súlyos mozgáskorlátozottak által üzemeltetett személygépkocsik átlagos (13.000 Ft/év) adóterhéig jár, az a feletti adóösszeget meg kellene fizetni.

A 126. §-hoz

A gépjármű-adóztatás 2004. január 1-je óta a Közigazgatási Elektronikus Közszolgáltatások Központi Hivatal (KEK KH) által vezetett járműnyilvántartás adatai alapján történik. 2010. január 1-jétől a légrugós tehergépjárművekre, autóbuszokra az adómérték kisebb (1200 Ft/100 kg), mint a nem légrugós tehergépjárművekre (1380 Ft/100 kg), ugyanakkor a légrugós rugózási rendszerről KEK KH adatszolgáltatási kötelem nincs, mert az adatok feltöltését 2010-től kezdték meg. A kedvezőbb adómérték jelenleg tehát csak úgy vehető igénybe, hogy az adózó igazolja az adóhatóság előtt: tehergépjárműve légrugós rugózási rendszerű.

A légrugózásra vonatkozó adatokat a járművek döntő többsége esetén ugyanakkor a járműnyilvántartás már tartalmazza, ezeket az adatokat az önkormányzati adóhatóságok a közlekedési nyilvántartási hatóságtól megkaphatják, adózói külön bejelentésre e körben már nem lesz szükség. Ezért az igazolási kötelmet a gépjárműadóról szóló 1991. évi LXXXII. törvényben már csak azokra az esetekre kell fenntartani, amelyekben a járműnyilvántartásból nem tűnik ki a rugózási rendszer milyensége. (E változtatással összefügg az Art.-ban az adatszolgáltatási kötelem előírása.)

12. Az illetékekről szóló 1990. évi XCIII. törvény módosításához

Általános indokolás

Az illetékekről szóló 1990. évi XCIII. törvény (Itv.) kisterjedelmű módosítása egyrészt az eljárások egyszerűsítésével, a fizetési határidők egységesítésével az adóztatási költségek csökkentésére irányul, másrészt könnyebbé teszi az adózók számára a személyes illetékmentesség igénybevételét.

Részletes indokolás

A 127. §-hoz

Az Itv. hatályos 5. §-a értelmében bizonyos szervezetek (pl.: társadalmi szervezet, egyház, alapítvány) személyes illetékmentességben részesülnek valamennyi illetéknem (vagyonszerzési, eljárási illetékek) esetén, ha vállalkozási tevékenységből származó jövedelmük után nem volt társasági adófizetési kötelezettségük. E feltétel meglétéről jelenleg minden esetben az illetékkiszabásra történő bejelentéskor, illetve az eljárás megindításakor kell nyilatkozni, annak elmulasztása esetén a mentesség nem vehető igénybe.

Tekintve, hogy a mentesség a vagyonszerző személyéhez (annak státuszához) és nem az általa vállalt kötelezettséghez kapcsolódik, a törvény a személyes illetékmentes szervezetek vagyonszerzése esetében - annak érdekében, hogy a mentesség könnyebben, s időkorlát nélkül igénybe vehető legyen - eltörli a nyilatkozattételi kötelezettséget, ugyanis az APEH a saját nyilvántartása alapján ellenőrizni tudja, hogy a szervezetnek a vagyonszerzést megelőző naptári évben folytatott vállalkozási tevékenysége után keletkezett-e társasági adófizetési kötelezettsége. Gépjármű, pótkocsi vagyonszerzése, illetve közigazgatási hatósági eljárás indítása esetén ugyanakkor a törvény a nyilatkozattételi kötelezettséget fenntartja, mivel sem az eljáró hatóság, sem az okmányiroda nem tudja a társasági adókötelezettséget ellenőrizni, azzal, hogy a törvény már nem követeli meg, hogy e nyilatkozattételt a vagyonszerzéskor, illetve az eljárás indításakor kelljen megtenni (az pótolható).

A 128-130. §-hoz

Az Itv. hatályos szabályozása értelmében a lakóházépítésre alkalmas telekhez kapcsolódó illetékmentesség feltétele akkor tekinthető teljesítettnek, ha a lakóházépítésre nyitva álló határidő leteltét követő 15. napon rendelkezésre áll a jogerős használatba vételi engedély. A törvény értelmében - tekintettel az engedélyezési eljárások gyakori elhúzódására - akkor is teljesítettnek kell tekinteni a feltételt, ha a lakóház építésre nyitva álló határidőn belül az építésügyi hatóság már kiadta a használatbavételi engedélyt, feltéve, hogy az utóbb jogerőre emelkedett.

Az Itv. 26. §-a (1) bekezdésének hatályos q) pontja kizárja a kedvezményezett eszközátruházáshoz kapcsolódó illetékmentesség igénybevételéből azon vállalkozásokat, amelyek az átvett üzletág készleteit az ügyletet követ ő egy éven belül értékesíteni kívánják. Tekintettel arra, hogy a készletek értékesítése a normál üzletmenet részét képezi, e feltétel az adókijátszást célzó ügyleteken túl a szabállyal célzott vagyonszerzések egy részét kizárja a mentesség igénybevételéből.

Erre tekintettel az módosítás az Itv. 26. §-a (1) bekezdésének qe) alpontját elhagyja.

Ezzel párhuzamosan a - visszaélések megakadályozása érdekében - az Itv. 26. §-a (1) bekezdésének qb) alpontját akként módosítja, hogy a mentesség igénybevételének másik feltételeként rögzített aránynak (átruházott eszközöknek a pénzeszközök és pénzkövetelések összegével csökkentett értékében az ingatlanok és a 18. § (2) bekezdésének h) pontja szerinti vagyoni betétek értékének aránya nem haladja meg az 50%-ot) az átadáskor és az átadást megelőző utolsó, hat hónapnál régebben lezárt adóév utolsó napján is fenn kell állnia.

A 35. év alatti, első lakásukat megszerző fiatalok az adózás rendjéről szóló törvény szerinti feltételek igazolása nélkül is jogosultak a lakásszerzést terhelő visszterhes vagyonátruházási illeték - legfeljebb 12 havi - részletekben történő megfizetésére.

A 131. §-hoz

Az Itv. hatályos 31. § (3)-(4) bekezdései értelmében, ha egy beadványban több kérelmet terjesztenek elő és azok nem érintik más-más hatóság ügykörét vagy ugyanazon hatóság más-más hatáskörét, az illetéket csak a legmagasabb tételű eljárást kezdeményező kérelem után kell megfizetni.

Tekintve, hogy az eljárási illeték nem okirati illeték (nem beadványonként fizetendő) így ésszerűtlen, hogy a több eljárást generáló beadvány (pl.: egy beadványban több építési engedély iránti kérelem) után csak egyszer kelljen illetéket fizetni. Ezért a törvény egyértelműen kimondja, hogy ha egy beadványban több kérelmet nyújtanak be (több eljárást kell a közigazgatási szervnek indítania), akkor az eljárási illetéket kérelmenként (eljárásonként) kell megfizetni.

A 132. §-hoz

Az Itv. hatályos szabályai alapján utólagos illetékfizetés esetén az erre jogosult gazdálkodó szervezet kérelmet nyújt be a nemzetgazdasági miniszterhez. Az Itv. 74. §-ának értelmében a bírósági eljárási illeték utólagos megfizetése annak a gazdálkodó szervezetnek engedélyezhető, amely igazolja, hogy a kérelem benyújtását megelőző 12 hónapban legalább 1000 bírósági (peres és nemperes) eljárást kezdeményezett. Utólagos elszámolás esetén az erre jogosult gazdálkodó szervezet nem az eljárás kezdeményezésekor, hanem részben az engedély megadását (meghosszabbítását) követő hónap 15. napjáig előlegként, részben az engedély lejártakor történő elszámoláskor fizeti meg az általa kezdeményezett ügyekben járó bírósági eljárási illetéket.

Ha a miniszter a kérelemnek helyt ad, akkor erről a kérelmezőt értesíti, s az engedély megadásának tényéről „Tájékoztatót” tesz közzé a Pénzügyi Közlönyben. Az engedély egy évre szól, meghosszabbítását az adópolitikáért felelős miniszter engedélyezi, amennyiben a gazdálkodó szervezet igazolja, hogy a megelőző 12 hónapban az engedély kiadására meghatározott feltételek teljesültek.

Ezt követően - tekintve, hogy az illeték-előlegről bevallás nem létezik - az állami adóhatóság az illetékkiszabás végett a miniszteri engedély ismeretében felhívja a kérelmezőt az előleg megállapításához szükséges adatok közlésére és fizetési meghagyást bocsát ki.

A kérelmezőnek tehát kétszer, a nemzetgazdasági miniszterhez és az állami adóhatósághoz is be kell nyújtania lényegileg ugyanazon adatokat, ami felesleges adatszolgáltatást jelent, a „Tájékoztató” közzététele pedig bonyolítja az eljárást. Gondot jelent az is, hogy az engedély meghosszabbítására vonatkozó kérelem benyújtására nincs határidő, így előfordulhat, hogy az eljárás időigénye miatt az engedély már csak annak lejártát követően hosszabbítható meg. Ugyanakkor ez már valójában nem hosszabbítást jelent, hiszen az eredeti engedély lejárt.

Az is probléma, hogy a bírósági eljárási illeték utólagos megfizetésre jelenleg viszonylag szűk kör jogosult, ugyanakkor a bélyeghasználat visszaszorítása és az adózók „kényelme” szempontjából hasznos a jogintézmény.

A törvény ezért egyfelől adminisztrációs egyszerűsítést jelent, hiszen a miniszteri engedély (határozat) állapítja meg a rendelkezésre álló adatok alapján a fizetendő adóelőleg összegét. Másfelől a jelenlegi 1000 kezdeményezett eljárás helyett 250 eljárás is elegendő az utólagos illeték-fizetés engedélyezéséhez, különös figyelemmel arra, hogy a bírósági eljárások zöme fizetési meghagyásos eljárás, melyek intézése a bíróságoktól 2010. július 1-jétől a közjegyzőkhöz került, azok után nem illetéket, hanem díjat kell fizetni, s emiatt az ügyszám csökkenése várható. Továbbá az utólagos illetékfizetésre jogosultak körének bővülésével az illetékbélyeg használata visszaszorítható.

A jogosultság folyamatos biztosítása érdekében - az ügyintézési határidőre és az esetleges hiánypótlásra is figyelemmel - a törvény rögzíti, hogy a meghosszabbítás iránti kérelmet legkésőbb az eredeti engedély lejártát megelőző 60. napig kell benyújtani.

A „Tájékoztató” helyett, egyszerűbb és tágabb nyilvánosságot jelent, ha az NgM honlapján kell közzétenni egy „élő” listát a jogosultakról, illetve az engedélyek főbb adatairól.

A 133. §-hoz

Az Itv. hatályos szabályozása szerint a határozattal megállapított illetéket az esedékesség napját követő 15 napon belül késedelmi pótlékmentesen lehet megfizetni, ha azonban ez elmarad, a pótlékfizetési kötelezettség az esedékesség napjától kezdődik. Mindez eltér a határozatban megállapított más adók fizetési rendjétől, ezért az adózók sokszor nem értik a kettős fizetési határidő létét, a pótlékszámítás időpontja ezért többször jogvitát generál az adózó és az adóhatóság között.

A törvény ezért az esedékesség időpontjának 15 nappal történő eltolásával az adózóknak okozott sérelem nélkül megszünteti a jelenlegi kettős fizetési határidőt, egységesítve azt valamennyi fizetési kötelezettség esetén.

A 134. §-hoz

A törvény - az Itv. e törvénnyel módosított 5. §-ával összefüggésben - rögzíti, hogy, ha a szervezet jogosult az illetékmentesség alkalmazására, de illetéket mégis fizetett, akkor a megfizetett illetéket kérelmére az állami adóhatóság az adóvisszatérítés szabályai szerint visszatéríti.

Mivel az eljárási illetéket főszabály szerint illetékbélyegben kell leróni, a törvény szerint a visszatérítés iránti kérelmet - az adóhatóság részére címezve - az eljáró közigazgatási hatóságnál vagy bíróságnál kell benyújtani annak érdekében, hogy az eljárási illeték megfizetésének tényét a hatóság igazolja. Az igazolást követően a közigazgatási hatóság vagy bíróság a visszatérítés iránti kérelmet az állami adóhatósághoz továbbítja.

A 135. §-hoz

A törvény Itv. újonnan megállapított rendelkezéseinek alkalmazásáról is rendelkezik. A törvény szerint a személyes mentesség feltételeiről szóló nyilatkozat megtételére, a több kérelmet tartalmazó beadvány illetékére, az utólagos illetékfizetés engedélyezésére, valamint a fizetési meghagyásban megállapított illeték esedékességére vonatkozó szabályokat a hatályba lépésük után illetékkiszabásra bejelentett - vagy más módon az állami adóhatóság tudomására jutott - vagyonszerzési ügyekben, az eljárási illetékek tekintetében pedig a hatálybalépésüket követően kezdeményezett közigazgatási hatósági és bírósági eljárásokban kell alkalmazni.

Ezzel szemben a lakóházépítéshez kapcsolódó illetékmentesség feltételének teljesítését könnyítő rendelkezéseket a törvény szerint már minden olyan ügyben alkalmazni kell, melyben a lakóházépítésre nyitva álló határidő a módosító törvény kihirdetését követően jár le.

A 136. §-hoz

Jogtechnikai módosítást, „direkt felhatalmazást” tartalmaz.

A 137. §-hoz

A törvény az összehangolja az Itv.-ben használt jogi terminológiát az ingatlan-nyilvántartásról szóló törvény szóhasználatával.

A 138. §-hoz

Lásd a 131. §-hoz fűzött indokolást.

13. Az ingatlan-nyilvántartásról szóló 1997. évi CXLI. törvény módosítása

Általános indokolás

A törvény az ingatlan-nyilvántartásról szóló 1997. évi CXLI. törvény módosításával az ingatlanforgalmazási célú illetékkedvezmény igénybevételét és feltételének ellenőrzését kívánja könnyebbé és egyszerűbbé tenni.

Részletes indokolás

A 139. §-hoz

Az Itv. 23/A. §-a által biztosított un. továbbértékesítési célú illetékkedvezmény feltételének teljesítése, a futamidő végén tulajdonjog átszállást eredményező lízingbe adás (zárt végű lízing) esetében is csak a tulajdonjog bejegyzéssel, vagy a tulajdonjog fenntartással történő eladás tényének feljegyzésével (széljegyzésével) igazolható. Az ingatlan-nyilvántartási bejegyzést megalapozó jogviszony, a bejegyzés alapjául szolgáló okirat tartalma azonban jelenleg nem szabályozott. Tekintettel arra, hogy az un. zárt végű lízing, mely a lízingbevevő szerződésszerű teljesítése esetén a futamidő végén újabb szerződéskötés nélkül - a lízingbeadó tulajdonjog bejegyzési engedélyével együtt - tulajdonjogot keletkeztet a lízingbevevőnél, a tartalmi hasonlóság okán a törvény elrendeli, hogy a földhivatal az ilyen szerződéseket a tulajdonjog fenntartással történő eladással azonos módon kezelje. E megoldás - amellett, hogy a lízingbevevő tulajdonjog várományát is biztosítja - könnyebbé teszi az ingatlanforgalmazási célú illetékkedvezmény igénybevételét és feltételének ellenőrzését. Így mind a lízingcégek mind az adóhatóság számára egyszerűsödik az eljárás.

VI. Fejezet

14. Az államháztartás egyensúlyát javító különadóról és járadékról szóló 2006. évi LIX. törvény módosítása

Általános indokolás

A kölcsönös felelősségvállalás jegyében a költségvetési egyensúly javítása, stabilizálása érdekében az általános adófizetési kötelezettséget meghaladó közteherviselésre képes adófizetők szolidaritására alapozva az Országgyűlés a pénzügyi szerveztek 2010. évi különadó kötelezettség megállapító 2010. évi XC. törvényt 2010. július 22-én elfogadta, amely törvény 2010. szeptember 27-én hatályba lépett. A pénzügyi szervezeteket ideiglenesen - 2012-ig - terhelő különadó kötelezettségének 2011-re vonatkozó rendelkezéseit fogalmazza meg a törvény. A különadó alapja az egyes adóalanyok szervezeti formájától függően a 2009. üzleti évi számviteli beszámolóban (a naptári évtől eltérő üzleti évet választó adóalanyoknál a rendelkezésre álló legutolsó beszámolóval lezárt üzleti év adatai alapján) kimutatott módosított mérlegfőösszeg, kamateredmény, díj- és jutalékeredmény, korrigált nettó árbevétel vagy a biztosítók esetén a korrigált díj, befektetési alapkezelőnél a kezelt vagyon együttes értéke. A pénzügyi szervezetnek a 2009. üzleti évi beszámolója alapján a 2011. évi különadó-fizetési kötelezettségét a 2011. március 10-éig kell megállapítani, bevallani és négy egyenlő részletben, a negyedév utolsó hónapjának 10. napjáig kell megfizetnie.

Részletes indokolás

A 140-145. §-hoz

A módosítás biztosítja, hogy a megfelelő nyereséggel rendelkező hitelintézetek a mérlegfőösszegük alapján fizetendő adót (a pénzügyi szervezetek különadóját) egy olyan adóval (a hitelintézetek különadójával) váltsák ki, amely az adózás előtti nyereségüket terheli.

Az ismertetett cél érdekében a módosítás szerint a nyereséges hitelintézetek által a nyereségük után fizetendő különadó a mérlegfőösszegük után fizetendő különadóba beszámítható.

A hitelintézet esetén a különadó mértéke az 50 milliárd forintot meghaladó adóalap felett 0,5 százalékról 0,53 százalékra nő.

A biztosítókat jelenleg 6.2% adó terheli a korrigált díjbevételen. Nincs progresszivitás a rendszerben, minden biztosítót egyformán terhel az adó.

A rendelkezés három sávot tartalmaz, 1 milliárd forintig 1,5% (első sáv), 8 milliárd forintig 3% (második sáv), 8 milliárd forint adóalap felett 6,4% adómérték kerül megállapításra. A sávozás következtében elsősorban a kis biztosítók terhelése csökken, amely révén a gyengébb piaci helyzetükből adódó versenyhátrányuk is mérséklődik.

2011-re vonatkozóan az Európai Unió több más tagállama (így például Ausztria) is tervezi a magyarországi megoldáshoz hasonló hitelintézeti különadó bevezetését, amely nem csak belföldön, hogy az Európai Unión belül is kétszeres adóztatást eredményezhet.

A kétszeres adóztatás elkerülése érdekében indokolt, hogy a különadó alapjánál már a hatályos szabályozás szerint is érvényesíthető csökkentő tételek ne csak belföldi szereplőkkel (például hitelintézetekkel, pénzügyi vállalkozássokkal) fennálló, a hatályos törvényben is nevesített gazdasági kapcsolatok (például bankközi hitelnyújtás, részesedés) esetében legyenek érvényesíthetőek, hanem az Európai Unió más tagállamával fennálló azonos gazdasági kapcsolatok esetében is. A módosítás, megfelelő adóalap-növelő tételek megalkotásával, rendelkezik arról is, hogy abban az esetben, ha a gazdasági kapcsolat valójában az Európai Unión kívüli állammal áll fenn, akkor a csökkentés ténylegesen nem érvényesíthető.

Az adóalap-csökkentő és -növelő tételek együttesen biztosítják, hogy a módosított törvény összhangban legyen a közös piac, a tőke szabad áramlásának elvével is.

15. A távhőszolgáltatás versenyképessé tételéről szóló 2008. évi LXVII. törvény módosítása

A 146. §-hoz

A távhőszolgáltatók versenyképesebbé tételéről szóló 2008. évi LXVII. törvény célja, hogy forrást teremtsen a távhőt felhasználó lakóépületek és lakások költségcsökkentő felújításához, így különösen egyedi fűtésszabályozás kialakításához, ezért a módosítás következtében a törvény a 2011. és 2012. évben továbbra hatályban marad.

VII. Fejezet

A társadalombiztosítás pénzügyi alapjait és a munkaerőpiaci alapot megillető egyes befizetéseket érintő módosítások

16. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A járuléktörvény módosításai

- a járulékszabályok egyszerűsítése érdekében a jövőre nézve megszűntetik a főállású vállalkozókra irányadó, a tevékenységre jellemző kereset utáni járulékfizetés szabályait,

- a szociális biztonsági rendszerek koordinálásáról szóló új közösségi rendelet végrehajtásához szükséges eljárási szabályokat állapítanak meg,

- az egészségügyi szolgáltatásra jogosultak nyilvántartásával, bejelentésével kapcsolatban olyan változtatásokat tartalmaznak, amelyek a jogalkalmazás során felmerült problémák rendezése érdekében szükségesek.

Részletes indokolás

A 147. §-hoz

A szociális biztonsági rendszerek koordinálásáról szóló 883/2004/EK rendelet 13. cikk (5) bekezdésének és a 987/2009/EK rendelet 21. cikkének végrehajtásához szükséges rendelkezést állapít meg.

A 148. §-hoz

Az Szja törvény változásaival összhangban módosul a járulékalapot képező jövedelmek felsorolása, továbbá a hallgatói munkaszerződés alapján járó hallgatói munkadíj újra biztosítási kötelezettséggel jár, és ezzel egyidejűleg társadalombiztosítási jogosultságokat is teremt.

A 149. §-hoz

A törvény szerint megváltozik a minimálbér fogalmának meghatározása a Tbj.-ben. A minimálbér egyrészt a tárgyhónap első napján érvényes, a teljes munkaidőben foglalkoztatott munkavállalók részére fizetendő kötelező legkisebb személyi alapbér havi összegét másrészt, ha a főállású vállalkozó főtevékenysége legalább középfokú szakképzettséget igényel a garantált bérminimum összegét jelenti.

A 150. §-hoz

A szociális biztonsági rendszerek koordinálásáról szóló 883/2004/EK rendelet 13. cikk (5) bekezdésének és a 987/2009/EK rendelet 21. cikkének végrehajtásához szükséges rendelkezést állapít meg.

A 151. §-hoz

A jogalkalmazás során számos esetben problémaként merült fel az, hogy a munkaviszony (ezáltal a biztosítás is) kezdetét veszi akkor is, ha a munkavállaló ténylegesen nem lép munkába (az Mt. szerint ugyanis, ha erről a felek kifejezetten nem rendelkeznek, a munkaviszony kezdete a munkaszerződés megkötését követő munkanap). A törvény szerint a biztosítás akkor jön létre, amikor a munkavállaló ténylegesen is felveszi a munkát. Ezáltal elkerülhetők az olyan téves bejelentések is, amikor a törvény szerint létrejött ugyan a biztosítás, de a munkavégzés valamilyen okból meghiúsult.

A 152. §-hoz

A törvény egyértelművé teszi, hogy a három évesnél fiatalabb gyermek gondozása miatt igénybe vett fizetés nélküli szabadság alatt csak akkor nem szünetel a biztosítás, ha a munkavállaló gyermeke gondozása, ápolása miatt ellátásban részesül. Terhességi-gyermekágyi segély a szülési szabadságnak megfelelő időtartamra folyósítható. Szülési szabadság ideje alatt a biztosítás nem szünetel, így arról külön rendelkezni nem szükséges.

A 153. §-hoz

A harmadik országbeliek a jelenleg hatályos szabályok szerint kiküldetés, kirendelés és munkaerő-kölcsönzés esetén korlátlan ideig mentességet élveznek a járulékfizetési kötelezettség alól. A törvény szerint a mentesség 2 évre korlátozódik, figyelemmel arra is, hogy olyan külföldiekre ne terjesszük ki a kötelező társadalombiztosítást, akik valóban csak rövid ideig, átmeneti jelleggel dolgoznak Magyarországon.

A 154. §-hoz

A nem biztosítottak egészségügyi szolgáltatási járulékának mértéke az infláció mértékével megegyezően emelkedik.

A 155. §-hoz

A járulékszabályok egyszerűsítése érdekében megszűnik a legalább a minimálbér kétszerese utáni járulékfizetés szabálya, és újra a munkavállaló részére ténylegesen kifizetett jövedelem képezi a járulékok alapját.

A 156. §-hoz

Az Szja törvény változásaival összefüggő módosítást tartalmaz.

A 157. §-hoz

A jelenleg hatályos kormányrendeleti szabály törvényi szintre kerül.

A 158-159. §-hoz

Az Szja törvény változásaival összhangban a jövőre nézve megszűnik a főállású vállalkozókra érvényes előírás, amely alapján a járulékokat - főszabály szerint - legalább a tevékenységre jellemző kereset után kell megfizetni. E főszabály alól alkotmányossági okok miatt volt kivétel, ugyanis a vállalkozó a járulékbevallásban teljesített bejelentés esetén az ennél kisebb tényleges jövedelem után fizethetett járulékot, de ekkor is legalább a minimálbér alapulvételével (így ugyanannál a vállalkozónál párhuzamosan kétfajta járulékfizetési alsó határ érvényesült).

Az egyszerűbb és átláthatóbb szabályozás érdekében a törvény megszünteti a tevékenységre jellemző kereset utáni járulékfizetés szabályát.

Az új minimális járulékalap a következő:

- az egyszeres minimálbér, illetve

- középfokú végzettséget igénylő vállalkozói tevékenység esetén - a munkaviszonyban foglalkoztatottakhoz hasonlóan - a garantált bérminimum összege.

A 160. §-hoz

Az eva adózóknál is megszűnik a tevékenységre jellemző kereset utáni járulékfizetés szabálya. Az ő esetükben a járulékalap a minimálbér összege.

A 161. §-hoz

Az őstermelő a 2010. negyedik negyedévére megállapított járulékokat a negyedévet követően, 2011. január 12-éig vallja be és fizeti meg. A többi biztosítotthoz hasonlóan az őstermelő járulékának egésze átmenetileg a Nyugdíjbiztosítási Alapnak kerül átutalásra.

A 162. §-hoz

A törvény szerint nem szűnik meg automatikusan az egészségügyi szolgáltatásra való jogosultsága annak a megállapodást kötő külföldi személynek, aki a járuléktartozását a tárgyhónap végéig rendezi.

A 163. §-hoz

A jogalkalmazás során a hajléktalanok egészségügyi ellátásra való jogosultságának nyilvántartásával kapcsolatban több probléma is felmerült. Egyrészről a jelenleg hatályos törvény nem rendezi azt a kérdést, hogy a bejelentés kinek a kötelezettsége. A bejelentés azért elengedhetetlen, mivel a jogosult a bejelentés teljesítésével kerül be az OEP biztosítotti nyilvántartásába. Másrészről a törvényi definíció és a joggyakorlat ellentmondásos, mivel hajléktalannak a Tbj. szerint az minősül, akinek nincs bejelentett lakóhelye. Sok hajléktalan azonban településszintű lakcímmel rendelkezik, akiket emiatt az egészségbiztosító ilyen jogcímen egészségügyi ellátásra jogosultként nyilvántart. A törvény a hajléktalan személyek ellátási jogosultságának fenntartásával ezt az ellentmondásos helyzetet úgy kívánja rendezni, hogy a hajléktalanellátó intézmények lennének azok, amelyek a bejelentést teljesíthetnék. Ugyanakkor, ha a hajléktalan személy nem veszi igénybe a szociális ellátórendszer szolgáltatásait, akkor is jogosult a jelenleg hatályos szabályok szerint is, és a jövőben is - szociális rászorultság címén - ellátásra (ez utóbbi esetben a jegyző ad ki 1 évre hatósági bizonyítványt, és ő jelenti be a rászorultat az egészségbiztosítónak).

A 164. §-hoz

Az Szja törvény adóelőleg elszámolásával kapcsolatos rendelkezéseivel összhangban, ha az egyéni járulék bármely okból nem vonható le, azt a foglalkoztató köteles megelőlegezni, és a munkavállalóval szembeni követelésként nyilvántartásba venni.

A 165. §-hoz

A jogsértések hatékonyabb megelőzése érdekében a törvény rendelkezik arról, hogy az ún. szívességi bejelentéseknél, vagyis amikor a bejelentő rosszhiszeműen olyan személyt jelentett be, akire a biztosítás nem terjed ki, vagy magasabb összegű tb ellátások megszerzése érdekében rosszhiszeműen magasabb járulékot vallott be, akkor a tb járulék, illetve a bevallott és a tényleges jövedelem különbözetére eső tb járulék nem igényelhető vissza.

A 166. §-hoz

A szociális biztonsági rendszerek koordinálásáról szóló 883/2004/EK rendelet 13. cikkének előírása miatt, arra az esetre, amikor egy magyar biztosított más EU-tagállamban is végez párhuzamosan keresőtevékenységet, meg kell teremteni a törvényi szabályokat arra vonatkozóan, hogy a külföldi foglalkoztató is megfizesse a magyar biztosított alkalmazottja után a járulékokat a magyar tb-rendszerbe. A külföldi vállalkozás a járulékkötelezettségek teljesítésénél eljárhat az Art. szerinti képviselője útján, vagy saját maga közvetlenül is. Annak érdekében, hogy az adminisztrációs kötelezettség ne nehezítse a járulékok megfizetését a magyar tb-rendszert nem ismerő külföldi vállalkozásoknak, ezért a bejelentkezés, bevallás és befizetés módja egyszerűbb lesz. Ennek részletszabályait a Tbj. végrehajtási rendelete fogja tartalmazni.

A 167. §-hoz

Az átmeneti szabály biztosítja, hogy a 2010. decemberi bérekből még a régi járulékmérték szerint kell levonni a nyugdíjjárulékot.

2011-től a jövőre nézve megszűnnek a tevékenységre jellemző kereset utáni járulékfizetéssel kapcsolatos szabályok. Indokolt emellett egy olyan átmeneti szabály alkalmazása, amely kimondja, hogy azok a vállalkozók, aki nem megfelelően alkalmazták a tevékenységre jellemző kereset utáni járulékfizetésre vonatkozó (meglehetősen összetett) szabályokat, azokkal szemben az adóhatóság emiatt ne alkalmazhasson mulasztási bírságot vagy adóbírságot.

A 168. §-hoz

A munkavállalót terhelő tb. járulék 9,5%-ról 10%-ra nő.

Az összesített járulékigazolás tartalmára vonatkozó rendelkezés pontosításra kerül.

A 169. §-hoz

A Tbj. módosításaihoz kapcsolódó átvezetéseket tartalmazza.

17. Az egészségügyi hozzájárulásról szóló 1998. évi LXVI. törvény módosítása

Általános indokolás

Az Szja törvény változásaival összhangban hatályon kívül helyezésre kerülnek a kivétkiegészítéssel és a személyes közreműködői díjkiegészítéssel összefüggő ehófizetési szabályok.

Részletes indokolás

A 170. §-hoz

Az Szja törvény változásaival összefüggő módosítást tartalmaz.

A 171. §-hoz

Megszűnik az a kivételszabály, hogy az állandó lakóhely szerinti lakás mentesül az ehofizetési kötelezettség alól. Ennek a kivételnek a fenntartása szakmailag nem indokolt, és sok esetben visszaélésekre is lehetőséget teremt (a bejelentett állandó lakcím sok esetben nem egyezik meg azzal a lakással, ahol az illető életvitelszerűen él). A kisjövedelműek ehó alóli mentességét ugyanakkor továbbra is biztosítja az a szabály, hogy egymillió forint alatti bérbeadásból származó jövedelmet nem terheli ehó.

A 172-173. §-hoz

Az Szja törvény változásaival összefüggő módosítást tartalmaz.

A 174. §-hoz

Az Szja törvény változásaival összhangban megszűnnek a kivétkiegészítéshez és a személyes közreműködői díjkiegészítéshez kapcsolódó ehófizetési szabályok.

18. A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Általános indokolás

Az egységes jogalkalmazás elősegítése érdekében a módosítások konkrétan meghatározzák, hogy a rehabilitációs hozzájárulási kötelezettség megállapításakor a munkaadók mely személyeket vehetnek figyelembe megváltozott munkaképességű munkavállalóként, illetve e munkavállalók megváltozott munkaképességét milyen okiratok, határozatok stb. igazolják.

Részletes indokolás

A 175. §-hoz

A Tbj. 5. § (1) bekezdés d) pontja alapján biztosított az álláskeresési támogatásban részesülő személy. A foglalkoztatás elősegítéséről és a munkanélküliek ellátásáról szóló 1991. évi IV. törvényben foglaltak alapján szüneteltetni kell az álláskeresési járadék folyósítását, ha az álláskereső terhességi-gyermekágyi segélyre, gyermekgondozási díjra, illetőleg gyermekgondozási segélyre való jogosultságának megállapítását jelenti be. Ebből következően az egészségbiztosítási pénzbeli ellátásban részesülő személy, az ellátás folyósításának tartama alatt nem biztosított. Az Ebtv. 42/A. § (1) bekezdése alapján gyermekgondozási díjra a biztosított szülő jogosult:

a) ha a gyermekgondozási díj igénylését - a gyermeket szülő anya esetén a szülést - megelőzően két éven belül 365 napon át biztosított volt,

b) a terhességi-gyermekágyi segélyben részesült anya, akinek a biztosítási jogviszonya a terhességi-gyermekágyi segély igénybevételének időtartama alatt megszűnt, feltéve, hogy a terhességi-gyermekágyi segélyre való jogosultsága a biztosítási jogviszonyának fennállása alatt keletkezett és a szülést megelőzően két éven belül 365 napon át biztosított volt, és a gyermeket saját háztartásában neveli.

A jelenleg a jogszabályi előírások alapján a gyermekgondozási díj kérelem miatt álláskeresési támogatásban nem részesülő szülő gyermekgondozási díjra azért nem jogosult, mert az álláskeresési támogatás szünetelése alatt nem áll fenn a biztosítási jogviszonya.

A fenti módosítással az ellátást kérő a terhességi-gyermekágyi segély, illetve a gyermekgondozási díj megállapításának első napján biztosított lesz, így jogosulttá válhat mind a terhességi-gyermekágyi segélyre, mind pedig a gyermekgondozási díjra. Az Ebtv. 41. § (1) bekezdése, valamint a 42. § c) pontja a kettős folyósítást lehetővé teszi.

A 176. §-hoz

A rehabilitációs hozzájárulási kötelezettség tekintetében a törvény megszűnteti a kirendelés és a munkaerő-kölcsönzés esetére vonatkozó kivételt, továbbá a jogalkalmazás segítése érdekében a létszám meghatározásánál konkrétan hivatkozik a KSH útmutatójára.

A 177. §-hoz

A jogalkalmazók részéről egyre erősödő igény, hogy meg kellene határozni törvényi szinten azt, hogy a rehabilitációs hozzájárulás szempontjából pontosan kit kell megváltozott munkaképességűnek tekinteni. Gyakran felmerül ugyanis a kérdés, hogy a hozzájárulás-fizetési kötelezettség jogszerű teljesítésénél problémát jelent az erre vonatkozó törvényi definíció, tételes felsorolás hiánya. A gyakorlatban a rehabilitációs hozzájárulási kötelezettség megállapításakor a megváltozott munkaképességű munkavállalók foglalkoztatásához nyújtható költségvetési támogatásáról szóló 177/2005. (IX. 2.) Korm. rendelet 2. § (1) bekezdését alkalmazzák, amely alapvetően egy állami támogatás rendszerében határozza meg ezt a fogalmat.

A jogbiztonság és az egységes jogalkalmazás érdekében elengedhetetlen, hogy a törvény a rehabilitációs hozzájárulás tekintetében is pontosan meghatározza, hogy kik minősülnek megváltozott munkaképességűeknek.

A 178. §-hoz

A rendelkezés konkrétan meghatározza, hogy a munkáltató milyen dokumentumot kérhet a munkavállalójától a megváltozott munkaképesség igazolása érdekében.

A 179. §-hoz

Szövegpontosítás.

19. A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosítása

A 180-185. §-hoz

Az ún. start-törvény módosításának célja, hogy egyszerűsítse és bővítse a kedvezmények igénybevételének lehetőségét. Az egyszerűsítés azáltal valósul meg, hogy megszünteti kkv-k szempontjából hátrányos feltételeket tartalmazó és jelentős adminisztrációs teherrel járó START Régió programot, az igénybevétel lehet őségének bővítése pedig azt jelenti, hogy az alacsony iskolai végzettségűek és 50 éven felüliek esetében a jelenleginél szélesebb kör számára lesz elérhető a kedvezmény. Ezen felül új kedvezmény bevezetését is tartalmazza a részmunkaidős foglalkoztatás elősegítése érdekében.

A módosítási elemei:

- A 2004. évi CXXIII. tv. 8. § (1)-(7) bekezdésében szabályozott - a START Extra kedvezményen felül a legkedvezőtlenebb helyzetű kistérségeken, vagy településeken nyújtandó - támogatás (az ún. START Régió kedvezmény) megszüntetése, tekintettel arra, hogy ennek a támogatási formának a feltételei kedvezőtlenek a vállalkozások szempontjából, más kedvezményekhez képest rugalmatlanabb és indokolatlanul magas adminisztrációs és ellenőrzési költséggel jár.

- A START Extra kedvezmény célcsoportjának módosítása oly módon, hogy az alacsony iskolai végzettségű, valamint az 50 éven felüli legalább három hónapja regisztrált álláskeresőkre is kiterjedjen.

- A START Plusz és START Extra kártyák kiváltási határidejének (2011. december 31.), illetve a START Plusz és START Extra járulékkedvezmények igénybevételi határidejének (2013. december 31.) meghatározása (vagyis e támogatások „kivezetése”) oly módon, hogy a kedvezmények igénybevételi határideje igazodjon az uniós forrásból finanszírozott operatív programok végrehajtási időszakához (tekintettel arra, hogy a START Plusz és Extra programok a TÁMOP keretein belül, az ESZA társfinanszírozásával valósulnak meg).

Másrészt újfajta járulékkedvezmény bevezetését tartalmazza a részmunkaidős foglalkoztatás támogatása céljából, elsősorban a nők foglalkoztatásának javítása érdekében.

Az új kedvezmény célja egyrészt a kisgyermekes szülők munkaerő-piacra való visszatérésének segítése a részmunkaidős foglalkoztatás támogatásával, másrészt a foglalkoztatás bővítése az „osztott munkaidős” foglalkoztatás támogatásával, vagyis hogy egy teljes munkaidős állást két részmunkaidős foglalkoztatott töltsön be.

A járulékkedvezmény azon munkavállalók után vehető igénybe, akik a gyermekgondozási szabadságról visszatérve korábbi munkáltatójuknál részmunkaidőben helyezkednek el. A gyed-ről, gyes-ről visszatérő nő (vagy férfi) mellett az a személy is kedvezményezett, aki korábban az adott munkakörben helyettesítette a munkahelyére visszatérő személyt, vagy pedig ugyanazon munkakör részmunkaidős betöltésére újonnan vették fel. Mindkét személy után a munkáltatónak a 27%-os Tb-járulék helyett 20%-ot kell 2011. január 1-jétől fizetnie.

VIII. Fejezet

A számvitelt érintő módosítások

20. A számvitelről szóló 2000. évi C. törvény módosítása

Általános indokolás

A számvitelről szóló 2000. évi C. törvény (a továbbiakban: Szt.) módosítása elsősorban az egyszerűsített éves beszámolókészítés lehetőségének a bővítését, a külföldi pénzértékre szóló eszközök és kötelezettségek mérlegkészítéskori átértékelésének egységes kezelését, a külföldi pénzértékre szóló részesedések, értékpapírok értékesítéskori eredményének egyszerűbb elszámolását, valamint a jogszabályi környezet változásának számviteli előírásokon történő átvezetését tartalmazza.

Az Szt. további egyéb módosítása a gyakorlati alkalmazás során felmerült kérdések, felvetések megválaszolását, egyértelmű megítélését segítik.

Részletes indokolás

A 186. §-hoz

Az Szt. jelenleg hatályos előírása szerint - többek között - akkor lehet behajthatatlan követelésként leírni egy követelést, ha a végrehajtással kapcsolatos költségek nincsenek arányban a követelés várhatóan behajtható összegével. A fizetései meghagyásos eljárásról szóló 2009. évi L. törvény szerint a fizetési meghagyásos eljárás a közjegyző hatáskörébe tartozó, a pénzkövetelések érvényesítésére szolgáló egyszerűsített polgári nemperes eljárás. A fizetési meghagyásos eljárás is díjköteles, ezért a törvény lehetővé teszi, hogy a költség-haszon elv érvényesítésével ezen eljárással összefüggésben is leírásra kerülhessen a behajthatatlan követelés.

A 187. §-hoz

A módosítás a hitelintézetekről és a pénzügyi vállalkozásokról szóló 1996. évi CXII. törvény előírásaival való összhang megteremtését szolgálja, az elektronikus pénzeszköz definíciója tekintetében.

A 188. §-hoz

A módosítással lehetővé válik a zártkörűen működő részvénytársaságok, a konszolidálás során a nemzetközi számviteli standardokat vagy más külföldi számviteli előírásokat alkalmazó konszolidálásába bevont vállalkozások és a külföldi székhelyű vállalkozások magyarországi fióktelepei számára az egyszerűsített éves beszámoló készítése az általános, mérethatárhoz kötött szabályoknak megfelelően.

A 189. §-hoz

A próbaüzemeltetés során felmerült költségek, ráfordítások a folyamatban lévő beruházás bekerülési (beszerzési) értékét növelik. Ha a próbaüzemeltetés során, annak eredményeként termékeket is állítanak elő, illetve szolgáltatásokat is nyújtanak, akkor ezen termékek, illetve szolgáltatások előállítási költségének (figyelembe vehető értékének) összegével a beruházás bekerülési (beszerzési) értékét kell csökkenteni. A törvény a bekerülési (beszerzési) érték ezen csökkentését szabályozza oly módon, hogy azt legfeljebb a próbaüzemeltetés során felmerült, a beruházás bekerülési (beszerzési) értékében figyelembe vett összes költség, ráfordítás összegében engedi meg elszámolni.

A 190. §-hoz

Az Szt. hatályos rendelkezései szerint a devizaárfolyam-változás hatását az év végi értékelés során akkor kell elszámolni, ha annak hatása az eszközökre, kötelezettségekre, valamint az eredményre jelentős. E rendelkezés számos értelmezésbeli problémát vet fel, eltérő gyakorlati megoldásokra ad lehetőséget. Ennek kiküszöbölésére, az egységes gyakorlat elősegítése érdekében a törvény minden vállalkozó tekintetében előírja az árfolyamváltozás hatásának az elszámolását.

A hatályos rendelkezések egységesen szabályozzák az évközi könyvelés és a beszámoló elkészítése során alkalmazandó árfolyamok kérdését. Míg az üzleti év végi értékelés tekintetében megfelelő az adott napi legutolsó árfolyam alkalmazása, addig az automatikus könyvelési rendszerek esetenként az éppen aktuális napon belüli árfolyamokat használják. Ennek a jogszabályi megalapozottságát biztosítja a módosítás, azzal, hogy lehetővé teszi a napon belüli árfolyamok megfelelő kiválasztását, és a választás rögzítését a számviteli politikában.

A 191. §-hoz

Uniós elvárás alapján a kiegészítő mellékletben szerepeltetni szükséges a könyvvizsgáló által végzett szolgáltatások díját külön-külön összegezve, melyről a hatályos Szt. is rendelkezik. A tapasztalatok szerint azonban igény mutatkozik arra, hogy a könyvvizsgáló által végzett szolgáltatások díja ne szerepeljen számszerűsítve, mert az sértheti mind a megbízó, mind a könyvvizsgálatot végző könyvvizsgáló üzleti érdekeit. A mentesítésre az egyszerűsített éves beszámolót készítők esetében az uniós szabályzás lehetőséget ad. Figyelembe véve, hogy mind az EU-s, mind a hazai szabályozás célja alapvetően a transzparencia és végső soron a könyvvizsgálói függetlenség biztosítása, ezért a módosítás értelmében az egyszerűsített éves beszámolót készítők nem a díjak összegét, hanem azok megoszlását kell, hogy szerepeltessék a kiegészítő mellékletben, azzal az uniós szabályozásból eredő előírással, hogy a tételes díjakat a Könyvvizsgálói Közfelügyeleti Bizottság rendelkezésére bocsátják, amikor ezt a Könyvvizsgálói Közfelügyeleti Bizottság kéri.

A 192. §-hoz

A módosítás szövegpontosítást tartalmaz az átalakulással kapcsolatos elszámolásokra vonatkozóan, az egységes jogértelmezés elősegítése érdekében.

A 193. §-hoz

A számvitelt módosító rendelkezéseket először a 2011. évben induló üzleti évről készített beszámolóra kell alkalmazni.

E törvénynek az Szt.-t módosító rendelkezései a 2010. évben induló üzleti évről készített beszámolóra is alkalmazhatók.

A 194. §-hoz

A módosítás az összevont (konszolidált) éves beszámoló egyes mérlegsorai számozásának pontosítását tartalmazza.

A 195. §-hoz

A módosítás szövegpontosításokat tartalmaz, az egységes jogértelmezést segíti. Lásd még a 188. §-hoz, a 196. §-hoz és a 197. §-hoz tartozó indokolást.

A 196. §-hoz

A módosítással lehetővé válik a naptári évtől eltérő üzleti évvel rendelkező gazdálkodók számára is az egyszerűsített éves beszámoló készítése, az általános szabályoknak megfelelően.

Az Szt. jelenleg hatályos előírása szerint a külföldi pénzértékre szóló részesedésnél, hitelviszonyt megtestesítő értékpapíroknál az értékesítés árfolyamnyereségét (árfolyamveszteségét) a deviza árfolyamváltozás hatásának kiszűrésével kell megállapítani. E szabályt alkalmazni kell az érintett eszközökre akkor is, ha a befektetett eszközök, illetve ha a forgóeszközök között kerülnek kimutatásra. Az értékesítés eredményéből a devizaárfolyam változás hatásának a kiszűrése jelentős adminisztrációs (számítási) többlet feladatokat ró a gazdálkodó szervezetekre, miközben az eredménykimutatásban jelentkező információtöbblet a hozzá kapcsolódó munkával arányosan nem jelentkezik. Amennyiben az érintett eszközök a forgóeszközök között kerülnek kimutatásra, akkor ezen eszközök értékesítéséhez kapcsolódó értékesítési eredmény és a deviza árfolyamváltozás hatása is a pénzügyi műveletek egyéb bevételei, illetve a pénzügyi műveletek egyéb ráfordításai között jelenik meg. Befektetett eszközök esetében az értékesítés eredménye a Befektetett pénzügyi eszközök árfolyamveszteségeként vagy árfolyamnyereségeként, míg a deviza árfolyamváltozás hatása a pénzügyi műveletek egyéb bevételei, illetve a pénzügyi műveletek egyéb ráfordításai között jelenik meg, de ebben az esetben is az értékesítéshez kapcsolódó eredmény egyenlege a pénzügyi műveletek eredményében mutatkozik. A törvény hatályon kívül helyezi a deviza árfolyamváltozás hatásának kiszűrésére vonatkozó előírást, ezzel jelentősen leegyszerűsítve az elszámolást.

További módosítás a társasági adóról és az osztalékadóról szóló 1996. évi LXXXI. törvény, a gazdasági társaságokról szóló 2006. évi IV. törvény és a számviteli törvény előírásai közötti összhang megteremtését szolgálja azáltal, hogy egy kiüresedett számviteli eljárást megszüntet.

A 197. §-hoz

A csak devizavételi, vagy csak devizaeladási és az átlagos [az Szt. 60. §-ának (4) bekezdése szerinti] árfolyam közötti eltérés kiegészítő mellékletben való bemutatása jelentős többletadminisztrációt eredményez az ezen opciót választó gazdálkodóknak, ezért a törvény a kiegészítő mellékletben történő ezen bemutatási kötelezettséget hatályon kívül helyezi.

Az értékesítés nettó árbevételének tevékenységenkénti megoszlásáról adatokat kell szolgáltatni az éves beszámolót készítő gazdálkodóknak. Ezen információk bemutatásánál az üzleti évben ténylegesen végzett tevékenységből realizált árbevétel főbb tevékenységenkénti összetétele a lényeges, és nem a létesítő okiratban megjelölt tevékenységek szerinti megosztás, ezért ez utóbbi kitételt a módosítás megszünteti.

A magyar anyavállalatot - amely maga is leányvállalata egy külföldi székhelyű anyavállalatnak (fölérendelt anyavállalatnak) - a fölérendelt külföldi anyavállalata bizonyos esetekben mentesítheti az összevont (konszolidált) éves beszámoló készítési kötelezettség alól. Az Szt. jelenleg hatályos előírása szerint a mentesített magyar anyavállalatnak ebben az esetben hiteles fordításban, magyar nyelven a fölérendelt külföldi anyavállalat összevont (konszolidált) éves beszámolóját és összevont (konszolidált) üzleti jelentését, az ezekről készült könyvvizsgálói jelentést kell közzétennie. A hiteles fordítás jelentős többlet költségeket ró a vállalkozásokra, ezért az adminisztrációs terhek csökkentése érdekében a törvény szerint változatlanul magyar nyelven kell az érintett beszámolót közzétenni, annak hiteles fordítását azonban nem követeli meg. Így a vállalkozásokra bízza, hogy a fölérendelt külföldi anyavállalat összevont (konszolidált) éves beszámolóját milyen módszerrel fordítják le. Az eredeti nyelven készült beszámolót a fölérendelt anyavállalat székhelyén meg lehet tekinteni. A törvény pontosítja a közzététel időpontját is: annak határidejét nem a külföldi beszámoló fordulónapjától számítja, hanem a beszámoló elfogadásának időpontjától.

21. A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása

Általános indokolás

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény (a továbbiakban: Kkt.) módosításának indoka, hogy a Kkt. igazodjon a közelmúltban felmerült hazai, európai uniós illetve nemzetközi igényekhez, elvárásokhoz, különös tekintettel a kamarai önkormányzati működés során felhalmozódott tapasztalatokra és a könyvvizsgálói közfelügyeleti rendszerrel kapcsolatban rendezendő kérdésekre.

Részletes indokolás

A 198. §-hoz

A nemzetközi könyvvizsgálati standardok fogalom pontosítása azért indokolt, mert a jelenlegi definíció nem tartalmazza, hogy pontosan mely testület által elfogadott standardokról van szó a Kkt.-ben.

A 199. §-hoz

A gyakorlati tapasztalatok szerint a minőségellenőrzés, valamint a pénzmosással kapcsolatos felügyeleti tevékenység, mint speciális - helyszíni vizsgálatot, zárójelentést és észrevételezést is magában foglaló - eljárás során a közigazgatási hatósági eljárás és szolgáltatás általános szabályairól szóló 2004. évi CXL. törvényben (a továbbiakban: Ket.) foglalt ügyintézési határidők nehezen tarthatóak, ezért indokolt az ügyintézési határidő meghosszabbítása a többi kamarai hatósági eljáráshoz képest. A határidők tekintetében a törvényi eltérés a Ket. alapján megengedett.

A 200. §-hoz

A gyakorlatban igény mutatkozik arra nézve, hogy a könyvvizsgálók a szakma rangos hagyományait idéző címeket használhassák. A módosítás biztosítja a kamarai tag könyvvizsgáló részére azt a jogot, hogy a „hites könyvvizsgálói” cím mellett a „bejegyzett könyvvizsgáló”, valamint a „könyvszakértő” címet is használhassa, azonban a jogszabályi kötelezettségen alapuló könyvvizsgálói tevékenység ellátása során kiadott jelentésekben csak a „kamarai tag könyvvizsgáló” címet használhatja, annak érdekében, hogy az új címek használata ne okozzon zavart a kapcsolódó jogszabályok alkalmazása során.

A 201. és 203. §-hoz

A fegyelmi eljárások során jelenleg írásbeli megrovás, pénzbírság, a Kkt. 49. §-a szerinti minősítés megvonása, továbbá a kamarából történő kizárás, illetve a könyvvizsgáló cég engedélyének visszavonása fegyelmi büntetés szabható ki. A fegyelmi eljárások tapasztalatai azt mutatják, hogy a jelenlegi szankció rendszer nem kellően differenciált, mert nem nyújt lehetőséget a könyvvizsgálói tevékenység „felfüggesztésére”. A könyvvizsgálói tevékenység szüneteltetése a tevékenység „felfüggesztéséhez” hasonló, hiszen a szüneteltetés időtartama alatt a könyvvizsgáló nem végezhet jogszabályi kötelezettségen alapuló könyvvizsgálói tevékenységet. A szüneteltetés meghatározott időre történő elrendelése megfelelő fegyelmi büntetés lehet azokban az esetekben, amikor a kizárás fegyelmi büntetés nem szükséges, azonban meghatározott időre indokolt eltiltani a kamarai tagot a jogszabályi kötelezettségen alapuló könyvvizsgálói tevékenyég ellátásától.

A módosítás megteremti az összhangot a fegyelmi büntetések új szabályozásával, amely alapján

- a kamara fegyelmi bizottságának lehetősége van a szüneteltetést, mint fegyelmi szankciót előírni,

- a fegyelmi eljárás alapján tevékenységét szüneteltető kamarai tag is köteles gondoskodni megbízásainak átadásáról vagy megszüntetéséről, továbbá a vele munkaviszonyban lévő kamarai tag könyvvizsgáló, könyvvizsgáló jelölt jogviszonyának megszüntetéséről,

- a fegyelmi eljárás során meghatározott időre elrendelt szüneteltetés esetén a szüneteltető kamarai tagnak is kérelmeznie kell, hogy végezhessen jogszabályi kötelezettségen alapuló könyvvizsgálói tevékenységet, ezt azonban csakis a fegyelmi határozatban meghatározott időtartam leteltével teheti meg.

A Kkt. alapján a jogszabályi kötelezettségen alapuló könyvvizsgálatot végezni kívánó kamarai tag könyvvizsgáló vállalja, hogy más kamarai tag könyvvizsgálónál, könyvvizsgáló cégnél létesített munkaviszonyán kívüli munkaviszonyban, továbbá közalkalmazotti, köztisztviselői jogviszonyban, szolgálati viszonyban, munkaviszony jellegű jogviszonyban a jogszabályi kötelezettségen alapuló könyvvizsgálói tevékenység megkezdésének időpontjától nem áll. A kamarai tag könyvvizsgáló azt is vállalja, hogy könyvvizsgáló cégen kívül más gazdálkodó szervezetben (szervezetben) személyes közreműködésre tagként, vezető tisztségviselőként a jogszabályi kötelezettségen alapuló könyvvizsgálói tevékenység megkezdésének időpontjától nem lesz kötelezett. A Kkt. ezen túl meghatározza, hogy milyen összeférhetetlenségi szabályoknak kell megfelelnie a könyvvizsgálónak. Amennyiben ilyen jogviszonyt létesít, illetve összeférhetetlen jogviszony keletkezik, a kamarai tag köteles kérni a szüneteltetés engedélyezését abban az időpontban, amelyben a kamarai tag könyvvizsgáló már nem tud megfelelni a hivatkozott követelményeknek. Az összeférhetetlen jogviszony bejelentésére és így a szüneteltetésre irányuló kérelem benyújtására eljárási szempontból indokolt határidőt szabni, amely a törvény alapján az összeférhetetlen jogviszony létesítésétől számított hatvan nap. Ez azonban nem jelenti azt, hogy a kamarai tag könyvvizsgáló felmentést kap az összeférhetetlen jogviszony fenntartásának tilalma alól.

A 202. §-hoz

A Kkt. előírásai alapján a szüneteltető kamarai tag könyvvizsgálót bizonyos kivételekkel nem illetik meg a kamarai tagságból eredő jogok, és nem terhelik az abból fakadó kötelezettségek. A törvény egyértelművé teszi, hogy a szüneteltető kamarai tagok is kötelesek adataik változását bejelenteni, továbbá, hogy velük szemben is lefolytatható fegyelmi eljárás abban az esetben, ha a jogszabályi kötelezettségen alapuló könyvvizsgálaton kívüli egyéb szakmai szolgáltatás nyújtása során megsértik az etikai szabályzatban foglalt követelményeket.

A 204. §-hoz

A hatályos előírás értelmében a könyvvizsgáló jelöltek névjegyzékébe - kérelemre - jelenleg azt kell felvenni, aki többek között vállalja, hogy Magyarországon, a képzési programnak megfelelő, legalább két évre szóló, heti 36 órás munkaviszonyt létesít kamarai tag könyvvizsgálóval, könyvvizsgáló céggel. A gyakorlatban azonban sokak számára nehézséget okoz a heti 36 órás munkaviszony létesítése, miközben a szükséges könyvvizsgálói gyakorlati ismeretek elsajátítása más módon is megoldható. Előbbiekre tekintettel indokolt a heti 36 órás munkaviszony előírását egy rugalmasabb szabállyal felváltani, amelynek részleteit a kamara önkormányzati szabályzatban határozza meg azzal, hogy a rugalmasabb szabályozás nem eredményezheti a kamarai tagfelvételhez szükséges gyakorlati idő rövidülését.

A módosítás másik része összefügg azzal, hogy aki heti 36 órás munkaviszonynál rövidebb időtartamú munkavégzésre létesít jogviszonyt, annak értelemszerűen a gyakorlati idő tovább tarthat, mint a jelenlegi - összesen - három év, de legfeljebb hat év alatt kell az elvárt gyakorlatot megszerezni.

A 205-209. és 211. §-hoz

A közérdeklődésre számot tartó gazdálkodók jogszabályi kötelezettségen alapuló könyvvizsgálatát ellátó kamarai tag könyvvizsgálók, könyvvizsgáló cégek minőségellenőrzését jelenleg könyvvizsgálóként dolgozó, kamarai tag minőségellenőrök végzik, a kamara által irányított társvizsgálati rendszerben, a Könyvvizsgálói Közfelügyeleti Bizottság felügyelete mellett. Az Európai Bizottság 2008/362/EK ajánlása értelmében a közérdeklődésre számot tartó gazdálkodók jogszabályi kötelezettségen alapuló könyvvizsgálatát ellátó könyvvizsgálók, könyvvizsgáló cégek külső minőségbiztosításának a könyvvizsgálói szakmától függetlennek kell lennie és a közfelügyelet közvetlen irányításával kell megvalósulnia. A módosítás az ajánlásnak való megfelelést szolgálja.

A 210. §-hoz

A minőségellenőrzés során a Kamara minőségellenőrzési bizottsága által hozott határozatban foglalt kötelezettségeket a kamarai tag könyvvizsgálónak, a könyvvizsgáló cégnek be kell tartania. Ezek a kötelezettségek jogszabályban előírt kötelezettségeken alapulnak, és ha a kamarai tag könyvvizsgáló, könyvvizsgáló cég nem teljesíti, akkor azzal fegyelmi vétséget követ el. Az előbbiekre tekintettel indokolt az az előírás, hogy amennyiben a kamarai tag könyvvizsgáló, a könyvvizsgáló cég a minőségellenőrzés során hozott jogerős határozatban foglaltakat nem teljesíti, a minőségellenőrzési bizottság elnöke ne jogosult, hanem köteles legyen fegyelmi eljárást kezdeményezni.

A 212. §-hoz

A fegyelmi eljárások tapasztalatai alapján sok esetben az összeférhetetlenségi szabályok megsértése szolgáltatott okot a fegyelmi eljárás megindítására és fegyelmi büntetés kiszabására. Fokozottan fel kell hívni a figyelmet az összeférhetetlenségi szabályok megtartására, ezért ezen szabályok megszegését az egyes nevesített fegyelmi vétségek között indokolt szerepeltetni.

A 213. §-hoz

Azon kamarai tagokkal szemben, akik meghatározott minősítéssel rendelkeznek, és így jogosultak a minősítésüknek megfelelő cég (pénzügyi intézmény, önkormányzat, stb.) jogszabályi kötelezettségen alapuló könyvvizsgálatát ellátni, a Pénzügyi Szervezetek Állami Felügyelete és az Állami Számvevőszék (érintett állami szerv) is kezdeményezhet fegyelmi eljárást a kamara fegyelmi megbízottjánál. A jelenleg hatályos szabályok értelmében - figyelembe véve az adatok szenzitivitását - a fegyelmi eljárást kezdeményező szerv nem kaphat értesítést sem a fegyelmi eljárás megindításáról, sem a jogerős fegyelmi határozatról. A módosítás lehetővé teszi, hogy az érintett állami szervek az általuk kezdeményezett fegyelmi eljárásról értesüljenek. Adatvédelmi szempontból indokolt előírni azonban, hogy ezen érintett állami szervek nem hozhatják nyilvánosságra a tájékoztatásul megkapott határozatot.

A 214-216. §-hoz

A Kkt. jelenleg hatályos szabályozása alapján, ha a kamarai tag könyvvizsgáló, könyvvizsgáló cég az előírt fizetési kötelezettségek teljesítését elmulasztja, ezen fegyelmi vétség miatt vele szemben indult fegyelmi eljárás során minden esetben fegyelmi tárgyalást kell tartani. A fizetési kötelezettség elmulasztása egyszerű megítélésű eset, fegyelmi tárgyalás tartását nem igényli, ezen túl a fegyelmi tárgyalás tartása indokolatlan adminisztrációs teherrel is jár. A módosítás alapján a fegyelmi tárgyalás megtartására csak akkor kerülne sor, ha azt a könyvvizsgáló, könyvvizsgáló cég az eljárást elrendelő határozat kézhezvételétől számított 8 napon belül kéri. Ennek hiányában a fegyelmi bizottság tárgyaláson kívül hoz határozatot.

A módosítás egyik indoka, hogy a hatályos szabályok alapján a fegyelmi határozatot csak az eljárás alá vontnak kell kézbesíteni, a jogi képviselőjének nem. A jogi képviselő is jogosult a megküldött határozat ellen fellebbezni, ezért biztosítani kell a jogi képviselőnek történő kézbesítés törvényi feltételét.

A 217. §-hoz

A fegyelmi eljárások nem tartoznak a közigazgatási hatósági eljárás és szolgáltatás általános szabályairól szóló 2004. évi CLX. törvény hatálya alá, ezért az egyes, a könyvvizsgálók és könyvvizsgáló cégek jogait érintő eljárási cselekmények törvényi szinten történő rendezése indokolt. A határozatok kézbesítésével kapcsolatos szabályok megfelelő szinten történő rendezését szolgálja a módosítás.

A 218. §-hoz

A módosítás célja, hogy a Könyvvizsgálói Közfelügyeleti Bizottság és a Magyar Könyvvizsgálói Kamara közfelügyeleti rendszerben betöltött szerepét tisztázza. A közfelügyeleti rendszert alapvetően a Könyvvizsgálói Közfelügyeleti Bizottság működteti, ehhez azonban szükséges a kamara, mint hatóság közreműködése. A jelenleg működő közfelügyeleti rendszeren tartalmilag annyiban változtat a módosítás, hogy egyértelművé teszi: a közfelügyeleti feladatok tekintetében a végső felelősség a Bizottságot terheli.

A 219. §-hoz

A hatályos szabályok nem rendezik, hogy a Könyvvizsgálói Közfelügyeleti Bizottság tagja lehet-e olyan személy is, akivel szemben a kamara fegyelmi büntetést vagy figyelmeztetést alkalmazott. Az a korábbi vagy jelenlegi kamarai tag könyvvizsgáló, akivel szemben a kamara fegyelmi büntetést szabott ki vagy figyelmeztetést alkalmazott a bizottsági tagság időtartama alatt, illetve a bizottsági tagságra vonatkozó felkérést megelőzően, nyilvánvalóan nem vehet részt egy olyan testület munkájában, amely a könyvvizsgálatba vetett bizalom erősítését szolgálja.

A 220. §-hoz

A könyvvizsgálói tevékenység közhitelességének biztosítása érdekében felállításra került 2008-ban a Könyvvizsgálói Közfelügyeleti Bizottság. E bizottság feladata a közérdek érvényre juttatása a könyvvizsgálati tevékenység folyamatos ellenőrzésén keresztül. A hitelesség érdekében a bizottság tagjainak többsége nem lehet gyakorló könyvvizsgáló, azonban feltétel, hogy megfelelő szakmai tudással rendelkezzenek e szakterületen („független tagok”). A Kkt. jelenleg kizárja a független tagok köréből a kamara összes tagját, és nem veszi figyelembe, hogy létezik olyan kamarai tagsági jogviszony is, amely nem teszi lehetővé a könyvvizsgálói tevékenység gyakorlását, ugyanakkor garantálja a naprakész szakmai tudást („szüneteltető” státuszú kamarai tagsági jogviszony). Emiatt indokolt lehetővé tenni, hogy a bizottságban független tagként ne csak a kamarán kívüli szakemberek vehessenek részt, hanem olyan kamarai tagok is, akik esetében a sajátos, „szüneteltetői” tagviszonyuk okán ugyanúgy megvalósul a könyvvizsgálói tevékenység gyakorlásától való függetlenség, és biztosított a szaktudás.

A 221. §-hoz

A minőségellenőrzési rendszer továbbfejlesztésével összefüggésben indokolt rendelkezni arról, hogy a Könyvvizsgálói Közfelügyeleti Bizottság tegye közzé, hogy a közérdeklődésre számot tartó gazdálkodók könyvvizsgálóival, könyvvizsgáló cégeivel szemben lefolytatott minőségellenőrzés során milyen főbb hiányosságokat tapasztalt, és milyen intézkedéseket tett ez ügyben. A nyilvánosság erejével könnyebben elérhető az a közfelügyeleti cél, hogy a befektetők védelme érdekében a könyvvizsgálat színvonala tovább erősödjön.

A 222. §-hoz

A Kkt. módosításait a 2011. január 1-jét követően indult minőségellenőrzések és felügyeleti tevékenység során, valamint a 2011. január 1-jét követően elrendelt eljárásokban, továbbá a 2011. január 1-jét követően benyújtott kérelmek esetében kell alkalmazni.

A Könyvvizsgálói Közfelügyeleti Bizottság tagjaival kapcsolatos feltételek módosításának egyike a jelenlegi előírásoknál szigorúbb előírást tartalmaz, ezért a módosításnak nem lehet visszamenőleges hatálya. A kihirdetést követően hatályba lépő új feltételeknek csak a kihirdetést követő napot követően felkért bizottsági tagoknak kell megfelelniük.

A 223. §-hoz

A módosítások egy része technikai jellegű, illetve a törvényen belüli konzisztencia megteremtését szolgálja.

A Kkt. 180-183. §-ainak módosításának indoka a következő. A hatályos szabályozás alapján a kamara a kijelölt szerv az EGT tagállamai, illetve harmadik országok közfelügyeleti hatóságával történő együttműködésre. A gyakorlati tapasztalatok azt mutatják, hogy a kamara, mint a könyvvizsgálók szakmai szervezete a külföldi közfelügyeleti hatóságok számára nem fogadható el az együttműködés lebonyolításához. A kamara helyett a nemzetközi együttműködésre a Könyvvizsgálói Közfelügyeleti Bizottság, mint a szakmától független szerv kijelölése indokolt.

A módosítások egy része a mentori rendszer módosításával kapcsolatos összhang megteremtését szolgálja.

A módosítások harmadik köre a fegyelmi eljárásokkal kapcsolatos módosításokkal való összhang megteremtését szolgálják.

A 224. §-hoz

A kamara helyett a nemzetközi együttműködésben a Könyvvizsgálói Közfelügyeleti Bizottság kijelölése vált indokolttá, ezért a 183/A. § hatályon kívül helyezése a törvényi konzisztencia megteremtése érdekében szükséges.

A Kkt. 5. §-a g) pontjának hatályon kívül helyezésének indoka, hogy az okleveles könyvvizsgálói képzési program részét képező vizsga, a szakmai kompetencia vizsga, valamint a különbözeti vizsga engedélyezése indokolatlanul minősül közigazgatási hatósági eljárásnak. Az eljárások során a kérelmező részéről nem merülnek fel olyan garanciális igények, melyekre tekintettel az engedélyezést a Ket. eljárásoknak megfelelően kellene lefolytatni, továbbá felesleges adminisztrációs terhekkel jár mind az ügyfél, mind az eljáró hatóság szempontjából.

A Kkt. 91. § (2) bekezdés a) pontjában a szakirányú feltétel hatályon kívül helyezésének indoka, hogy a tapasztalatok szerint a képzési programba történő felvételi eljárásoknál több esetben értelmezési kérdéseket vet fel a szakirány megítélése.

22. A külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény módosítása

Általános indokolás

A módosítás a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény és a számvitelről szóló 2000. évi C. törvény közötti összhang megteremtését szolgálja.

Részletes indokolás

A 225. §-hoz

A módosítással javul az összhang a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény és a számvitelről szóló 2000. évi C. törvény között, és lehetővé válik a fióktelepek részére is az egyszerűsített éves beszámoló készítése, továbbá pontosításra kerül a külföldi vállalkozás számviteli beszámolójának letétbe helyezési és közzétételi kötelezettsége.

A 226. §-hoz

A fiók tv-t módosító rendelkezéseket először a 2011. évben induló üzleti évről készített beszámolóra kell alkalmazni.

E törvénynek az fiók tv-t módosító rendelkezései a 2010. évben induló üzleti évről készített beszámolóra is alkalmazhatók.

23. A gazdasági társaságokról szóló 2006. évi IV. törvény módosítása

Részletes indokolás

A 227-228. §-hoz

A gazdasági társaságokról szóló törvény (Gt.) 2007-es módosítása alapján 2008. január 1-jétől a részvénytársaságok esetében akkor kötelező a könyvvizsgálat, ha azt vagy a számviteli törvény, vagy a társasági szerződés, vagy - a köztulajdon védelme érdekében - törvény előírja. A Gt. zártkörűen működő részvénytársaságokra vonatkozó előírásai azonban úgy rendelkeznek, hogy az alapszabályban meg kell határozni a könyvvizsgáló személyét. Ez alapot adhat a törvény olyan irányú értelmezésére, amely szerint a zártkörűen működő részvénytársaságok könyvvizsgálati kötelezettségére nem a Gt. előzőekben említett általános szabályai vonatkoznak, hanem feltétel nélkül minden esetben kötelező számukra a könyvvizsgálat. A Gt. törvény szerinti módosítása egyértelművé teszi, hogy a zártkörűen működő részvénytársaságok könyvvizsgálata esetében is a Gt. főszabályait kell alkalmazni.

IX. Fejezet

24. Az egyes ágazatokat terhelő különadóról szóló 2010. évi XCIV. törvény módosítása

A 229-232. §-hoz

Az egyes ágazatokat terhelő különadóról szóló törvény módosítása pontosítja a hatályos szöveget, s egyértelművé teszi, hogy az egyetemes szolgáltató is energiaellátó. Egyúttal kiemeli az energiaellátók (adóalanyok) köréből azokat, akiknek az energiaellátói tevékenységük parciális a teljes tevékenységükhöz képest, azaz az abból származó nettó árbevétel kevesebb, mint az összes nettó árbevétel 5%-a. Egyben pontosabb, egyértelműbb szöveget állapít meg a kétszeres adóztatás kizárására vonatkozó rendelkezést (a kétszeres adóztatás kizárására vonatkozó számítási módszert) illetően. Az ágazati különadó törvény módosított 1. §-a és 6. §-a nem jelent terhesebb adófizetési kötelezettséget a jogalanyok számára.

Az ágazati különadó alapját (4. §) módosító rendelkezés célja, hogy közteher alá vonja azokat a bevételeket is, melyeket a bolti kiskereskedelmi tevékenységet végző beszállítójától kap, annak ellentételezéseképp, hogy a szállítónak különböző - értékesítést elősegítő - szolgáltatást nyújt. Az adóalap részét képezi a beszállító által adott engedmény is. E változtatás a 2011. adóévtől vehető figyelembe.

X. Fejezet

25. A Kutatási és Technológiai Innovációs Alapról szóló 2003. évi XC. törvény módosítása

A 233. §-hoz

Az vállalkozások K+F tevékenységének, valamint a vállalkozások és a költségvetési, illetve non-profit kutatóhelyek K+F együttműködésének ösztönzése érdekében a Kutatási és Technológiai Innovációs Alapról szóló törvény a nonprofit szervezetektől megrendelt K+F tevékenység költsége után kedvezményt biztosít az innovációs járulék éves bruttó összegéből. E rendelkezés hozzájárult ahhoz, hogy az elmúlt években emelkedtek a vállalkozások K+F ráfordításai és erősödött a költségvetési és nonprofit kutatóhelyek együttműködése az iparral. Ugyanakkor jelentősen megnőtt azoknak az eseteknek a száma, amikor egy gazdasági társaság K+F megbízást ad valamely közhasznú szervezetnek, azonban a megbízásban foglalt tevékenység nem tekinthető kutatás-fejlesztésnek a törvény szerint. Az APEH utólagos adóellenőrzéseinek tapasztalatai szerint rohamosan növekszik azoknak a közhasznú szervezeteknek a száma, amelyek célja nem valós kutatási-tevékenység folytatása, hanem az innovációs járulék megszerzése.

A törvény a járulékkedvezmény igénybevételének lehetőségét szűkíti azzal, hogy a megrendelt kutatás-fejlesztés esetén a gazdasági társaságok csak abban az esetben csökkenthetik innovációs járulék befizetési kötelezettségüket, ha a megbízott szervezet költségvetési gazdálkodási rendszerben működik vagy a 2004. évi CXXXIV. törvény szerinti nonprofit kutatóhelynek minősül, azaz alap, illetve főtevékenységként, vagy ahhoz kapcsolódóan kutatás-fejlesztési tevékenységet végez, és a gazdasági társaság a saját tevékenységéhez rendeli meg a K+F szolgáltatást.

-----STARTING---POINT---VEGE---

XI. Fejezet

Záró rendelkezések

26. Hatályba léptető rendelkezések

A 234. §-hoz

A törvénymódosítás főszabály szerint - meghatározott kivételekkel - 2011. január 1-jén lépnek hatályba.

A törvény Tao tv.-t érintő módosításai eltérő időpontban lépnek hatályba. A 2010. január 1-jén hatálybalépő rendelkezések mellett az általános, 10 százalékos társasági adókulcsot megállapító rendelkezés, és az azzal összefüggő egyéb jogtechnikai jellegű módosítások 2013. január 1-jén lépnek hatályba.

A főszabálytól eltérően - a vonatkozó irányelvek hatálybalépéséhez igazodva - az áfa-törvényt érintő egyes rendelkezések hatályba lépése 2011. március 3-a.

A VPtv.-t módosító rendelkezések 2010. november 27-én lépnek hatályba.

E törvénynek a Kkt.-t módosító rendelkezései fő szabályként 2011. január 1-jén lépnek hatályba. Ettől eltérően az azonnal alkalmazni kívánt rendelkezések a kihirdetést követő napon, míg a megfelelő felkészülést igénylő, a közérdeklődésre számot tartó gazdálkodók könyvvizsgálóinak minőségellenőrzésére vonatkozó előírások 2011. július 1-jén lépnek hatályba.

A 235. §-hoz

Technikai dereguláció.

27. Átmeneti rendelkezések

A 236. §-hoz

A 2008/9/EK tanácsi irányelv módosította az EU-ban letelepedett, de a visszatérítés helye szerinti tagállamban nem letelepedett adóalanyok számára történő hozzáadottérték-adó visszatérítésre vonatkozó eljárást azáltal, hogy a régi papíralapú rendszer helyébe elektronikus rendszer lépett. A 2010. január 1-jétől hatályba lépett új szabályok értelmében a visszatérítési kérelmeket legkésőbb a visszatérítési időszakot követő naptári év szeptember 30-ig kell benyújtani a letelepedés helye szerinti tagállamnak. Az eljárás gyakorlati alkalmazása során több tagállamban problémák merültek fel. Annak érdekében, hogy az adóalanyok ne essenek el emiatt a visszatérítendő adó összegétől, a Tanács elfogadta a nem a visszatérítés helye szerinti tagállamban, hanem egy másik tagállamban letelepedett adóalanyok részére a 2006/112/EK irányelvben előírt hozzáadottérték-adóvisszatérítés részletes szabályainak megállapításáról szóló 2008/9/EK irányelv módosítását tartalmazó irányelvet.

Ennek értelmében a 2009-es visszatérítési időszakokra vonatkozó kérelmek benyújtásának határidejét kivételesen 2011. március 31-ig meghosszabbítják. Ezt az irányelvi módosítást ülteti át a törvény, továbbá tekintettel arra, hogy a visszatérítési kérelmek benyújtására eredetileg előírt határidő hamarabb lejárt, minthogy az említett irányelv elfogadása megtörtént, rendelkezni kell, hogy a köztes időszakban benyújtott kérelmezők se essenek el a visszatérítési igényük érvényesíthetőségétől.

28. Jogharmonizációs záradék

A 237. §-hoz

Jogharmonizációs záradék.