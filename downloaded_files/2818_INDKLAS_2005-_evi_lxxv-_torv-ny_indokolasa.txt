2005. évi LXXV. törvény indokolása

a vasútról szóló 1993. évi XCV. törvény módosításáról

-----STARTING---POINT---ALTALANOS--- 

A közforgalmú vasút, ezen belül is a felszín alatti vasút alapvető szerepet tölt be a modern társadalmak tömegközlekedésében. A tömegközlekedés közszolgáltatás, amelynek biztosítása közérdekű cél, ezért a törvény lehetőséget ad ingatlanoknak országos és helyi közforgalmú vasút felszín alatti létesítése céljára való igénybevételére. Az ingatlan közérdekből történő igénybevételére és ennek érdekében az ingatlan tulajdonosa tulajdonjogának korlátozására a Polgári Törvénykönyv 108. § (1) bekezdése lehetőséget ad, és egyben tűrési kötelezettséget ír elő a tulajdonos részére. A szabályozásra azért van szükség, mivel a felszín alatti vasút létesítése - ellentétben a felszínen létesített nyomvonalas közlekedési létesítményekkel - jellemző módon nem változtatja meg az ingatlan tulajdonviszonyát, a rendeltetésszerű birtoklását és használatát, ezért alapvetően más jellegű beavatkozást tesz indokolttá a tulajdonviszonyokba.

-----STARTING---POINT---RESZLETES---

Az 1. §-hoz

A felszín alatti közforgalmú vasút építése fontos közérdekű tevékenységnek minősül, ezért az érintett ingatlan tulajdonosa tűrni köteles az igénybevételt.

A felszín alatti vasút-létesítési jog alapján a felszín alatti vasút létesítője a jogerős létesítési engedély birtokában jogosult a nyomvonalba eső ingatlanokat a felszín alatti vasút létesítésére igénybe venni. E jog alapján kizárólag közforgalmú vasút létesíthető az igénybe vett ingatlanokon. A törvény egyértelművé teszi, hogy az ingatlan igénybevétele közérdekből történik. A törvény a Polgári Törvénykönyv 108. §-ával összhangban a tulajdonost az ingatlana igénybevételének tűrésére kötelezi.

A törvény a jog jogosultjaként a felszín alatti vasút létesítőjét jelöli meg, és egyértelművé teszi, hogy ezen a megvalósítás időszakában a létesítési engedély jogosultját, a használatba vételt követően pedig a helyi közforgalmú vasút tulajdonosát, országos közforgalmú vasút esetében pedig a pályavasúti tevékenységet ellátó személyt kell érteni.

A törvény az érintett ingatlanok tulajdonosainak tájékoztatása érdekében országos közforgalmú vasút esetén a minisztert, helyi közérdekű vasút esetén a helyi önkormányzatot kötelezi a felszín alatti vasút-létesítési joggal terhelt ingatlanoknak a Magyar Közlönyben való közzétételre.

A törvény abból indul ki, hogy az ingatlan igénybevétele a rendeltetésszerű használatot nem befolyásolja, ezért a tulajdonos számára nem okoz hátrányt. Erre való tekintettel a törvény főszabályként csak az előzetes értesítési kötelezettséget és az esetlegesen okozott károk megtérítésének kötelezettségét írja elő.

Arra az esetre, amikor az ingatlan használata - kivételesen - a tulajdonjogot korlátozza, a törvény - összhangban a Polgári Törvénykönyv 108. § (1) és (2) bekezdésével és az 1993. évi XXXI. törvénnyel kihirdetett, az emberi jogok és az alapvető szabadságok védelméről szóló, Rómában, 1950. november 4-én kelt Egyezmény első kiegészítő jegyzőkönyve I. Cikkében foglalt feltételekkel - a használattal okozott tulajdonjog korlátozásért kártalanítási kötelezettséget ír elő. A kártalanítás egyösszegű, és a felszín alatti vasút létesítőjét terheli. A törvény a kártalanítás esedékességét is meghatározza. Az ingatlan tulajdonosát megillető igény előterjesztésére a törvény határidőt szab a jogbiztonság érdekében.

A kártalanításban elsősorban a feleknek kell megegyezniük, ha ez sikertelen, akkor a hatóság állapítja meg a kártalanítási összeget a kisajátítási kártalanításra vonatkozó szabályok szerint.

Lehetséges, hogy a felszín alatti vasút létesítése vagy üzemeltetése az ingatlan rendeltetésszerű használatát lehetetlenné teszi vagy jelentős mértékben korlátozza. Erre az esetre a törvény a felszín alatti vasút létesítője számára megvásárlási kötelezettséget ír elő. Amennyiben az adásvétel feltételeiben a felek nem tudnak megegyezni, akkor az ingatlan kisajátítását kérheti a felszín alatti vasút létesítője. A megvásárlást, illetve a kisajátítást az ingatlan tulajdonosa is kérheti, ha bizonyítja, hogy annak feltételei fennállnak. A törvény a tulajdonosnak ezt a jogát határidőhöz köti a jogbiztonság érdekében. Legkésőbb a felszín alatti vasút használatba vételi engedélye jogerőre emelkedésétől számított két év alatt nyilvánvalóvá válik, hogy a felszín alatti vasút üzemeltetése milyen mértékben zavarja az igénybevett ingatlan tulajdonosát. A kisajátítást a kisajátításról szóló 1976. évi 24. tvr. rendelkezései szerint kell lefolytatni, azzal, hogy a közérdekre tekintettel a bírósági eljárásra az eljárást gyorsító rendelkezéseket fogalmaz meg a törvény.

A kártalanítás szabályozása során a törvény a károkat két csoportra osztja. Az ingatlanban, az ingatlan alkotórészében és tartozékában okozott károkat, beleértve a károk megelőzésére, csökkentésére és elhárítására fordított kiadásokat is egyezség megkísérlésével, de annak sikertelensége esetén is 30 napon belül köteles a felszín alatti vasút létesítője megtéríteni a szakértő által alátámasztott összegben. Az egyéb károkat, valamint a többletkártalanítást a Polgári Törvénykönyvben meghatározott feltételek szerint érvényesítheti a károsult.

Fontos intézkedés, hogy miután a törvény a 13/A. § (2) bekezdésében fontos közérdekű feladatnak minősíti a felszín alatti vasút létesítését és üzemeltetését, a 13/C. § (4) bekezdése a kisajátítási eljárás során már nem engedi vizsgálni a kisajátítás közérdekűségét.

A törvény szerint szabályozott életviszonyok mielőbbi rendezésének fontosságát igazolja a kisajátítási eljárásban hozott államigazgatási határozat bírósági felülvizsgálati rendjének szabályozása.

A közérdekből folytatott kisajátítás - a kisajátításról szóló 1976. évi 24. törvényerejű rendelet 19. §-ának (1) bekezdése szerint - az államigazgatási szakaszban egyfokú. A meghozott határozat ellen benyújtott bírósági felülvizsgálat rendkívül időigényes. Az eljáró bíróság számára a hatályos törvényerejű rendeletben előírt „soron kívül jár el” szabály [a kisajátításról szóló 1976. évi 24. törvényerejű rendelet 9. §-a (2) bekezdésének a) pontja] nem szab határidőt. A törvény szerint a bíróságnak 45 napon belül tárgyalást kell tartania, ezzel a soronkívüliség pontosan nem értelmezhető szabálya határozott keretet kap, és feltéve, hogy igazságügyi szakértő kirendelésére nincs szükség, illetve az esetleges szakértői vélemény elkészíthető, a bíróságnak a jogalap tekintetében, három hónapon belül döntést kell hoznia.

A továbbiakban a bíróság - feltéve, hogy a szakértő a kártalanítás összegét megállapította szakvéleményében - az ingatlan kisajátítását kérő fél kérelmére rendelkezhet ideiglenes intézkedéssel az ingatlan birtokbaadásáról. Ennek az intézkedésnek feltétele, hogy az igazságügyi szakértő által megállapított kártalanítás összegét az építtető egyidejűleg megfizesse.

A törvény ezzel eleget tesz az azonnali kártalanítási kötelezettségnek, egyidejűleg azonban garanciális szabályként a kártalanítás mértéke tekintetében továbbengedi az eljárást.

A 2. §-hoz

A rendelkezés a Vtv. 13/A. §-ának (6) bekezdésében foglalt rendelkezéshez kapcsolódó felhatalmazást tartalmaz.

A 3. §-hoz

A törvény 1. §-ával beiktatott Vtv. 13/C. §-ának (5) bekezdésében foglalt rendelkezéshez kapcsolódó módosítás.

-----STARTING---POINT---VEGE---

A 4. §-hoz

A § hatályba léptető rendelkezést tartalmaz.