2008. évi IV. törvény indokolása

az 1 és 2 forintos címletű érmék bevonása következtében szükséges kerekítés szabályairól a társadalombiztosítási és szociális ellátások megállapítása során, továbbá a társadalombiztosítási nyugellátásról szóló 1997. évi LXXXI. törvény módosításáról

-----STARTING---POINT---ALTALANOS--- 

A törvény egyrészt a társadalombiztosítási és szociális pénzbeli, természetbeni ellátások megállapításának az 1 és 2 forintos címletű érmék kivonásával összefüggő szabályait rögzíti, másrészt az érdekképviseletekkel kötött megállapodás alapján eltörli a típusfüggőséget a menetrendszerű tömegközlekedésben dolgozó járművezetők korkedvezményes nyugdíja esetén.

-----STARTING---POINT---RESZLETES---

Az 1. §-hoz

A társadalombiztosítási és szociális ellátások összegének 5,0 forintra, vagy 0,0 forintra kerekítését - a matematikai kerekítési szabályoktól eltérően - felfelé kerekítéssel kell megvalósítani. Ennek indoka, hogy az ellátások döntő többsége megélhetést biztosító alapvető jövedelem-bevétele a jogosultaknak. Az egyes ellátások tervezési módszerbeli tartalékai lehetővé teszik ennek a korrekciónak a finanszírozását. Ennek következményeként nem fordulhat elő az, hogy a jogosult az ellátások növelése esetén a részösszegek sorozatos lefelé kerekítése miatt kisebb ellátást kap, mint korábbi ellátása volt.

A 2. §-hoz

2007 decemberében az Országos Érdekegyeztető Tanács munkavállalói oldala által kezdeményezett és megkötött Megállapodás végrehajtását szolgálja a társadalombiztosítási nyugellátásról szóló 1997. évi LXXXI. törvény módosítása. A megállapodás lényeges eleme, hogy a típusfüggőség eltörlése a korkedvezményes rendszer átalakításáig, 2010. december 31-ig, három évre szól, az új szabályokat a munkavállalói érdekképviseletek tudomásul veszik. A jármű típusától független korkedvezmény legfőbb szakmai indoka, hogy a dolgozók egészségkockázatainak megnövekedett hányada nem a jármű műszaki színvonalától, hanem a forgalom okozta megnövekedett stresszhatások miatt keletkezik. A módosítás a társadalombiztosítási nyugellátásról szóló 1997. évi LXXXI. törvény végrehajtásáról szóló 168/1997. (X. 6.) Korm. rendelet 2006. december 31-én hatályos 1. számú mellékletében található munkaköri jegyzéket nem érinti, az továbbra is alkalmazható.

Az intézkedés révén évente mintegy 30-35 fő, három év alatt 90-100 fő 1 évvel korábban mehet nyugdíjba. A már megszerzett kedvezménynél 1 évvel több kedvezményhez jutnak az érintett buszvezetők (a jogszerzéshez tíz év, nőknél nyolc év korkedvezményre jogosító munkakörben eltöltött idő után két év, minden további öt, illetve négy év után egy év korkedvezmény jár). Az ágazatban dolgozók átlagos havi bruttó keresete 170 ezer Ft. Átlagosan kb. 110-120 ezer Ft-os nyugdíj esetén, 2008. évi áron számítva a módosítás évente mintegy 50-52 millió Ft, három év alatt 150-160 millió Ft-os többletkiadást jelent a Nyugdíjbiztosítási Alap számára. Ezt az összeget növeli az elmaradt járulékbevétel is, mely évente 28-30 millió Ft.

-----STARTING---POINT---VEGE---

A 3. §-hoz

A menetrendszerinti közúti közlekedésben dolgozó járművezetőket érintő korkedvezmény változásának hatálybalépését meghatározó szabály lehetővé teszi a munkáltatók megfelelő időt biztosító felkészülését a nagyobb létszám után esedékes korkedvezmény-biztosítási járulék megfizetésére.