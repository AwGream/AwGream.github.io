2018. évi CXIX. törvény indokolása

egyes családtámogatási és nyugdíjbiztosítási tárgyú törvények módosításáról

-----STARTING---POINT---ALTALANOS--- 

A törvény a gyermekek védelméről és a gyámügyi igazgatásról szóló 1997. évi XXXI. törvény, a társadalombiztosítási nyugellátásról szóló 1997. évi LXXXI. törvény és egyéb hozzá kapcsolódó törvények, valamint a családok támogatásáról szóló 1998. évi LXXXIV. törvény módosítását tartalmazza.

A gyermekek védelméről és a gyámügyi igazgatásról szóló 1997. évi XXXI. törvényben (a továbbiakban: Gyvt.) a törvény a gyermekek napközbeni ellátásainak sajátosságaira tekintettel az intézményi és a finanszírozás ellenőrzése céljából vezetett központi nyilvántartást módosítja pontosító jelleggel, valamint kellő felkészülési időt biztosít a kötelezettséggel érintett települési önkormányzatok számára a bölcsődei ellátás maradéktalan biztosítására.

A törvény a nyugdíjtárgyú törvények kapcsán elsősorban jogalkalmazói észrevételek alapján pontosításokat, kiegészítéseket tartalmaz.

A családok támogatásáról szóló 1998. évi LXXXIV. törvény (a továbbiakban: Cst.) hatályos szabályai a gyermek szociális intézményi elhelyezése esetén főszabályként kizárják a szülő családi pótlékra való jogosultságát, mivel nem valósul meg a „saját háztartásban nevelés” követelménye. A törvénymódosítás figyelembe veszi azt az eshetőséget, ha a bentlakásos szociális intézményi elhelyezésre a tankötelezettség teljesítése érdekében, az intézményben folyó fejlesztő nevelés-oktatáshoz való hozzáférés biztosítása érdekében kerül sor. A törvény ennek megfelelően kibővíti a saját háztartásban nevelt, gondozott gyermeknek minősülők körét. A Cst. egyéb módosításai pontosító, technikai jellegűek, amelyek a jogalkalmazói visszajelzések alapján kerültek a törvény rendelkezései közé.

-----STARTING---POINT---RESZLETES---

Az 1. §-hoz

A gyermekek napközbeni ellátásának korábbi években megvalósult átalakítása során, az adminisztratív terhek csökkentése céljából sor került a bölcsődében vezetett nyilvántartások felülvizsgálatára, aminek eredményeként több adatlap is kivezetésre került a végrehajtási rendeletekben. A törvény a gyermekek napközbeni ellátásainak sajátosságaira tekintettel a Gyvt.-ben is egyértelműen rögzíti a személyes gondoskodásban részesülő személyekről az ellátó személy vagy az intézmény vezetője által vezetett nyilvántartás adattartalmát, valamint felmentést biztosít a külön nyilvántartás vezetése alól, ha a szükséges adatokat más nyilvántartás már tartalmazza.

A Gyvt. 139. §-ának módosítására emellett a kisgyermeket nevelők munkaerőpiaci visszatérésének támogatását célzó európai uniós projekt okán kerül sor. A támogatás jogosultsági feltételeinek vizsgálata során szükséges a családi bölcsődei, valamint a munkahelyi bölcsődei ellátást igénybevevő ellátottak és törvényes képviselőjük adatainak megléte, azonban jelenleg a központi ágazati rendszerekben nem állnak rendelkezésre ezen adatok.

A 2. §-hoz

A Gyvt. 2017. január 1-jétől hatályos rendelkezése értelmében, ha a bölcsődei ellátásra az adott településen legalább 5 gyermek tekintetében igény jelentkezik, vagy a település 3 év alatti lakosainak száma meghaladja a 40 főt, a települési önkormányzat köteles gondoskodni a gyermekek bölcsődei ellátásáról.

A törvény a feladatra való felkészülési határidőt módosítja 2020. december 31-ére annak érdekében, hogy a fenti kötelezettségnek valamennyi települési önkormányzat maradéktalanul eleget tudjon tenni.

A 3. §-hoz

A törvény szabályozza a tartásra köteles és képes hozzátartozó fogalmát. A tartásra kötelesség tekintetében a Polgári Törvénykönyv szabályait kell alkalmazni. A tartásra képesség ügyében a bíróság ítéletét kell figyelembe venni, ha született ilyen: ha a bíróság elrendelte a tartás teljesítését, akkor a hozzátartozót tartásra képesnek kell tekinteni, ha pedig a tartás teljesítésére irányuló keresetet elutasította, akkor nem tekinthető annak. Ha viszont nem született ítélet, akkor a jelenlegi gyakorlattal megegyezően azt kell tartásra képesnek tekinteni, akinek - a szociális igazgatásról és szociális ellátásokról szóló 1993. évi III. törvény szerint - a családjában az egy főre jutó jövedelem meghaladja a nyugdíjminimum két és félszeresét.

Az ismeretlen helyen tartózkodó személyt tartásra képtelennek kell tekinteni.

A törvény ezen túl egyértelművé teszi az üzemi baleset fogalmát, amikor visszautal a kötelező egészségbiztosítás ellátásairól szóló 1997. évi LXXXIII. törvényre.

A 4. §-hoz

A törvény kibővíti az árvaellátásra jogosult magántanulók körét. Míg jelenleg csak az kaphat közülük ilyen hozzátartozói nyugellátást, aki betegség vagy fogyatékosság miatt kényszerül tanulmányait magántanulóként végezni, a jövőben ez a várandós, gyermeket szülő vagy kisgyermekét gondozó tanulót is megilleti.

Az 5. §-hoz

A törvény egyértelműen rögzíti a jelenlegi szabályozásból is következő feltételt, miszerint a baleset üzemisége csak az ezt megállapító, külön eljárásban kiadott határozattal igazolható, valamint az eljárásrendet a kapcsolódó eljárás szabályaihoz igazítja.

A 6. §-hoz

Az esetleges visszaélések elkerülése érdekében a joggyakorlat megköveteli, hogy a nyugdíjasnak rendelkezési joga legyen azon számla felett, amelyre a nyugdíját folyósítják. A módosítás ezt a gyakorlatot emeli törvényi szintre.

A 7. §-hoz

A hatályos szabályt abból a szempontból egészíti ki, hogy a nyugdíj-megállapító határozat nem csak összeg tekintetében térhet el a főszabálytól, hanem más feltételek kapcsán is (pl. hozzátartozói nyugellátás esetén a megszűnés időpontja).

A 8. §-hoz

A Nyugdíjfolyósító Igazgatóság a Magyar Államkincstár igazgatási szerve, a központosított illetményszámfejtést pedig szintén a Magyar Államkincstár végzi. A tartozás jövedelemből történő levonása során gyorsabb és egyszerűbb azt az eljárást követni, hogy a Nyugdíjfolyósító Igazgatóság közvetlenül jár el a levonás érdekében.

A 9. §-hoz

A Magyar Államkincstár adatszolgáltatási (bevallási) kötelezettséget teljesít az állami adóhatóság felé a Nyugdíjfolyósító Igazgatóság által folyósított járulékköteles ellátások után, továbbá végrehajtási ügyekben is megkeresi az állami adóhatóságot, amihez a törvény alapján kezelheti az érintett adóazonosító jelét.

A törvény egyértelműen megteremti a jogalapját olyan adatok kezelésének (pl. apa neve), amelyet a magyar nyugdíjszervek nem tartanak nyilván, de EGT-államból érkező nyugdíjtárgyú megkeresés esetén az adatkezelés szükséges.

A törvény pontosan meghatározza a nyugdíjbiztosítási nyilvántartásból történő adattörlés időpontját. Ezekre az adatokra a hozzátartozói nyugellátások késedelmes igénylése miatt akár évtizeddel később is szükség lehet, ezért a törlés kétlépcsős lesz: először csak korlátozzák az adatkezelést (zárolás), majd ha a korlátozás feloldására 20 évig nem volt szükség, az adatokat véglegesen törlik.

A 10. §-hoz

A törvény a nyugdíjkorhatár betöltését követő 5 évben határozza meg azt az időpontot, ameddig a foglalkoztatóknak meg kell őrizniük a nyugdíj-megállapítás szempontjából releváns munkaügyi iratokat, a foglalkoztató megszűnésének esetére pedig elrendeli az iratőrzés helyének bejelentését.

A 11. §-hoz

A törvény a nyugdíjbiztosítási igazgatási szervként eljáró járási (fővárosi kerületi) hivatalok tehermentesítése miatt elrendeli, hogy a nyugdíjkorhatárhoz közel álló, 1955-ben vagy 1956-ban születettek esetében az ismételt adategyeztetést nem kell elvégezni.

A 12. §-hoz

A 12/2018. (VII. 18.) AB határozat szerint mulasztással előidézett alaptörvény-ellenesség áll fenn amiatt, hogy nincs lehetőség az alaptörvény-ellenes, illetve az uniós jogot sértő szabályozásra visszavezethető okból nyugalmazott bíráknak és ügyészeknek arra, hogy a szolgálati jogviszonyuk helyreállítását követő nyugalmazásukra tekintettel öregségi nyugdíjukat kérelmükre ismételten megállapítsák úgy, mintha arra e későbbi időpontban első alkalommal került volna sor. A törvény ennek a személyi körnek lehetővé teszi, hogy a nyugdíjukat átcseréljék, vagyis válasszanak a korábban megállapított és a mellette szerzett jövedelem alapján járó nyugdíjnöveléssel kiegészített nyugdíj, valamint az újonnan kiszámított nyugdíj között. Az utóbbi nyugdíj olyan szabályok szerint kerül meghatározásra, mintha az érintett még nem volna nyugdíjas.

A 13. §-hoz

A törvény átmeneti rendelkezésben ad haladékot azon adatok kezelésének korlátozására, amelyeket a törvény 9. § (2) bekezdése szerinti rendelkezés értelmében 2019. június 30- át megelőzően kell zárolni.

A 14. §-hoz

A törvény több rendelkezést is pontosít a jogalkalmazásban felmerült észrevételek alapján, továbbá a nyugdíjbiztosítási feladatkörben eljáró járási (fővárosi kerületi) hivatalok feladatainak csökkentése érdekében a nyugdíjbiztosítási adatok egyeztetésére - ideértve az egy korosztály egyeztetésére rendelkezésre álló időt, és az ismételt egyeztetés gyakoriságát is - a jelenlegi két év helyett három, illetve négy évet ad.

A 15. §-hoz

A baleset üzemisége csak az ezt megállapító, külön eljárásban kiadott határozattal igazolható. Az egészségbiztosítási jogszabályok - az időmúlással növekvő bizonyítási nehézségek miatt - tartalmazzák az üzemiség megállapíthatóságának időbeli korlátját. Mivel további korlátozás nem indokolt, a törvény hatályon kívül helyezi a baleseti hozzátartozói nyugellátások érvényesítését időben behatároló szabályokat.

A 16. §-hoz

A módosítás a szabályozás egységessé tételét célozza azáltal, hogy magasabb összegű családi pótlék jár az ideiglenes hatályú elhelyezés esetén, továbbá abban az esetben is, ha a gyámhatóság a szülői ház elhagyását engedélyezte a tartósan beteg, illetve súlyosan fogyatékos gyermek után.

A 17. §-hoz

A törvényben foglaltak szerint a „saját háztartásban nevelt, gondozott gyermek” fogalma kibővül, ugyanis a módosítás alapján a saját háztartásban nevelt, gondozott gyermeknek kell tekinteni a szociális intézményben 30 napot meghaladóan elhelyezett azon gyermeket (személyt) is, akinek az elhelyezésére a tartós betegségére vagy súlyos fogyatékosságára tekintettel, az oktatáshoz, fejlesztő nevelési-oktatási tevékenységhez való hozzáférés biztosítása céljából került sor, és csak átmeneti jelleggel került ki a szülő háztartásából.

A 18. §-hoz

A gyermekgondozást segítő ellátás havi összegét meghatározó pontosító jellegű rendelkezést tartalmaz.

A 19. §-hoz

A 17. §-ban foglaltakkal összefüggő változás következtében szükséges rendelkezni arról, hogy gyermekgondozási támogatásra jogosult az a személy is, aki olyan gyermek után igényli a támogatást, akinek a szociális intézményi elhelyezésére a tartós betegségére vagy súlyos fogyatékosságára tekintettel, az intézményben egyidejűleg nyújtott iskolai oktatáshoz vagy fejlesztő nevelési-oktatási tevékenységhez való hozzáférés biztosítása érdekében került sor, és a gyermek a szülő háztartásából csak átmeneti jelleggel került ki.

A 20. §-hoz

A fizetési kedvezményekre vonatkozó ágazati gyakorlathoz igazodó, szabályozást pontosító módosítás megteremti az összhangot a méltányossági, fizetési kedvezmények szabályozása terén a társadalombiztosítási és családtámogatási ellátások esetében. A Nyugdíjfolyósító Igazgatóság a Magyar Államkincstár igazgatási szerve, a központosított illetményszámfejtést pedig szintén a Magyar Államkincstár végzi. A tartozás jövedelemből történő levonása során gyorsabb és egyszerűbb azt az eljárást követni, hogy a Nyugdíjfolyósító Igazgatóság közvetlenül jár el a levonás érdekében.

A 21. §-hoz

A jogalkalmazói jelzések és az EGT tagállamokban általában érvényesülő, a jelenlegi hazai szabályozásnál hosszabb határidők okán a módosítás 5 évre emeli az igényérvényesítésre nyitva álló határidőket, továbbá pontosítja a munkavégzési korlátozásokat, és egyéb technikai jellegű szövegcserés változtatásokat vezet át.

A 22. §-hoz

Az Alkotmánybíróság a 14/2018. (IX. 27.) AB határozatában megállapította, hogy a társadalombiztosítási nyugellátásról szóló 1997. évi LXXXI. törvény 95/A. § (2) bekezdése alaptörvény-ellenes, ezért azt megsemmisítette, tekintettel arra, hogy a támadott szabályozás szükségtelenül korlátozza a jogorvoslathoz és a tisztességes bírósági eljáráshoz való jogot. Ebből következően a Cst.-ből is hatályon kívül helyezésre kerül az a rendelkezés, amely alapján a méltányossági jogkörben hozott döntés ellen indított közigazgatási perben kizárólag a semmisségre lehetett hivatkozni.

A 23. §-hoz

A törvény egyértelművé teszi azt a jelenleg is hatályos rendelkezést, amely szerint, ha bármely okból megszűnik a korhatár előtti ellátás, illetve a szolgálati járandóság, ezt követően az illetőnek sem korhatár előtti ellátás, sem szolgálati járandóság nem állapítható meg. A rendelkezést - utaló szabályok révén - az átmeneti bányászjáradékra és a táncművészeti életjáradékra is alkalmazni kell.

A 24. §-hoz

Előfordulhat, hogy az uniós intézményben dolgozó tisztviselő, más alkalmazott a nyugdíjbiztosítási átutalását követően az uniós intézményi nyugdíjrendszer mellett a magyar nyugdíjrendszerben is szerez jogosultságot. A törvény megteremti számukra annak lehetőségét, hogy a nyugdíjbiztosítási átutalást követően hazánkban szerzett jogosultságot is át tudják utalni az uniós intézményi nyugdíjrendszerbe.

-----STARTING---POINT---VEGE---

A 25. §-hoz

A törvénynek a Cst.-t módosító szabályai 2019. január 1-jén lépnek hatályba, a többi rendelkezés a kihirdetést követő harmadik napon.

A 26. §-hoz

Az Európai Unió tisztviselőinek és más alkalmazottainak nyugdíjbiztosítási átutalásáról és visszautalásáról, valamint egyes nyugdíjbiztosítási tárgyú és más kapcsolódó törvények módosításáról szóló 2012. évi CXII. törvény módosítása miatt a törvénybe jogharmonizációs záradékot kell illeszteni.