2019. évi XXXVII. törvény indokolása

az Állami Számvevőszékről szóló 2011. évi LXVI. törvény, valamint a közszolgálati tisztviselőkről szóló 2011. évi CXCIX. törvény módosításáról

-----STARTING---POINT---ALTALANOS--- 

Az Állami Számvevőszék személyi állományának jogviszonyára vonatkozó számos kérdésben nem az ÁSZtv., hanem a közszolgálati tisztviselőkről szóló törvény (a továbbiakban: Kttv.) tartalmaz rendelkezéseket. Az ÁSZtv. megalkotása óta eltelt idő során ez a szabályozás az Állami Számvevőszék alkotmányos pozíciójából következően számos problémát vetett fel.

A demokratikusan működő jogállam egyik legfontosabb tétele a népszuverenitás tana, azzal egyenrangú jogállami garancia a népképviselet elve, ezért elvi megfontolás az, hogy az Országgyűlés ellenőrző szervére vonatkozó rendelkezéseket az ÁSZtv.-ben és ne a Kttv.-ben szabályozzák, tehát a törvény a jogrendszer koherenciáját teremti meg.

A legfőbb ellenőrző intézmények függetlenségére vonatkozó nemzetközi sztenderd (ISSAI 10 - Mexikói Nyilatkozat) szerint a közpénzek és a nemzeti vagyon hatékony, eredményes és értékteremtő ellenőrzésének elengedhetetlen feltétele a számvevőszéki függetlenség. Az Állami Számvevőszék függetlenségének egyik fontos biztosítéka az ÁSZ szervezeti függetlensége, ezért is indokolt az ÁSZtv. megfelelő módosítása annak érdekében, hogy az ÁSZtv.-be kerüljenek az Országgyűlés legfőbb pénzügyi és gazdasági ellenőrző szerve vezetőire és a számvevőire vonatkozó rendelkezések.

Az ÁSZ nemcsak a közpénzek őre, hanem közpénzfelhasználó szervezet is, így a példamutatás jegyében a hatékonyságnövelés érdekében tett intézkedések mára beépültek a Számvevőszék erőforrás-tervezésébe, a humánpolitika részévé váltak, és a munkakörök tartalmi átalakulását hozták magukkal. A hatékonyságnövelő intézkedések együttes hatásaként, a technológiai és módszertani megújulás eredményeképpen az állami szervek között elsőként ajánlott fel az Állami Számvevőszék 60 fő tapasztalt, jó munkakultúrájú gazdasági szakembert (munkavállalót) a munkaerőpiacon jelentkező hiány csökkentése érdekében, az üzleti szféra számára. Ezek az intézkedések mintául szolgálnak annak a kormányzati szándéknak is, amely célként határozza meg a hatékony, a lehető legkisebb bürokráciával működtetett államot. Ezzel párhuzamosan indokolt az Állami Számvevőszék személyi állományának nagyobb anyagi elismerését biztosítani.

Ahhoz azonban, hogy az Állami Számvevőszék elnöke élni tudjon szervezetalakítási jogával, az Országgyűlés által meghatározott költségvetési kereteken belül, az ÁSZtv.-ben rögzített módon számára is biztosítani szükséges az Állami Számvevőszék személyi állománya létszámáról való döntés jogát.

A törvény ezen túlmenően néhány, az ÁSZtv. megalkotása óta eltelt idő tapasztalati alapján indokolttá vált technikai és pontosító rendelkezést tartalmaz.

A Kttv. módosítása az Állami Számvevőszék személyi állományára vonatkozó önálló szabályozás megteremtéséhez szükséges, a jogrendszer koherenciáját szolgáló módosító és hatályon kívül helyező rendelkezéseket tartalmazza.

-----STARTING---POINT---RESZLETES---

Az 1-9. §-hoz

A törvény ezen szakaszai az Állami Számvevőszék alkotmányos jogállását, szervezeti függetlenségét biztosító rendelkezéseket tartalmaznak. Az Állami Számvevőszék személyi állományára vonatkozó rendelkezéseket a Kttv.-ből az ÁSZtv.-be emeli, pontosan meghatározva, hogy a Kttv. mely rendelkezései alkalmazandóak az Állami Számvevőszékre, illetve rögzíti a számvevők kinevezésére, besorolására, illetményére vonatkozó módosításokat, valamint az elnök döntési jogát az Állami Számvevőszék személyi állományának a létszámáról.

A 10-13. §-hoz

Az ÁSZtv. megalkotása óta eltelt idő ellenőrzési tapasztalati alapján indokolttá és szükségessé vált technikai és pontosító rendelkezéseket tartalmaznak.

A 14. §-hoz

A törvény átmenti rendelkezéseket tartalmaz a személyi állományra vonatkozóan.

A 15-16. §-hoz

Koherenciát teremtő, technikai és szövegpontosító rendelkezéseket tartalmaz. Köztük az idegen-nyelvtudási pótlék és a képzettségi pótlék hatályon kívül helyezése, melyeket a bürokráciacsökkentés érdekében az illetményekbe indokolt beépíteni.

A 17-18. §-hoz

A Kttv. módosítása az Állami Számvevőszék személyi állományára vonatkozó önálló szabályozás megteremtéséhez szükséges, a jogrendszer koherenciáját szolgáló módosító és hatályon kívül helyező rendelkezéseket tartalmazza.

-----STARTING---POINT---VEGE---

A 19. §-hoz

Hatályba léptető rendelkezés.

A 20. §-hoz

Sarkalatossági záradékot tartalmazó rendelkezés.