2014. évi LXIX. törvény indokolása

az Európai Unió, valamint az Izlandi Köztársaság és a Norvég Királyság között az Európai Unió tagállamai, valamint Izland és Norvégia közötti átadási eljárásról szóló Megállapodásban meghatározott nyilatkozatok megtételéről

-----STARTING---POINT---ALTALANOS---

Általános indokolás

Az Európai Unió Tanácsának 2006. június 27-i 2006/697/EK határozata felhatalmazást adott az Európai Unió, valamint az Izlandi Köztársaság és a Norvég Királyság között az Európai Unió tagállamai, valamint Izland és Norvégia közötti átadási eljárásról szóló Megállapodás (továbbiakban: Megállapodás) aláírására. A Megállapodás aláírására 2006. június 28-án került sor. A Megállapodás 2006. október 21-én lett közzétéve az EU Hivatalos Lapjában. A Megállapodás még nem lépett hatályba.

A Megállapodás megkötése az Európai Unió működéséről szóló szerződés (EUMSz) 216. cikkén alapul:

„216. cikk

(1) Az Unió megállapodást köthet egy vagy több harmadik országgal vagy nemzetközi szervezettel, ha a Szerződések ilyen megállapodás megkötését írják elő, ha az a Szerződésekben meghatározott célkitűzések elérése érdekében szükséges, ha valamely kötelező erejű jogi aktus ilyen értelmű rendelkezést tartalmaz, vagy ha az a közös szabályokat érintheti, illetve azok alkalmazási körét megváltoztathatja.

(2) Az Unió által megkötött megállapodások kötelezőek az Unió intézményeire és tagállamaira.”

Az EUMSz 216. cikk (2) bekezdése alapján a Megállapodás kötelező Magyarországra, így a Megállapodás magyarországi alkalmazásához nincs szükség jogalkotási intézkedésre.

A Megállapodás célja a kiadatási ügyek gyorsítása és egyszerűsítése. A Megállapodás szerint a tagállamok, valamint Izland és Norvégia a Megállapodás melléklete szerinti formában kiállított elfogatóparancs alapján - amennyiben nem áll fenn megtagadási ok - átadják a területükön elfogott személyt a kibocsátó állam hatóságai részére. A Megállapodás rendelkezései az európai elfogatóparancsról szóló kerethatározat rendelkezéseinek szem előtt tartásával kerültek kidolgozásra.

A Megállapodás hatálybalépéséig Magyarország és Izland, valamint Norvégia között a kiadatási ügyek intézése az Európa Tanács kiadatási egyezménye és annak kiegészítő jegyzőkönyvei (kihirdette az 1994. évi XVIII. törvény; a továbbiakban: kiadatási egyezmény) alapján folyik. A Megállapodás alapgondolata az, hogy ha egy igazságügyi hatóság az általa kibocsátott jogi aktus (elfogatóparancs) alapján valamely büntetőeljárás alatt álló, vagy már elítélt személy átadását kéri, e határozatát a Megállapodásban részes másik államban végrehajtják, és a személyt a lehető legrövidebb időn belül átadják. Az új eljárási rendszerben az államközi kapcsolatokat lényegében felváltják az igazságügyi hatóságok közötti kapcsolatok. A Megállapodás szerinti elfogatóparancs végrehajtása ugyanis elsődlegesen az igazságügyi hatóságok közötti eljárásra épül, és megszűnik a hagyományos kiadatási eljárásban jelen levő közigazgatási és politikai döntési szint.

A Megállapodás 38. cikk (2) bekezdése meghatározott nyilatkozatok megtételét írja elő a Szerződő Feleknek, amelyeket meg kell küldeni az Európai Unió Tanácsának főtitkára részére. A nyilatkozatok a Megállapodás meghatározott rendelkezéseinek tagállami alkalmazásáról, annak részletszabályairól nyújtanak tájékoztatást.

-----STARTING---POINT---RESZLETES---

Részletes indokolás

Az 1. §-hoz

A Megállapodás tartalmát célszerű a lehető legjobban közelíteni az európai elfogatóparancsról szóló kerethatározat rendelkezéseihez, így indokolt, hogy a Megállapodáshoz Magyarország olyan nyilatkozatokat fűzzön, amelyek megfelelnek az európai elfogatóparancsról szóló kerethatározatot átültető hazai törvény (az Európai Unió tagállamaival folytatott bűnügyi együttműködésről szóló 2012. évi CLXXX. törvény (a továbbiakban: EU tv.) szabályainak.

A Megállapodásban nem szabályozott kérdésekben a nemzetközi bűnügyi jogsegélyről szóló 1996. évi XXXVIII. törvény rendelkezései az irányadók.

„1. § Magyarország a Megállapodáshoz az alábbi nyilatkozatokat teszi:

(1) A 3. cikk (4) bekezdéshez:

„Magyarország kijelenti, hogy a 3. cikk (2) bekezdésében szereplő feltételt nem alkalmazza a 3. cikk (4) bekezdésében meghatározott bűncselekmény-kategóriák esetén, amennyiben ezeknél a kibocsátó állam joga szerint a kibocsátó államban a büntetési tétel felső határa legalább háromévi szabadságvesztés vagy szabadságelvonással járó intézkedés, feltéve, hogy a kibocsátó állam hasonló nyilatkozatot tett.”

Ez a nyilatkozat megfelel az EU tv. 3. § (3) bekezdésének azzal a kiegészítéssel, hogy a szabály csak akkor kerül alkalmazásra, ha arra vonatkozóan Izland vagy Norvégia is hasonló tartalmú nyilatkozatot tesz.

(2) Az 5. cikk (2) bekezdéséhez:

„Magyarország kijelenti, hogy államának végrehajtó igazságügyi hatósága az elfogatóparancs végrehajtását kötelezően megtagadja az 5. cikk (1) bekezdés a), b), c), d), e) és f) pontjában meghatározott esetekben.”

Ez a nyilatkozat megfelel az EU tv. 5. §-ában szabályozott rendelkezéseknek.

(3) A 7. cikk (2) bekezdéséhez és a 8. cikk (3) bekezdéséhez:

„Magyarország kijelenti, hogy ha az elfogatóparancsot büntetőeljárás lefolytatása céljából bocsátották ki, és a keresett személy olyan magyar állampolgár, aki Magyarország területén lakóhellyel rendelkezik, csak akkor adható át, ha a kibocsátó igazságügyi hatóság megfelelő jogi garanciát nyújt arra, hogy szabadságvesztés vagy szabadságelvonással járó intézkedés jogerős kiszabása esetén a keresett személyt kérelmére a büntetés vagy az intézkedés végrehajtására visszaszállítják Magyarország területére.

Amennyiben Izland vagy Norvégia olyan nyilatkozatot tesz, mely szerint saját állampolgárait nem adja ki, vagy az átadást bizonyos feltételekhez köti, Magyarország a viszonosság alapján hasonlóan fog eljárni.”

Ez a nyilatkozat megfelel az EU tv. 8. § (5) bekezdésének azzal a kiegészítéssel, hogy magyar állampolgár átadását a nyilatkozatban foglalt feltételek fennállása esetén is csak akkor lehet engedélyezni, ha hasonló esetben Izland vagy Norvégia is engedélyezi saját állampolgára átadását. Miután a Megállapodás két helyen, a 7. és 8. cikkben is rendelkezik a saját állampolgár átadásáról és az ehhez kapcsolódó garanciáról, az EU tv. rendelkezéseinek megfelelő nyilatkozatot mind a 7., mind pedig a 8. cikk megfelelő bekezdéséhez meg kell tenni.

(4) A 9. cikk (3) bekezdéséhez:

„Magyarországon az elfogatóparancs végrehajtásával kapcsolatban kizárólag a Fővárosi Törvényszék jár el egyesbíróként. A határozata ellen benyújtott fellebbezést a Fővárosi Ítélőtábla bírálja el tanácsülésen. A fellebbezésnek a határozat végrehajtására nincs halasztó hatálya.”

A nyilatkozat megfelel az EU tv. 4. §-ának.

(5) A 10. cikk (1) bekezdéséhez:

„Magyarország kijelenti, hogy a központi hatóság feladatát az igazságügyért felelős miniszter látja el. A Megállapodás alapján kibocsátott elfogatóparancsot minden esetben az igazságügyért felelős miniszter fogadja és továbbítja.”

A nyilatkozat megfelel az EU tv. 13. § (2) bekezdésének és 26. §-ának.

(6) A 11. cikk (2) bekezdéséhez:

„Magyarország az elfogatóparancsot magyarul, vagy magyar nyelvű fordítással ellátva fogadja el. Amennyiben Izland vagy Norvégia az elfogatóparancsot elfogadja angol, francia vagy német nyelven készült fordítással ellátva, a Magyarország e tekintetben viszonosságot alkalmaz.”

A nyilatkozat megfelel az európai elfogatóparancsról és a tagállamok közötti átadási eljárásokról szóló, 2002. június 13-i 2002/584/IB tanácsi kerethatározathoz tett magyar nyilatkozatnak.

(7) A 20. cikk (5) bekezdéséhez:

„Magyarország kijelenti, hogy abban az esetben, ha az a személy, akivel szemben az elfogatóparancsot kibocsátották menekültkénti vagy menedékeskénti elismerését kéri, vagy menedékjogi eljárása van folyamatban, a Megállapodás 20. cikk (3) és (4) bekezdésében meghatározott határidő - a menedékjogi eljárás jogerős befejezését figyelembe véve - oly módon hosszabbodik meg, hogy a menekültkénti vagy menedékeskénti elismerés megtagadását követően legalább negyven nap álljon rendelkezésre az elfogatóparancs végrehajtásáról való döntésre és a személy átadására. Az átadási letartóztatás időtartama azonban ebben az esetben sem haladhatja meg a letartóztatás kezdetétől számított huszonnégy hónapot.”

A nyilatkozat megfelel a nemzetközi bűnügyi jogsegélyről szóló 1996. évi XXXVIII. törvény 14. § (3) bekezdésében foglaltaknak.

(8) A 28. cikk (2) bekezdéséhez:

„Magyarország kijelenti, hogy az átszállítás iránti kérelmek és szükséges iratok, valamint az átszállítási kérelmekkel kapcsolatos bármely egyéb hivatalos irat átvételére az igazságügyért felelős miniszter illetékes.”

A nyilatkozat megfelel az EU tv. 13. § (2) bekezdésének és 26. §-ának.”

A 2. §-hoz

„Ha a Megállapodás szerinti elfogatóparancs és egy harmadik ország kiadatási kérelme ütközik, az igazságügyért felelős miniszter dönti el, hogy az elfogatóparancsnak, vagy a kiadatási kérelemnek ad-e elsőbbséget.”

A rendelkezés összhangban van az EU tv. 9. § (3) bekezdésével és a nemzetközi bűnügyi jogsegélyről szóló 1996. évi XXXVIII. törvény 26. § (1) bekezdésével.

Ez a szabály a Megállapodás 8. cikk (1) bekezdését érinti. A Megállapodás nem ír elő nyilatkozattételi lehetőséget ezen cikkel kapcsolatban, azonban a szabályozásra szükség van.

A 3. §-hoz

Ez a törvény a kihirdetését követő napon lép hatályba. E törvény végrehajtásához szükséges intézkedésekről az igazságügyért felelős miniszter gondoskodik.

Az igazságügyért felelős miniszter megküldi a nyilatkozatokat az Európai Unió Tanácsának főtitkára részére.