2017. évi CLXXVIII. törvény indokolása

az egyes családtámogatási tárgyú, valamint egyéb törvények módosításáról

-----STARTING---POINT---ALTALANOS--- 

A törvény általános célja, hogy a 2018-tól bevezetésre kerülő új szociális támogatással, valamint az egészségbiztosítási pénzbeli ellátásokkal és családtámogatásokkal kapcsolatos változásokat a jogrendszerbe ültesse, a végrehajtó és jogalkalmazó szervek részéről megfogalmazott pontosító jellegű és technikai módosításokkal együtt.

A törvény tartalmazza a szociális igazgatásról és szociális ellátásokról szóló 1993. évi III. törvénynek (a továbbiakban: Szt.) a tartós ápolást végzők időskori támogatásának bevezetésével összefüggő módosítását, továbbá ehhez kapcsolódóan az új ellátás jogrendszerbe illesztését szolgáló egyéb törvénymódosításokat. A családtagjaikat ápoló hozzátartozók megbecsülésre méltó feladatot teljesítenek, és komoly terhet vesznek le a szociális intézményrendszerről. Mivel a gyermeküket tartósan ápoló szülők keresőtevékenységet nem - vagy csak korlátozott mértékben - tudnak végezni, a számukra megállapítható nyugellátás mértéke alacsonyabb lehet. Indokolt ezért a gyermeküket tartósan ápoló személyek nyugdíjba vonulását követően biztosítható új ellátási forma, a „tartós ápolást végzők időskori támogatása” bevezetése.

A törvény magában foglalja a gyermekek védelméről és a gyámügyi igazgatásról szóló 1997. évi XXXI. törvény (a továbbiakban Gyvt.) módosítását is a korai fejlesztésre és gondozásra jogosult gyermek fogalmának megjelenítése kapcsán, másrészt a bölcsődei ellátást érintően.

A törvény meghatározó részét képezik az egyes családtámogatási tárgyú törvények módosítását tartalmazó rendelkezések. E körben egyfelől a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.), másfelől a családok támogatásáról szóló 1998. évi LXXXIV. törvény (Cst.) több vonatkozásban is módosításra kerül.

A Cst. módosításai kiterjesztik a törvény személyi hatályát az anyasági támogatás tekintetében, valamint a tartós külföldi szolgálatot teljesítő személyek vonatkozásában pontosítják a szabályozást.

Az Ebtv.-ben bővül a vér szerinti apák csecsemőgondozási díjra való jogosultsága, valamint egy évvel meghosszabbodik a „diplomás gyed” folyósítási időtartama. Az Ebtv.-t érintő további módosítások elsődlegesen az egészségbiztosítás pénzbeli ellátásai, a baleseti táppénz és az utazási költségtérítés központi folyósításának megvalósítását célozzák.

-----STARTING---POINT---RESZLETES---

Az 1-2. §-hoz

A módosítás társadalombiztosítási ellátások összege alapján kiszámított, törvényben vagy kormányrendeletben meghatározott egyszeri juttatások fedezetét szabályozza.

A 3. §-hoz

A tartós ápolást végzők időskori támogatásának bevezetésével összefüggő módosítás.

A 4. §-hoz

A Szt. rendelkezései szerint nem jogosult ápolási díjra az a személy, aki rendszeres pénzellátásban részesül, és rendszeres pénzellátásának összege meghaladja az ápolási díj összegét. Figyelemmel arra, hogy a tartós ápolást végzők időskori támogatása is rendszeres pénzellátásnak tekintendő, kivételszabályként rögzíteni kell, hogy a tartós ápolást végzők időskori támogatása és az ápolási díj párhuzamosan folyósítható.

Az 5. §-hoz

A gyermeküket ápoló hozzátartozók komoly terhet vesznek le az intézményrendszerről, ám mivel keresőtevékenységet nem - vagy csak korlátozott mértékben - tudnak végezni, a számukra megállapítható nyugellátás mértéke alacsonyabb lehet. Indokolt ezért a gyermeküket tartósan ápoló személyek nyugdíjba vonulását követően biztosítható új ellátási forma, az ún. tartós ápolást végzők időskori támogatása bevezetése.

A havonta 50 ezer forint összegű ellátásban az az öregségi nyugdíjban részesülő személy részesülhet aki,

- gyermekét (ideértve a már nagykorú személyeket is),

- az öregségi nyugdíjra való jogosultságot megelőzően,

- legalább 20 évig saját háztartásában gondozta és e tevékenység alapján ápolási díjban részesült és

- az ellátás formája legalább egy évig emelt összegű, vagy kiemelt ápolási díj volt.

Ha a szülő a gyermekét 20 évig saját háztartásában gondozta, azonban ezen időtartam egy részében nem ápolási díjban, hanem a tartósan beteg vagy fogyatékos gyermekre tekintettel folyósított családtámogatási ellátásban (GYES-ben) részesült, a GYES idejét - legfeljebb 10 éves időtartamban - hozzá lehet számítani a 20 éves gondozási időszakhoz.

A 6. §-hoz

A tartós ápolást végzők időskori támogatásának bevezetéséhez szükséges végrehajtási szabályok megalkotására felhatalmazó rendelkezés.

A 7-9. §-hoz

A bírósági végrehajtásról szóló 1994. évi LIII. törvény, valamint a személyi jövedelemadóról szóló 1995. évi CXVII. törvény a tartós ápolást végzők időskori támogatásának bevezetéséhez, valamint a Családbarát Ország projekt keretében nyújtott babacsomaghoz és kelengyecsomaghoz kapcsolódó módosítás.

A 10. §-hoz

A módosítás lehetővé teszi, hogy a foglalkoztató a Gyvt. fogalomkörébe tartozó egyéb fenntartóval kötött megállapodás keretében működtessen - elsősorban a foglalkoztató munkavállalóinak gyermekei számára - munkahelyi bölcsődét.

A 11. §-hoz

A Gyvt. módosítása nagyobb mozgásteret ad a bölcsődei, mini bölcsődei ellátást biztosító települési önkormányzatok számára azzal, hogy az ellátási területén kívül eső más településről a jelenlegi szabályozáshoz képest több gyermek ellátását is biztosíthatja. A módosítás külön-külön ellátási formára vonatkozóan határozza meg az ellátási területen kívülről maximálisan ellátható gyermekeknek az engedélyezett férőhelyszámhoz viszonyított arányát.

A 12. §-hoz

Technikai, szövegpontosító jellegű módosítások, a köznevelési tárgyú jogszabályok terminológiai változásainak a Gyvt.-ben történő átvezetése körében.

A 13. §-hoz

A kiegészítés értelmében a gyermekét saját háztartásban nevelő vérszerinti apa jogosulttá válhat csecsemőgondozási díjra akkortól, amikortól a gyermeket szülő nő szülői felügyeleti joga megszűnt.

A 14. §-hoz

A rendelkezés a hallgatói jogviszony alapján folyósított gyermekgondozási díj ellátás időtartamát a gyermek egy éves koráról a gyermek két éves koráig hosszabbítja meg, könnyítve ezzel a felsőfokú tanulmányokat végző és családalapításra vágyó fiatalok élethelyzetét.

A 15. §-hoz

A módosítás az utazási költségtérítés megállapítására és folyósítására, továbbá a csecsemőgondozási díj, a gyermekgondozási díj és a táppénz folyósítására hatáskörrel rendelkező hatóságot határozza meg.

A módosítás továbbá a csecsemőgondozási díjnak, gyermekgondozási díjnak és baleseti táppénznek a biztosítási jogviszony megszűnését követő továbbfolyósítására vonatkozó rendelkezéseket tartalmaz, amit az indokol, hogy az államigazgatási szervezetrendszeren belül elválik egymástól az ellátásokat megállapító és az azokat folyósító szerv.

A 16. §-hoz

Az általános közigazgatási rendtartásról szóló 2016. évi CL. törvény (a továbbiakban: Ákr.) 116. §-ának (1) bekezdése szerint az ügyfél, vagy akire a döntés rendelkezést tartalmaz, az elsőfokú döntés ellen akkor fellebbezhet, ha azt törvény kifejezetten megengedi. Az Ákr. 116. §-a (2) bekezdésének a) pontja alapján fellebbezésnek van helye, ha a határozatot a járási hivatal hozta. A pénzbeli ellátás iránti kérelmeket ugyanakkor nem minden esetben a járási hivatal bírálja el.

Arra az esetre, ha a munkáltatónál társadalombiztosítási kifizetőhely működik, az általa meghozott határozat elleni fellebbezési jogot külön is kell kimondani.

A 17-19. §-hoz

Az Ebtv. egyes módosításaihoz kapcsolódó átmeneti, illetve hatályukat vesztő rendelkezések, továbbá szövegcserés módosítások.

A 20. §-hoz

A módosítással a Cst. személyi hatálya az anyasági támogatás tekintetében kiterjed azokra a külföldön élő magyar állampolgárokra is, akiknek gyermeke külföldön születik, feltéve, hogy Magyarországon sor kerül a gyermek hazai anyakönyvezésére, vagy - ha a hazai anyakönyvezés a szomszédos állam joga szerint a szomszédos állam állampolgárságának elvesztésével járna - a gyermek részére „Magyar igazolványt” állítanak ki.

A módosított rendelkezés értelmében anyasági támogatásra jogosult a külképviseletekről és a tartós külszolgálatról szóló 2016. évi LXXIII. törvény (a továbbiakban: Külszoltv.) szerinti tartós külszolgálatot teljesítő kihelyezett, valamint a külképviselet által foglalkoztatott házastárs is. Mivel a jelenlegi szabályozás alapján nem volt egyértelmű, hogy a Külszoltv. hatályán kívül eső, de azzal - legalábbis e tekintetben - analóg, tartós külföldi szolgálatot teljesítők anyasági támogatásra való jogosultsága fennáll-e, ezért indokolt a törvényhelyen a tartós külszolgálatot ellátó személyek mellett a tartós külföldi szolgálatot teljesítő személyeket és a velük együtt élő házastársukat és élettársukat is megnevezni.

A 21. §-hoz

A rendelkezés a Gyvt. rendelkezéseivel való összhangot teremti meg, figyelemmel arra, hogy a gyermekek átmeneti gondozásával összefüggésben a korábbi szabályozásban szereplő merev hivatkozás időközben értelmezhetetlenné vált.

A 22. §-hoz

A rendelkezés értelmében a tartós külszolgálatot ellátó személyek mellett a tartós külföldi szolgálatot teljesítő személyek és a velük együtt élő házastársuk és élettársuk is jogosulttá válik anyasági támogatásra nem csak a Külszoltv. hatálya alá tartozó személyek köre.

A 23. §-hoz

A Cst. személyi hatályának kiterjesztésével összefüggésben indokolt az Ákr. kapcsolódó eljárásra vonatkozó szabályai alkalmazásának előírása arra az esetre, ha a gyermek külföldön történt születésének hazai anyakönyvezése az anyasági támogatás megállapítására irányuló kérelem benyújtásakor még nem történt meg.

A 24-25. §-hoz

A módosítás - az azonos gyermekre tekintettel különböző jogcímen folyósított ellátások „halmozódásának”, duplikációjának elkerülése céljából - a tartós külszolgálatot ellátó személyek mellett a tartós külföldi szolgálatot teljesítő személyek és a velük együtt élő házastársuk és élettársuk esetében is kimondja a családtámogatási ellátás szünetelését, valamint az ezen egyéb ellátásokról való adatszolgáltatást.

A 26. §-hoz

A módosítás a személyes adatok védelmére vonatkozó előírásokkal összhangban külön rendelkezik a „Magyar igazolvány” sorszámára vonatkozó adatnak a családtámogatási ellátások megállapítása, folyósítása és ellenőrzése céljából történő kezeléséről

A 27. §-hoz

Az informatikai fejlesztések eredményeként 2018-tól várhatóan lehetővé válik, hogy az iskolák a tankönyvtámogatáshoz, étkezési hozzájáruláshoz a számukra szükséges családtámogatási adatok tekintetében közvetlen lekérdezési lehetőséget kapjanak. Adatvédelmi szempontból szükséges mindezt a törvényi szabályozásban is megjeleníteni. Az intézkedés a gyermeket nevelő családok számára nagy könnyebbséget jelent, hiszen ezáltal nem szükséges a gyermekszám, vagy az egyedülállóság tényének rendszeres, akár tanévenként többszöri külön igazolása.

A 28. §-hoz

A Cst. egyes módosításaihoz kapcsolódó szövegcserés pontosítások.

A 29. §-hoz

A gyermekek védelméről és a gyámügyi igazgatásról szóló 1997. évi XXXI. törvénynek a gyermekvédelem rendszerének megerősítése érdekében történő, valamint egyéb törvények módosításáról szóló 2017. évi XCV. törvény 26. §-a - szintén 2018. január 1-jei hatállyal - a Cst. személyi hatálya (Cst. 2. §) tekintetében már tartalmaz egy elfogadott módosítást.

Figyelemmel azonban arra, hogy a törvény 20. §-a a külföldön született magyar állampolgárok anyasági támogatásra való jogosultsága körében ezt a rendelkezést további szabályozási tartalommal egészíti ki, a koherens és áttekinthető szabályozás követelményének eleget téve indokolt a korábbi módosítás hatályba lépésének elmaradásáról rendelkezni.

-----STARTING---POINT---VEGE---

A 30. §-hoz

A hatályba léptető rendelkezést tartalmazza.