2010. évi XXXIX. törvény indokolása

egyes szociális és munkaügyi tárgyú törvényeknek az új Polgári Törvénykönyv hatálybalépésével összefüggő módosításáról

-----STARTING---POINT---ALTALANOS--- 

Az új Polgári Törvénykönyvről szóló 2009. évi CXX. törvény (a továbbiakban: új Ptk.) szóló törvényt az Országgyűlés a 2009. őszi ülésszakán elfogadta. Az új Ptk. végrehajtásához szükséges törvénymódosításokat főszabály szerint a 2010. évi XV. törvény (a továbbiakban: Ptké.) tartalmazza. A szociális és munkaügyi tárgyú törvények módosítása - a módosuló rendelkezések terjedelme miatt - azonban szétfeszítené a Ptké. kereteit. A szociális és munkaügyi tárgyú törvények módosításáról ezért külön törvénycsomag készült. Jelen törvény célja egyes szociális és munkaügyi tárgyú törvényeknek - a Személyek Könyvéhez kapcsolódó részeken kívül, amit a Ptké. tartalmaz - az új Ptk. szabályaihoz való igazítása.

A törvény az alábbi törvények módosítását tartalmazza:

- a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.),

- a családok támogatásáról szóló 1998. évi LXXXIV. törvény (a továbbiakban: Cst.),

- a szociális igazgatásról és szociális ellátásokról szóló 1993. évi III. törvény (a továbbiakban: Szt.),

- a fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban Fot.),

- a közérdekű önkéntes tevékenységről szóló 2005. évi LXXXVIII. törvény (a továbbiakban: Köt.),

- a Nemzeti Civil Alapprogramról szóló 2003. évi L. törvény (a továbbiakban: NCAtv.),

- a Munka Törvénykönyvéről szóló 1992. évi XXII. törvény (a továbbiakban: Mt.),

- a foglalkoztatás elősegítéséről és a munkanélküliek ellátásáról szóló 1991. évi IV. törvény,

- a közalkalmazottak jogállásáról szóló 1992. évi XXXIII. törvény,

- a szakképzésről szóló 1993. évi LXXVI. törvény,

- a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvény,

- a Bérgarancia Alapról szóló 1994. évi LXVI. törvény,

- a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény.

Legnagyobb terjedelemben a Gyvt. kerül módosításra. A Gyvt.-t ugyanis számos ponton érinti az új Ptk., elsősorban annak Második és Harmadik Könyve. A családjogi rendelkezések (a házasságról, a családról és a gyámságról szóló 1952. évi IV. törvény hatályos rendelkezései) az új Ptk. Harmadik, Családjogi Könyvében kerültek szabályozásra. A jogforrás változásán túl jelentős tartalmi módosításokra is sor került, amely miatt szükségessé vált a Gyvt. módosítása, főként az örökbefogadást, a kapcsolattartást és a családba fogadást érintően.

A többi törvény vonatkozásában a törvény az új Ptk. terminológiájából és szerkezetéből adódó terminológiai és technikai módosításokat tartalmazza.

-----STARTING---POINT---RESZLETES---

Az 1. §-hoz

A Gyvt. értelmező rendelkezései közül a gyermek tartására köteles személy fogalmának módosítását az új Ptk.-val való összhang, az egységes fogalomhasználat megteremtése teszi szükségessé. A módosítás technikai jellegű.

A várandós anya válsághelyzetének definiálása a módosítással általánosabbá válik, a szociális válság - a családi, környezeti, társadalmi ellehetetlenülés mellett - az egyik szempontként értékelhető.

A fenntartó fogalmának pontosítását - mind a Gyvt., mind az Szt. vonatkozásában - a szolgáltatási tevékenység megkezdésének és folytatásának általános szabályairól szóló 2009. évi LXXVI. törvénnyel és a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvénnyel, valamint az egyéni vállalkozókra vonatkozó megváltozott jogi szabályozással való összhang megteremtése indokolja.

A 2. §-hoz

Az új Ptk. értelmében [3:181. §] a szülői felügyeletet gyakorló szülő és a gyermekétől különélő szülő közötti megfelelő együttműködés kialakítása, a különélő szülő jogainak biztosítása érdekében a gyámhatóság a szülők számára külön törvényben meghatározott közvetítői eljárás igénybevételét rendelheti el. A külön törvényi rendelkezéseket a Gyvt. tartalmazza. A törvény ezért a gyermekvédelmi közvetítői eljárás kérelemre vagy hivatalból történő elrendelésének lehetőségét teremti meg, a szülői felügyeleti jog gyakorlása során a gyermek sorsát érintő lényeges kérdésekben való együttműködési kötelezettség elősegítése, összességében a gyermeki jogok biztosítása érdekében.

A 3. §-hoz

Az új Ptk. szülői felügyeletre vonatkozó rendelkezéseivel való összhang megteremtése érdekében a Gyvt. szülői jogokra és kötelességekre vonatkozó rendelkezései között az átmeneti nevelésbe vett gyermek szülőjének a gyermek sorsát érintő egyes lényeges kérdésekben való véleménynyilvánítási jogára vonatkozó szabályozás módosítása vált szükségessé. A felsorolásban továbbra is szerepel a gyermek nevének meghatározása, megváltoztatása, iskolájának, életpályájának megválasztása, azzal a kikötéssel, hogy ez a jog akkor illeti meg a szülőt, ha szülői felügyeleti jogát e kérdésekben nem korlátozták vagy nem vonták meg, illetve cselekvőképességét a bíróság szülői felügyelettel kapcsolatos jognyilatkozat megtételében nem korlátozta. A felsorolásból a tartózkodási hely kijelölésének elhagyására került sor, mert ahelyett a szülő az átmeneti nevelésbe vett gyermeke gondozási helyének kijelölésével kapcsolatban nyilváníthat véleményt, illetve a kijelölt gondozási hely megváltoztatását kérheti.

A 4-5. és 8. §-hoz

A gyermeki és szülői jogokkal, kötelességekkel, valamint az új Ptk. kapcsolattartásra vonatkozó rendelkezéseivel összhangban indokolt az átmeneti gondozásban részesülő - a családok átmeneti otthonában csak egyik szülőjével ellátott gyermek esetével kiegészítve -, illetve a családból kiemelt gyermek szüleivel való kapcsolattartásáról külön rendelkezések megalkotása, illetve a meglévő szabályok módosítása. Az átmeneti gondozásban élő gyermek esetében a gyámhivatal kérelemre szabályozza a kapcsolattartást, abban az esetben, ha a gyermekek átmeneti otthonában ellátott gyermek szülei (más kapcsolattartásra jogosult hozzátartozói) külön élnek, és a különélésükből fakadóan ki kell alakítani az ellátott gyermekkel való kapcsolattartás rendjét, illetve ha a családok átmeneti otthonában csak az egyik szülőjével ellátott gyermeknek van különélő, kapcsolattartásra jogosult hozzátartozója.

A saját családjában élő gyermek kapcsolattartásának szabályozásától eltérően rögzíti a törvény a hivatalból történő szabályozási kötelezettséget az ideiglenes hatállyal nevelőszülőnél vagy gyermekotthonban elhelyezett, továbbá a nevelésbe vett gyermek tekintetében. Ennek során különösen fontos a gyermek családból történt kiemelését előidéző szülői magatartás értékelése, az átmeneti nevelésbe vétel felülvizsgálata során a kapcsolattartás szükség szerinti újraszabályozása.

A törvény tartalmazza a felügyelt kapcsolattartás alapvető szabályait, illetve a kapcsolattartási jog szüneteltetésének speciális eseteit. Ennek célja a gyermek bántalmazásának megakadályozása, illetve a további bántalmazás megelőzése. A gyermek családi kapcsolatainak fenntartását, ápolását segíti elő a szülőn kívül más hozzátartozókkal - elsősorban testvérrel, nagyszülővel - való kapcsolattartás szabályozása.

A kapcsolattartással összefüggő kiadásokról külön rendelkezést tartalmaz a törvény, rögzítve a rendkívüli gyermekvédelmi támogatás formájában történő segítségnyújtás lehetőségét, amely a szülőkkel való kapcsolat fennmaradásában, a saját családba való hazatérés lehetővé tételében nagy jelentőséggel bír. Ezt a célt szolgálja a területi gyermekvédelmi szakszolgálat számára - végrehajtási rendeletben részletezendő - feladat előírása is.

A 6. §-hoz

A válsághelyzetben lévő várandós anyák segítése, az örökbefogadást elősegítő tevékenység ellátása érdekében a törvény lehetővé teszi az örökbefogadást elősegítő közhasznú szervezetek számára, hogy várandós anyák átmeneti otthonát tartsanak fenn. A várandós anyák átmeneti otthonában legalább három, legfeljebb nyolc várandós anya ellátása biztosítható. Gyakorlati tapasztalatok támasztják alá, hogy a gyermeküket örökbe adni kívánó anyák együttes elhelyezése a családok átmeneti otthonaiban ellátott szülőkkel és gyermekeikkel konfliktusokhoz, nehéz helyzetekhez vezet, ezért kisebb, speciálisan számukra biztosított átmeneti elhelyezés megteremtésére szükséges lehetőséget biztosítani.

A 7. §-hoz

Az új Ptk.-hoz kapcsolódóan új feladatként jelenik meg az örökbefogadást követő gondozás, amelyet meg kell jeleníteni a területi gyermekvédelmi szakszolgálat feladatai között. (A területi gyermekvédelmi szakszolgálaton kívül örökbefogadást követő gondozást az örökbefogadást segítő közhasznú szervezet végezhet.)

Az örökbefogadást követő gondozás, mint új feladat megjelenése nagymértékben hozzájárulhat az örökbefogadások sikerességéhez. Az örökbefogadást követő gondozás lényege, hogy az örökbefogadás megtörténte után a szakember számára kötelező lesz a kapcsolatfelvétel az örökbefogadó családdal. A szakember szükség esetén tájékozódik a gyermek helyzetéről és erről jelentést tesz az örökbefogadást engedélyező gyámhivatal számára. Adott esetben meg kell látogatnia a családot otthonában, de - ha a gyermek érdekében nem szükséges hatósági beavatkozást kezdeményezni - az örökbefogadást követő gondozás gyámhivatal által előírt kötelező időtartamának lejártát követően az örökbefogadó szülő dönti el, hogy a segítő kapcsolat lehetőségével a továbbiakban kíván-e élni. A kapcsolatfelvételen túl tehát alapelv az önkéntesség, kivéve, ha a szakemberek a gyermek veszélyeztetettségét észlelik. Emellett fennáll az a lehetőség, hogy az örökbefogadó család bármilyen felmerülő probléma esetén segítő szakemberekhez fordulhasson, valamint igénybe vegye az önsegítő csoportok segítségét, az ilyen típusú civil kezdeményezéseket.

A nemzetközi tapasztalatok szerint a bizalmi kapcsolat az utánkövetést végző szervezet szakemberei és az örökbefogadó szülő között lényeges a hatékony segítségnyújtáshoz. Ha már az előkészítés szakaszában világossá teszik a szülők számára, hogy egyfajta „ellenőrzés” alá esnek majd az örökbefogadás lezárulása után, akkor ezzel megelőzhető a részükről oly gyakran tapasztalható ellenállás. Az erre való felkészítésnek azonban az örökbefogadás előtt kell megkezdődnie. Ha az örökbefogadókban a felkészítés során tudatosítják, hogy probléma esetén segítséget kérhetnek a szakemberektől, akkor talán nem csak krízishelyzetben keresik fel a szolgáltatót. Az tekinthető ugyanis tipikusnak, hogy a családok csak akkor kérnek segítséget, amikor már válsághelyzet állt be. Az utánkövetés időtartama az egyes országokban igen változóan alakul. A szükség esetén igénybe vehető szolgáltatások (pszichológiai tanácsadás, konzultáció, önsegítő csoportok stb.) az országok többségében a gyermek 18 éves koráig állnak rendelkezésre. Ez a helyzet például Ausztriában, Luxemburgban és Észtországban. Egyes országokban a kötelező utánkövetés - nemzetközi örökbefogadás esetén a származási ország kérésének megfelelően - előre meghatározott ideig tart, így van ez Luxemburgban és Spanyolországban, míg Olaszországban a monitoring 1-3 év időtartamú.

A 9., 13. és 16. §-hoz

Az új Ptk. Családjogi Könyvében meghatározott, örökbefogadást érintő lényeges változtatások következményeként szükséges a Gyvt.-ben eddig nem szereplő, csak kormányrendeletben szabályozott [az örökbefogadást elősegítő magánszervezetek tevékenységéről és működésük engedélyezéséről szóló 127/2002. (V. 21.) Korm. rendelet] örökbefogadást elősegítő szervezetek megjelenítése, a rájuk vonatkozó alapvető szabályok törvényi szintre emelése. Mindezt tekintettel arra, hogy nyílt örökbefogadás csak rajtuk keresztül, valamint a területi gyermekvédelmi szakszolgálat közreműködésével lehetséges. Az örökbefogadást követő gondozás, mint új feladat beépítése szükséges a területi gyermekvédelmi szakszolgálat mellett az örökbefogadást elősegítő szervezet feladatai közé is.

A gyermekkereskedelem megakadályozása terén vállalt nemzetközi kötelezettségeink teljesítése miatt a törvény fenntartja azt a korábbi években bevezetett [127/2002. (VI. 21.) Korm. rendelet 2. § (1) bek.] és bevált korlátozást, amelynek értelmében az örökbefogadást elősegítő közhasznú szervezetek tevékenysége kizárólag a Magyarországon élő, magyar állampolgárságú vér szerinti szülő és örökbe fogadni szándékozó személy közötti kapcsolat létrehozására irányulhat. A Magyarországon szokásos tartózkodási hellyel rendelkező külföldi állampolgárságú személyek számára - a nemzetközi örökbefogadásokat is előkészítő - területi gyermekvédelmi szakszolgálatok nyújthatnak szolgáltatást, akár nyílt, akár titkos örökbefogadás keretében kívánnak örökbe fogadni.

Az örökbefogadást elősegítő tevékenységre vonatkozó szabályozás keretein belül rendezni szükséges az örökbefogadást segítő szervezetek adatkezelésére vonatkozó szabályokat is. Így különösen azt, hogy mely adatokról lehet nyilvántartást vezetni, valamint a szervezet tevékenységének megszűnése esetén irányadó adatkezelési előírásokat. Mindez jelentős kérdés az örökbefogadást elősegítő szervezetek tevékenységének átláthatósága, ellenőrizhetősége szempontjából.

A 10. §-hoz

Az új Ptk. 2:27. § (1) bekezdésének e) pontja szerint törvényben vagy a gondnokot rendelő határozatban kell meghatározni azt az összeget, amely felett a gyámhatóság jóváhagyása szükséges a gondnokolt vagyonának kezelésére. Tekintettel arra, hogy ezt az értékhatárt jelenleg a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendelet tartalmazza, az új Ptk.-val való összhang megteremtése érdekében szükséges e rendelkezést törvényi szintre emelni. Az érintett szakasz hatálybalépése az új Ptk. Második Könyvének hatálybalépéséhez igazodóan 2010. május 1-je.

A 11-12. §-hoz

Az új Ptk. rendelkezéseivel összhangban, a szülői felügyeleti jog gyakorlásával kapcsolatban felmerült problémák kezelése, továbbá a gyermek külön élő szülőjével való kapcsolattartásának zavartalan biztosítása érdekében megtörténik a gyermekvédelmi közvetítői eljárás kérelemre történő és kötelező elrendelésének szabályozása, valamint ehhez kapcsolódóan a költségviselés kérdéseinek rendezése. A gyermekek esélyegyenlőségének biztosítása érdekében a rendszeres gyermekvédelmi kedvezményre jogosult, tehát szociálisan rászoruló gyermek esetében az eljárás költségeit a kirendelő hatóság, vagyis az állam viseli.

A 14-15. §-hoz

A rendelkezések pontosító jellegű módosításokat tartalmaznak. Egyértelművé válik, hogy a gyermekjóléti alapellátások és gyermekvédelmi szakellátások működési engedélyezésével kapcsolatos nyilvántartások adattartalma nyilvános. Ezen nyilvántartások személyes adatokat nem tartalmaznak.

A 17. §-hoz

A rendelkezés pontosító jellegű. Egyértelművé teszi, hogy a működési engedélyezéssel kapcsolatos nyilvántartások kivételével a gyámügyi és gyermekvédelmi eljárásokban vezetett nyilvántartások nem nyilvánosak. A gyermekvédelmi és gyámügyi eljárásban meghozott döntések nyilvánossága tekintetében ezzel összhangban lévő rendelkezést tartalmaz a Gyvt. 127. §-ának (4) bekezdése.

A 18. §-hoz

Az új Ptk.-ból eredő változások miatt módosítani szükséges a Gyvt. felhatalmazó rendelkezéseit. Tekintettel továbbá arra, hogy a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendelet nem csupán a Gyvt., hanem az új Ptk. Személyek Könyvének és Családjogi Könyvének végrehajtási rendelete, a módosításoknak megfelelően, a jelenleginél pontosabban szükséges meghatározni a rá vonatkozó felhatalmazó rendelkezést.

A 19. §-hoz

A rendelkezés a Cst. vonatkozásában az új Ptk.-nak megfelelő hivatkozás megalkotását tartalmazza.

A 20. §-hoz

A már létrejött örökbefogadások sikerét szolgálja - az új Ptk.-ban bevezetett változtatások mellett -, hogy a Cst. módosításával lehetővé válik a 10. életévét még be nem töltött gyermek örökbefogadás előtti gondozásba való kihelyezését követően legfeljebb fél évig, hogy az örökbefogadó szülők valamelyike gyermekgondozási segélyt (gyest) vegyen igénybe. Mindezt annak érdekében, hogy az örökbefogadó szülő a gyermekkel - beilleszkedésének elősegítése céljából - otthon maradjon, minél több időt tölthessenek együtt. Ez tehát a gyes igénybevétele szempontjából a 3, majd a gyes időtartamának lerövidülését követően a 2 évnél idősebb, több traumán átesett, különböző mértékben sérült kisgyermekek hazai örökbefogadását követő segítséget jelent, melyre a házastársi és a nemzetközi örökbefogadás nem teremt jogalapot. Az örökbefogadói gyes - a hazai örökbefogadási statisztika alapján - mintegy 100-120 gyermeket érint évente.

A 21-29. §-hoz

A rendelkezések az Szt. vonatkozásában technikai jellegű módosításokat tartalmaznak, amelyek többségének célja az új Ptk.-val való összhang megteremtése.

A 30. §-hoz

Magyarország 2007-ben fogadta el a Fogyatékossággal élő személyek jogairól szóló ENSZ Egyezményt, melynek 19. cikke új alapokra helyezi a fogyatékos személyek önálló életviteléről, illetve lakóhelyének megválasztásáról való gondolkodást. Ennek alapján a fogyatékos személyek esetében is az olcsóbb családban maradást, illetve az önálló lakásban vagy lakóotthonban élést, illetve az ezeket elősegítő közösségi alapú szolgáltatásokat (szociális alapszolgáltatások) kell előnyben részesíteni a drágább, tömegméretű bentlakásos intézményi ellátással (szociális szakellátással) szemben. Míg a mai rendszerben bizottság dönt arról, hogy a fogyatékos személynek hol kell élnie, addig az új értékrend alapján ezt a döntést a fogyatékos személy hozza meg. Ezt az irányvonalat erősítik az EU fogyatékosságügyi politikai dokumentumai is. Hasonló átalakítás hajtottak már végre Svédországban, Norvégiában, és ilyen átalakítás van folyamatban - EU-s források terhére - Bulgáriában és Csehországban.

A fentiek érdekében a rendelkezés megakadályozza a nagyobb létszámú szociális intézmények további növekedését. Rögzíti, hogy 2011. január 1-jét követően új, fogyatékos személyek ápoló-gondozó célú férőhelye csak lakóotthoni formában hozható létre.

A 31-32. §-hoz

A rendelkezések a Köt. és az NCAtv. vonatkozásában technikai és az új Ptk. terminológiájából és szerkezetéből adódó terminológiai módosításokat tartalmazzák.

A 33. §-hoz

A törvény a Mt. 11. § (4) bekezdésének módosításával megteremti az összhangot az új Ptk. elévülés megszakításáról szóló szabályával. Erre figyelemmel írja elő a törvény, hogy a külön törvény szerinti közvetítő vagy békéltető igénybevétele is megszakítja az elévülést.

A 34. §-hoz

Általánosan nem tisztázott annak kérdése, hogy a Polgári Törvénykönyv mely esetekben vehető figyelembe a Mt. alkalmazása során mint háttérjogszabály, ezért indokolt a Mt. kártérítési felelősségről szóló fejezetében - a hatályos szabályozás mintájára - megfogalmazni a nem vagyoni kár megtérítésére irányadó speciális rendelkezést.

A 35. §-hoz

A rendelkezés a szakképzésről szóló 1993. évi LXXVI. törvény pontosító jellegű módosítását tartalmazza.

A 36. §-hoz

A törvény a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) egyes rendelkezéseit azért módosítja, hogy megteremtse azokat a jogszabályi feltételeket, amelyek a szociális biztonsági rendszerek koordinálásáról szóló 883/2004/EK rendelet, valamint a 883/2004/EK rendelet végrehajtására vonatkozó eljárás megállapításáról szóló 987/2009/EK rendelet végrehajtásához, illetve alkalmazásához szükségesek. Ezért kibővíti az Flt. szabályait az Európai Gazdasági Térség (a továbbiakban: EGT) más tagállamában szerzett átlagkereset, bér, szakmai jövedelem figyelembe vételére, a folyósítási idő szempontjából az EGT másik tagállamában folyósított munkanélküli ellátás beszámítására, a közösségi jogban meghatározott ideiglenes ellátás összegére és folyósítási idejére, valamint az EGT más tagállamába munkakeresés céljából távozó álláskereső bejelentési kötelezettségére vonatkozó szabályokkal. Ezen túlmenően a módosítás az Flt. egyes rendelkezései, valamint más jogszabályokkal (pl. az egyéni vállalkozóról és az egyéni cégről szóló 2009. évi CXV. törvény) való összhang megteremtése érdekében pontosítja a törvény szabályait.

A 37. §-hoz

Az egyes munkaügyi tárgyú törvények módosításáról szóló 2009. évi CXXVI. törvény 13. §-a egy új 57/B. §-sal egészítette ki a közalkalmazottak jogállásáról szóló 1992. évi XXXIII. törvényt. Ez egyebek mellett a magasabb vezető beosztású és a vezető beosztású közalkalmazottak (megbízott vezetők) alapszabadságát általános szabályként a kinevezett magasabb vezető és vezető közalkalmazottakéhoz (kinevezett vezetők) azonos módon állapította meg. A magasabb vezető beosztású közalkalmazottat 2010. január 1-jétől ily módon naptári évenként harmincöt, a vezető beosztású közalkalmazottat naptári évenként harminc munkanap alapszabadság illeti meg.

A jogalkotói szándék arra irányult, hogy e rendelkezéssel a megbízott vezetők és a kinevezett vezetők alapvetően azonos mértékű rendes szabadsággal rendelkezzenek. Ennek egyértelművé tétele érdekében szükség van a közalkalmazottak jogállásáról szóló 1992. évi XXXIII. törvény (a továbbiakban: Kjt.) 57/B. §-ának egy új bekezdéssel való kiegészítésére - s ezzel egyidejűleg a hatályos rendelkezések átszámozására [lásd Kjt. 57/B. § (1) bek.] -, mely világosan kimondja, hogy a megbízott vezetőket - csakúgy, mint a kinevezett vezetőket [Kjt. 57/A. § (2) bek.] nem illeti meg a fizetési fokozat alapján járó pótszabadság.

A 38. §-hoz

A módosítás az egyenlő bánásmódról és az esélyegyenlőség előmozdításáról szóló 2003. évi CXXV. törvény új 63/A. §-ának végrehajthatóságát célozza.

Az egyenlő bánásmódról és az esélyegyenlőség előmozdításáról szóló 2003. évi CXXV. törvény (a továbbiakban: Ebktv.) 63/A. §-a megteremti a helyi önkormányzatoknak, valamint a többcélú kistérségi társulásoknak a helyi esélyegyenlőségi program elfogadására vonatkozó kötelezettségét.

A kötelezettség teljesítését segítő szakértők biztosítása érdekében az esélyegyenlőségi szakértői névjegyzék felállításához szükséges törvényi szabályozást ki kell egészíteni az esélyegyenlőségi szakértői tevékenység folytatásának feltételeivel. Kizárólag törvényi szinten lehet előírni azt, hogy esélyegyenlőségi szakértő az lehet, aki büntetlen előéletű, és nem áll az esélyegyenlőségi szakértői tevékenység folytatását kizáró foglalkozástól eltiltás hatálya alatt.

Szintén törvényi szabályozást igényel az ezzel kapcsolatos adatkezelésre vonatkozó szabályok meghatározása, a bűnügyi nyilvántartó szerv adattovábbítási kötelezettségének előírása.

-----STARTING---POINT---VEGE---

A 39-42. §-hoz

A rendelkezések a törvény hatálybalépését, az átmeneti rendelkezéseket és a technikai jellegű szövegrészes módosításokat tartalmazzák.