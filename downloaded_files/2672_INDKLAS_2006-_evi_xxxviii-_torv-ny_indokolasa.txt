2006. évi XXXVIII. törvény indokolása

a szellemi kulturális örökség megőrzéséről szóló, Párizsban, 2003. év október hó 17. napján elfogadott UNESCO Egyezmény kihirdetéséről

Indokolás

Több éves előkészítő munkát követően, 2003. október 17-én az UNESCO Általános Konferenciája 32. ülésszakán Párizsban került elfogadásra a Szellemi Kulturális Örökség Védelméről szóló Egyezmény (a továbbiakban: Egyezmény).

Az Egyezmény a 34. Cikk 1. bekezdése alapján három hónappal a harmincadik Részes Állam jóváhagyását követően lép hatályba. Románia 2006. január 20-án helyezte letétbe ratifikációs okiratát az UNESCO főigazgatójánál, ezzel 30-ra emelkedett az Egyezményben részes államok száma, így az Egyezmény 2006. április 20-án lép hatályba.

Az Egyezmény a szellemi kulturális örökség védelmének több hatékony eszközét vezeti be.

Az 1. fejezet rögzíti az Egyezmény célját és meghatározza a szellemi kulturális örökség tárgyait. A „védelem” fogalmát kiterjeszti a szellemi kulturális örökség fennmaradását célzó intézkedésekre, „beleértve az ilyen örökség különféle vonatkozásainak kijelölését, dokumentálását, kutatását, megőrzését, megóvását, támogatását, megerősítését - különösen az oktatás és közművelődés segítségével - valamint annak felélesztését.”

A 2. fejezet taglalja az Egyezmény szerveit. A Részes Államok Közgyűlése az Egyezmény legfőbb szerve, kétévente ülésezik. A Szellemi Kulturális Örökség Védelmére létrehozott Kormányközi Bizottság 18 Részes Állam képviselőiből áll, tagjait az Egyezmény hatálybalépését követően a Közgyűlésen választják meg. A fejezet részletezi a Bizottság Tagjainak megválasztását, megbízatását, feladatait és munkamódszereit.

A 3. és 4. fejezet szabályozza a szellemi kulturális örökség védelmének állami és nemzetközi szintjét. Valamennyi Részes Államnak biztosítania kell a területén lévő szellemi kulturális örökség védelmét, melynek elemeit a közösségek, csoportok és civil szervezetek részvételével kell kijelölni.

Az Egyezmény a nemzetközi védelem részeként feladatként határozza meg a „Az emberiség szellemi kulturális örökségének reprezentatív listája”, valamint „a sürgős megóvást igénylő szellemi kulturális örökség listája” összeállítását, frissítését és nyilvánosságra hozatalát. E listákat mindkét esetben − a Részes Államok javaslatai alapján − a Bizottság állítja össze, és a Közgyűlés hagyja jóvá.

Az 5. fejezet tisztázza a nemzetközi együttműködés és segítségnyújtás fogalmát az Egyezmény szempontjából, valamint meghatározza a nemzetközi segítségnyújtás formáit és feltételeit.

A Szellemi Kulturális Örökség Alap létrehozatalát, felépítését, működését, a Részes Államok hozzájárulását az Alaphoz a 6. fejezet szabályozza.

A fejezet részletesen taglalja az Alap forrásait, felhasználásáról a Bizottság dönt a Közgyűlés irányelvei alapján. A Részes Államok kötelezik magukat, hogy legalább kétévente hozzájárulást fizetnek az Alaphoz, melynek összegét - valamennyi államra egységesen alkalmazott százalékos arányban - a Közgyűlés határozza meg.

A nemzetközi szerződésekről szóló 2005. évi L. törvény 7. §-a értelmében a nemzetközi szerződés kötelező hatályának elismerésére - tekintettel az Egyezmény kiemelkedő fontosságára - az Országgyűlés ad felhatalmazást, és a 9. § szerint azt törvényben kell kihirdetni.