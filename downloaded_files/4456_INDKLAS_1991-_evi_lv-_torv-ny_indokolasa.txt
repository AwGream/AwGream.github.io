1991. évi LV. törvény indokolása

az Európai Újjáépítési és Fejlesztési Bank létrehozásáról szóló megállapodás kihirdetéséről

Indokolás

A megállapodás törvényhozási tárgyat érint, ezért a hatályos jogrend szerint a megállapodás kihirdetésére törvényben van mód. A megállapodás rendelkezései megfelelnek a hasonló jellegű nemzetközi pénzügyi szervezetekről szóló egyezmények szokásos tartalmának.

Az Európai Újjáépítési és Fejlesztési Bank (Bank) célja, hogy a többpártrendszerű demokrácia, a pluralizmus és a piacgazdaság elvei iránt elkötelezett közép- és kelet-európai országokban támogassa a nyitott, piac-orientált gazdaságra történő áttérés folyamatát, továbbá előmozdítsa a magánszektor és a vállalkozások fejlődését. Az ezekben az országokban végbemenő struktúrális és ágazati reformok megvalósítását részben infrastruktúrális beruházásokkal, részben a magánszektor közvetlen finanszírozásával kívánja elősegíteni.

A Bank tevékenysége során, többek között:

- kölcsönöket nyújthat egyedül vagy társfinanszírozásban magánszektorbeli vállalkozásoknak és bármely állami tulajdonban lévő vállalatnak, hogy elősegítse a magántulajdonba való átmenetet;

- befektethet vállalatok alaptőkéjébe, elsősorban a magánszektorban, de állami tulajdonban lévő vállalatokba is, hogy növeljék a magán- és/vagy a külföldi tőke részvétellé;

- elősegítheti magánvállalatok belföldi és nemzetközi tőkepiacokhoz jutását különböző garanciák nyújtása és pénzügyi tanácsadás útján;

- olyan kölcsönöket is nyújthat, amelyek a piac-orientált gazdaság felé vezető átmenethez szükséges infrastuktúra újjáépítését és fejlesztését szolgálják.

Tekintettel arra, hogy a Bank jelentősen járulhat hozzá hazánknak a piacgazdaságot kiépítő tevékenységében, indokolt, hogy a Bankról szóló megállapodást - figyelemmel arra is, hogy a kiváltságokat és mentességeket is tartalmaz - törvény hirdesse ki.