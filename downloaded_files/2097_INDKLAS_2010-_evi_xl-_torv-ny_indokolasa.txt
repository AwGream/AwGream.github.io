2010. évi XL. törvény indokolása

az egyes rendészeti és migrációs tárgyú törvények módosításáról, valamint egyes törvényeknek a vízuminformációs rendszer bevezetésével összefüggő jogharmonizációs célú módosításáról

-----STARTING---POINT---ALTALANOS--- 

1. A törvény a Schengeni Végrehajtási Egyezmény keretében történő együttműködésről és információcseréről szóló 2007. évi CV. törvény (a továbbiakban: SIS tv.) néhány technikai hiányosságát hivatott orvosolni, valamint az uniós és a hazai jog összehangolását, továbbá a jogalkalmazói gyakorlatban felmerült problémák megoldását célozza.

2. A SIS tv. alkalmazásával kapcsolatban elsősorban a rendőrség és a nemzetbiztonsági szolgálatok részéről merültek fel gyakorlati nehézségek, amelyeket a törvény szerinti módosítás orvosol. A legfontosabb változás az ún. leplezett figyelés szabályainak törvényi szinten való megjelenítése. Ezt a kategóriát a Schengeni Végrehajtási Egyezmény (a továbbiakban: SVE) 99. cikke tartalmazza, ugyanakkor hazai jogunkban eddig nem került meghatározásra, ezért a rendőrség nem tudott leplezett figyelésre irányuló figyelmeztető jelzéseket elhelyezni a rendszerben. Ebből kifolyólag szükség van a hazai szabályozás uniós kompatibilitásának megteremtésére, amely a SIS tv. mellett szükségessé teszi a Rendőrségről szóló 1994. évi XXXIV. törvény (a továbbiakban: Rtv.), valamint a Vám- és Pénzügyőrségről szóló 2004. évi XIX. törvény (a továbbiakban: VPtv.) módosítását is, annak érdekében, hogy a leplezett figyelésre irányuló figyelmeztető jelzésre vonatkozó találat esetén teendő intézkedésekre vonatkozó szabályok megalkotásra kerüljenek. Leplezett figyelésre irányuló figyelmezető jelzés elhelyezésének a nemzetbiztonsági szolgálatok által történő kezdeményezését az SVE 99. cikk (3) bekezdése lehetővé teszi, amely lehetőség megteremtését a nemzetbiztonsági szolgálatoknak a bűnüldözésben és felderítésben - elsősorban a terrorizmus tekintetében - történő közreműködése szükségessé teszi. Ezért a törvény e tekintetben a SIS tv. és a nemzetbiztonsági szolgálatokról szóló 1995. évi CXXV. törvényt (a továbbiakban: Nbtv.) együttes kiegészítését tartalmazza.

3. A törvény enyhíti a beutazási és tartózkodási tilalmakhoz kapcsolódó, a SIS tv.-re vonatozó szabályokat is. A harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) és a SIS tv. értelmében ugyanis az állam által megtérítési kötelezettséggel megelőlegezett költség vissza nem térítése miatt is lehetőség van a SIS-ben beutazási tilalomra irányuló figyelmeztető jelzést elhelyezni. A SIS tv. célja rendészeti érdekek érvényesítése, az SVE 96. cikke rendészeti szempontok alapján teszi lehetővé a beutazási tilalomra irányuló figyelmeztető jelzések elhelyezését, ezért a hatályos magyar szabályozás nem áll összhangban az egyezménnyel. A módosítást követően a fenti esetben a hazai beutazási és tartózkodási tilalmakat tartalmazó adatbázisban lehet csak nyilvántartani az érintett személyeket, azonban ez a tilalom nem terjedhet ki a teljes schengeni térségre.

4. A szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvényben (a továbbiakban: Szmtv.), valamint a Harmtv.-ben az elveszett, ellopott okmányokkal kapcsolatos eljárást érintő módosítás célja, hogy a szabályozás összhangban legyen a SIS tv. alapján kialakított gyakorlattal. E szerint az ilyen okmányokkal kapcsolatos adatok közvetlenül az idegenrendészeti nyilvántartásból kerülnek a SIS tv.-be és azok körözését pedig indokolt esetben a rendőrség és nem az idegenrendészeti hatóság rendeli el. Ezért biztosítani kell, hogy a körözési rendszert kezelő szerv részére is rendelkezésre álljanak az ellopott, elveszett okmányokkal kapcsolatos adatok, mely egy rendszeres adatkapcsolatot feltételez a két nyilvántartás között.

5. Az Alkotmánybíróság a 132/2008. (XI. 6.) AB határozatban hatályon kívül helyezte a rendőrségi fogdák rendjéről szóló 19/1995. (XII. 13.) BM rendelet 16. § (1) bekezdését tekintettel arra, hogy az Alkotmány 8. § (2) bekezdése szerint az alapvető jogokra és kötelességekre vonatkozó szabályokat minden esetben törvénynek kell megállapítania.

Az Rtv. módosítása tartalmazza azon törvényi szintű szabályokat is, amelyek szükségesek ahhoz, hogy a rendőrségi fogdába történő befogadáskor az élet vagy a testi épség védelme, valamint bűncselekmény megelőzése érdekében a fogvatartott teste - a testüregekre is kiterjedően - átvizsgálható legyen.

6. A FRONTEX keretében megvalósuló együttműködés kapcsán több esetben problémaként merült fel az, hogy az akcióban részt venni kívánó államok határrendészeti feladatot ellátó szervének tagjai a saját szolgálati fegyverüket kívánták az akcióban felhasználni. Azonban az Rtv. hatályos szabályai ezt nem teszik lehetővé, ezért annak módosítása indokolt annak érdekében, hogy a határrendészeti feladatokat ellátó szerv tagja szerinti államban rendszeresített kényszerítő eszköz vagy lőfegyver is alkalmazható legyen, illetve annak érdekében, hogy a Magyarországon átutazó, a FRONTEX keretében megvalósuló közös akcióban résztvevők maguknál tarthassák kényszerítő eszközeiket, lőfegyverüket.

7. A hozzátartozók közötti erőszak miatt alkalmazható távoltartásról szóló 2009. évi LXXII. törvény (a továbbiakban: Hektv.) alkalmazhatósága érdekében szükséges az Rtv.-ben az előállítás lehetőségének biztosítása, illetve a megfelelő adatkezelési szabályok megteremtése.

8. Az előterjesztés elfogadásának további célja az Európai Unió vízuminformációs rendszere (VIS) hazai működtetéséhez és a kijelölt magyar hatóságoknak az adatbázishoz való hozzáféréséhez szükséges jogharmonizáció. Ennek bővebb indokolását az alábbiak foglalják össze.

B/I.

1. Az ún. közösségi vízumrendelet (539/2001/EK tanácsi rendelet) I. Melléklete (ún. pozitív lista) alapján jelenleg is több mint 120 ország állampolgárai minősülnek vízumkötelesnek az Európai Unió (EU) tagországaiba történő beutazáskor. Következésképen az Unió területére igen nagy számban érkeznek olyan harmadik országbeli állampolgárok, akik csak érvényes - schengeni vagy ebből az együttműködésből kimaradó néhány tagország (Egyesült Királyság, Írország, Dánia, Ciprus és a két 2007-ben csatlakozott új tagállam) által nemzeti hatáskörben kiállított - vízummal léphetnek be az EU tagállamainak területére. 2008-ban a schengeni tagállamok diplomáciai és konzuli képviseletei közel 13.3 millió vízumot adtak ki világszerte, a külső határokat pedig több tízmillió vízumkötelezett harmadik országbeli állampolgár lépte át a tavalyi évben. Ezen évente tízmilliós nagyságrendű vízumköteles személytömeg egységes kezelése csak egy uniós szintű, központi adatbázis üzemeltetésével lehetséges.

2. A közösségi intézménynek e tárgykörben 2001-ben fogalmazták meg először célkitűzéseiket. 2001. szeptember 20-án a Tanács következtetéseket fogadott el, amelyekben foglaltakat az EU legfőbb politikai irányvonalát és az Unió fejlődéséhez szükséges impulzusukat megadó Európai Tanács 2002. júniusi sevillai, 2003. júniusi thesszaloniki, majd 2004. márciusi brüsszeli ülésének következtetései emelték be az európai döntés-előkészítés főáramába. Ezek alapján a vízumadatok tagállamok közötti cseréjét kezelő rendszer; az ún. vízuminformációs rendszer (VIS) létrehozása a szabadságon, a biztonságon és a jog érvényesülésén alapuló térség létrehozására irányuló uniós szakpolitikák egyik lényegi, prioritást élvező kezdeményezésévé vált.

Első jogalkotási aktusként megszületett a 2004/512/EK tanácsi határozat, amely a VIS informatikai-technológiai fejlesztéséhez és felállításához szükséges jogalapot biztosítja. E határozat szerint a VIS egy centralizált architektúrán alapul, és egy központi információs rendszerből (a strasbourg-i székhelyű Központi Vízuminformációs Rendszer - CS-VIS), a tagállamok megfelelő illetékes nemzeti hatóságaival kapcsolatot biztosító tagállami interfészekből (Nemzeti Interfész - NI-VIS), valamint a Központi Vízuminformációs Rendszer és a Nemzeti Interfészek közötti kommunikációs infrastruktúrából áll. A Közösség és a tagállamok közötti feladatmegosztásra tekintettel a Központi Vízuminformációs Rendszert, a tagállamokban megtalálható Nemzeti Interfészeket, valamint a Központi Vízuminformációs Rendszer és a Nemzeti Interfészek közötti kommunikációs infrastruktúrát az Európai Bizottság fejlesztette ki. A nemzeti infrastruktúrák adaptációja (kifejlesztése) pedig a tagállamok feladata.

Ezt követően szükség volt a VIS céljainak, működőképességének és feladatainak meghatározására, továbbá a tagállamok közötti vízumadatok cseréjére vonatkozó feltételek és eljárások megállapítására annak érdekében, hogy megkönnyítsék a vízkérelmek elbírálását és a kapcsolódó határozatokat.

3. A fenti célok megvalósítására, következő lépésként fogadta el az Európai Parlament és a Tanács a vízuminformációs rendszerről (VIS) és a rövid távú tartózkodásra jogosító vízumokra vonatkozó adatok tagállamok közötti cseréjéről (VIS-rendelet) szóló, 2008. július 9-i 767/2008/EK rendeletet (a továbbiakban: VIS rendelet).

A VIS rendelet célja, hogy a vízumkérelmekre és az ezekkel kapcsolatos határozatokra vonatkozó adatok tagállamok közötti cseréjének megkönnyítése révén javítsa a közösségi vízumpolitika végrehajtását, a konzuli együttműködést és a központi vízumhatóságok közötti konzultációt. Mindezt annak érdekében, hogy gördülékenyebbé tegye a vízumkérelmezési eljárást, megakadályozza a „vízum shoppingot”, megkönnyítse a visszaélések elleni küzdelmet, valamint a külső határátkelőhelyeken a tagállamok területén végzett határellenőrzéseket. A VIS segítséget nyújt az olyan személyek azonosításában, akik esetleg nem, vagy már nem teljesítik a tagállamok területére történő beutazásra, az ottani tartózkodásra vagy letelepedésre vonatkozó feltételeket, megkönnyíti a Dublin II. rendelet (343/2003/EK tanácsi rendelet) alkalmazását, valamint hozzájárul a belső biztonságát érintő fenyegetések megelőzéséhez is.

A vízumkérelmezők megbízható ellenőrzésének és azonosításának biztosításához az alfanumerikus adatokon túl szükség van a biometrikus adatok, így az arcfényképek és újdonságként az ujjnyomatok VIS-ben történő feldolgozására is. A VIS-el egy olyan adatbázis felállítására kerül sor, amelyben a schengeni vízummal beutazók biometrikus adatai (fénykép és ujjnyomat) meghatározott adatvédelmi feltételek mellett valamennyi tagállam illetékes hatósága számára hozzáférhetőek. Az adatbázis a vízumkérelemhez szükséges személyes adatokat (név, cím, foglalkozás), a vízumkérelem benyújtásának helyét, idejét, valamint valamennyi olyan döntést tartalmaz, amelyet az érintett tagállam a vízumkérelemmel kapcsolatban meghozott. A VIS az Unió harmadik legnagyobb adatbázisa a Schengeni Információs Rendszer és a menedékjogot kérőket nyilvántartó EURODAC rendszer után, körülbelül évi 20 millió schengeni vízumigénylő személyes és biometrikus adatait fogja tárolni ötéves visszatartási időszakkal.

A vízumkérelmezőtől tehát a külképviseleten ujjnyomatot vesznek, majd ezt a határon verifikálják (kivételes esetben, a határon kérelmezett és kiállított vízumoknál az ujjnyomat vétel is a határon történik). A rendszer így megnehezíti a visszaéléseket, és egyszerűbbé teszi a külső határoknál történő ellenőrzést is: ezzel a módszerrel ugyanis kiszűrhető, hogy valaki más vízumával lépjen be, más módon hamisított vagy meghamisított vízummal jelentkezzen belépésre a schengeni külső határszakaszon, vagy beutazási és tartózkodási tilalom hatálya alatt, esetleg más személyazonosságával jusson be az Európai Unió területére. Garanciális okokból a VIS-ben tárolt személyes adatok csak addig őrizhetők meg, amíg az a rendszer céljai érdekében szükséges, de legfeljebb öt évig. Ezen adattárolási időszak biztosítja, hogy az előző kérelemre vonatkozó adatok figyelembe vehetők legyenek a vízumkérelem elbírálásához, illetve azon illegális bevándorlók dokumentálásához, akik bizonyos időszakban vízumot kérelmeztek.

4. A VIS rendelet 5. cikke rögzíti az adatbázisba felvihető adatok kategóriáit (pl. meghatározott alfanumerikus adatok, fényképek, ujjnyomatok), majd a következő cikk leszögezi: ezen adatokhoz a beviteli, módosítás vagy törlési célú hozzáférés kizárólag a tagállamok vízumhatóságainak van fenntartva, míg a betekintési célú hozzáférésre más hatóságok is jogosultak (pl. határőrizeti szervek, menekültügyi hatóságok). Ezeket hatóságokat a tagállamok jelölik ki, s minderről értesítik a Bizottságot.

A VIS rendelet II. fejezete az adatok vízumhatóságok által történő beviteléről és használatának szabályairól rendelkezik. Ennek körében meghatározza a kérelem alapján történő adatbeviteli eljárás szabályait (ez a vízumhatóságok feladata), a kérelem beviteli adatait, a vízum kiállítása esetén egyéb kiegészítő adatokat (pl. vízum típusa, vízumbélyeg száma, a vízumot kiállító hatóság, a vízum érvényességi ideje és lejárta, a vízum által engedélyezett tartózkodási idő stb.), illetve ez utóbbihoz hasonlóan további kiegészítő adatok felvitelét az eljárás megszüntetése, a vízumkérelem elutasítása, a vízum megsemmisítése vagy visszavonása, illetőleg meghosszabbítása esetén (10-14. cikkek).

A VIS-nek a kérelem elbírálásához való használatát, a betekintésre és okmánykérésre vonatkozó eljárási szabályokat, valamint bizonyos VIS-ben tárolt adatoknak jelentésekhez és statisztikákhoz való felhasználását a 15-17. cikkek szabályozzák.

A VIS rendelet III. fejezete a vízumhatóságokon kívül más hatóságoknak a VIS-hez keresési célból történő hozzáférését rendezik. Minden esetben szigorúan érvényesül a célhoz kötöttség elve, azaz csak a hatáskörükbe tartozó célból konzultálhatnak a rendszerrel (pl. vízumbirtokos, illetve a beutazásra, tartózkodásra vagy letelepedésre vonatkozó feltételeket nem vagy már nem teljesítő személyek személyazonosságának, a vízum eredetiségnek megállapítására, vagy a menedékjogi kérlelem elbírálásáért felelős tagállam meghatározására). Ezek a hatóságok a külső határátkelőhelyen ellenőrzést végző szervek (18. cikk), a tagállamok területére történő beutazásra, tartózkodásra és letelepedésre vonatkozó feltételek teljesülését ellenőrző illetékes hatóságok (19-20. cikkek), valamint a menekültügyi hatóságok (21-22. cikkek).

Az adatok tárolásának és módosításának részletszabályait (kérelemfájlok megőrzése öt évig, módosíts esetén a felelős tagállam kijelölése, adatok törlésének előrehozása stb.) a VIS rendelet IV. fejezete tartalmazza, míg az üzemeltetési igazgatás, a központi VIS helye (elsődleges CS-VIS: Strasbourg, tartalék: Sankt Johann im Pongau), a nemzeti rendszerekkel való kapcsolattartás; a harmadik országokkal vagy nemzetközi szervezetekkel való adatközlés szabályai, az adatbiztonság sztenderdjei, a kötelező nyilvántartás-vezetés, végül az alkalmazandó szankciók az V. fejezetben kaptak helyet.

A közösségi jogalkotó külön fejezetet szentelt az adatvédelemnek (VII. fejezet). Ennek alapján a kérelmezőket tájékoztatási jog illeti meg - többek között - az adatkezelő személyéről, az adatkezelési célról, az adat megőrzési idejéről stb. Mindenkinek jogában áll továbbá tudomást szerezni a VIS-ben rögzített, hozzá kapcsolódó adatokról; a személyére vonatkozó téves ténybeli adatokat kijavíttatni; vagy a személyére vonatkozó, jogellenesen tárolt adatokat töröltetni (38. cikk). Amennyiben ezeket valamely tagállam illetékes hatósága visszautasítja, jogorvoslati lehetőségeket kell biztosítani kereset benyújtására vagy panasztételre (40. cikk).

A VIS rendelet 41. cikke szerint minden tagállamnak egy független nemzeti felügyeleti hatóságot kell kijelölni (Magyarországon ez az adatvédelmi biztos lesz), amely ellenőrzi a személyes adatok feldolgozásának törvényességét. Ezen felül a személyes adatok VIS-ben történő feldolgozása tekintetében valamennyi tagállam kijelöli azt a hatóságot, amely a 95/46/EK irányelv 2. cikk d) pontjával összhangban adatkezelőnek tekintendő, és amely az e tagállam általi adatfeldolgozásért központilag felelős. E hatóság adatait a tagállamok közlik a Bizottsággal. Az igazgató hatóság - amely az első időszakban a Bizottság - e rendelettel kapcsolatos adatfeldolgozó tevékenységét pedig az európai adatvédelmi biztos ellenőrzi (42. cikk).

Végül a VIS rendelet VII. fejezete a záró és speciális, többlépcsős hatályba léptető rendelkezéseket tartalmazza, továbbá rendszeres figyelemmel kísérő és értékelő mechanizmust állít fel.

5. A VIS technikailag úgy működik, hogy a Központi Vízuminformációs Rendszert összekötik a tagállamok nemzeti rendszereivel annak érdekében, hogy lehetővé váljon a tagállamok illetékes hatóságai számára a vízumkérelmekre és a kiadott, elutasított, megsemmisített, visszavont és meghosszabbított vízumokra vonatkozó adatok feldolgozása. Egy, legfeljebb öt éves átmeneti időszak folyamán a Bizottság felel a központi VIS-nek, a Nemzeti Interfészeknek, valamint a központi VIS és a Nemzeti Interfészek közötti kommunikációs infrastruktúra egyes részeinek üzemeltetési igazgatásáért, de hosszú távon létre fognak hozni egy állandó igazgató hatóságot, amely a felsorolt feladatok ellátásáért felel.

Jelenleg a Közös Konzuli Utasításokban (KKU) szabályozzák, hogy a külképviseletek a vízumkérelmezők adatait hogyan viszik be a rendszerbe, miként módosíthatják, törölhetik, azokba ki és milyen eljárás során tekinthet bele. A KKU-nak a 390/2009/EK európai parlamenti és tanácsi rendelettel megállapított III. rész új 1.2. pont a) alpontja értelemében „a biometrikus azonosítók felvételét a diplomáciai vagy konzuli képviselet, illetve a határokon történő vízumkiadásért felelős hatóságok képesített és szabályszerűen felhatalmazott személyzete végzi. A diplomáciai vagy konzuli képviseletek felügyelete mellett a biometrikus azonosítókat a tiszteletbeli konzul vagy a [...] külső szolgáltató képesített és szabályszerűen felhatalmazott személyzete is felveheti.” Ugyanakkor „az adatokat a VIS-be csak a szabályszerűen felhatalmazott konzuli személyzet rögzítheti.” A KKU helyére a 2010. április 5-én hatálya lépő Közösségi Vízumkódex fog lépni (2009. szeptember 15-én jelent meg az Európai Unió Hivatalos Lapjában), amely fenntartja a korábbi idevágó szabályozást.

6. Az összeurópai vízuminformációs adatbázis megteremtésének szükségességét az is alátámasztja, hogy a beutazók között nem csak feddhetetlen előéletű és nem csak jogkövető személyek találhatók, hanem nagy arányban érkeznek az EU területére biztonsági kockázatot jelentő személyek is (pl. bűnözők, terrorista szervezetek tagjai), akiknek kiszűrése közös európai érdek, s erre minden rendelkezésre álló eszközt meg kell ragadni. Noha a VIS egy olyan információs rendszer, amelyet elsődlegesen az európai vízumpolitika alkalmazása érdekében, és nem bűnüldözési eszközként fejlesztettek ki, egy ilyen mennyiségű információt tartalmazó adatbázist a bűnüldözésre szakosodott tagállami szervek számára is hasznosítható; az abban tárolt adatok segítséget nyújthatnak egyes bűncselekmények felderítésében és megelőzésében. Mindazonáltal nem minden bűncselekmény okán indokolt az adatokhoz hozzáférést biztosítani, hanem kizárólag a társadalomra legveszélyesebbek nyomozása, illetve megelőzése érdekében (pl. terrorizmus, más súlyos bűncselekmények), mivel ezek azok, amelyeknél a teljes körű és naprakész információk mielőbbi megszerzése elengedhetetlen a sikeres felderítés érdekében.

7. A fentiekkel összhangban 2005. március 7-i ülésén a Tanács elfogadta azokat a következtetéseket, amelyek szerint „a belső biztonság és a terrorizmus elleni küzdelem fejlesztése céljának teljes mértékű elérése érdekében’ a tagállamok belső biztonságért felelős hatóságai számára biztosítani kell a VIS-hez történő hozzáférést „a bűncselekmények - beleértve a terrorcselekményeket és a terrorfenyegetést is - megelőzésével, felderítésével és kivizsgálásával összefüggő kötelezettségeik teljesítése során, azzal a feltétellel, hogy szigorúan be kell tartani a személyes adatok védelmére vonatkozó szabályokat”. Azon felül, hogy a tagállamok kijelölt hatóságai számára betekintés céljából történő hozzáférést kell biztosítani ezekhez az adatokhoz, a bűncselekmények megelőzésének, elemzésének és kivizsgálásának az Unió egész területén való támogatásával az Europol is kulcsfontosságú szerepet játszik a tagállamok hatóságainak a határokon átnyúló bűnözés kivizsgálásában folytatott együttműködése tekintetében. Következésképpen az Európai Tanács megállapította: feladatainak keretében és az Európai Rendőrségi Hivatal létrehozásáról szóló, 1995. július 26-i egyezménynek megfelelően az Europol számára szintén hozzáférést kell biztosítani a VIS-adatokhoz.

8. Említett célok megvalósítására megszületett a vízuminformációs rendszerhez (VIS) a tagállamok kijelölt hatóságai, valamint az Europol számára a terrorcselekmények és egyéb súlyos bűncselekmények megelőzése, felderítése és kivizsgálása érdekében, betekintés céljából történő hozzáférésről szóló, 2008. június 23-i 2008/633/IB tanácsi határozat (a továbbiakban: VIS határozat). Mivel a VIS rendelet első pilléres - közösségiesített - területet szabályoz, ezért szükség volt egy olyan jogforrás megalkotására is, amely lehetőséget teremt a büntető ügyekben folytatott rendőrségi és igazságügyi együttműködésben (III. pillér) érintett szerveknek az adatbázisban történő keresésre. A VIS határozat tehát oly módon egészíti ki a VIS rendeletet, hogy III. pilléres jogi eszközként jogalapot teremt az Európai Unióról szóló szerződés (a továbbiakban: EUSZ) VI. címe alapján a kijelölt tagállami hatóságok és az Europol számára a VIS-hez történő betekintés céljából történő hozzáféréshez.

9. A VIS határozat fogalom-meghatározása szerint terrorcselekménynek minősülnek azok a nemzeti jog szerinti bűncselekmények, amelyek megfelelnek a terrorizmus elleni küzdelemről szóló, 2002. június 13-i 2002/475/IB tanácsi kerethatározat 1-4. cikkeiben említett bűncselekményeknek, vagy azokkal egyenértékűek, míg a súlyos bűncselekmények azok a bűncselekmények, amelyek megfelelnek az európai elfogatóparancsról és a tagállamok közötti átadási eljárásokról szóló 2002/584/IB kerethatározat 2. cikke (2) bekezdésében említett bűncselekményeknek, vagy azokkal egyenértékűek (pl. szándékos emberölés, súlyos testi sértés, emberrablás, személyi szabadságtól való jogellenes megfosztás és túszejtés, rasszizmus és idegengyűlölet) [2. cikk (1) bekezdés c) és d) pontok].

A határozat értelmében a tagállamoknak ki kell jelölniük illetékes hatóságaikat és azokat a központi hozzáférési ponto(ka)t, amelyeken keresztül a hozzáférés történik a rendszerhez [3. cikk (2) bekezdés]. E listát 2008. december 2-ig kellett megküldeni a Bizottságnak és a Tanács Főtitkárságának [Magyarország az előírt határidőre az előzetes egyeztetéseknek megfelelően a Rendőrséget, a Vám-és Pénzügyőrséget, a Nemzetbiztonsági Hivatalt és az Információs Hivatalt notifikálta. A közigazgatási egyeztetés során megegyezés született továbbá arról, hogy a Katonai Biztonsági Hivatal is kap hozzáférést a VIS-hez. Megjegyzendő, hogy az említett notifikáció indikatív, a VIS határozat értelmében a tagállam nyilatkozatát bármikor módosíthatja, vagy másik nyilatkozattal válthatja fel [3. cikk (3) bekezdés].

Ezen felül nemzeti szinten listát kell vezetni a kijelölt hatóságok azon operatív egységeiről, amelyek az európai elfogatóparancsról és a tagállamok közötti átadási eljárásokról szóló, 2002. június 13-i, 2002/584/IB tanácsi kerethatározatban említett terrorcselekmények és egyéb súlyos bűncselekmények megelőzése, felderítése és kivizsgálása érdekében megfelelő engedéllyel rendelkeznek a VIS-adatokhoz való hozzáféréshez [3. cikk (5) bekezdés]. E funkció kapcsán döntő jelentőségű annak biztosítása, hogy a kellően feljogosított, a VIS-hez hozzáférési jogosultsággal rendelkező alkalmazottak köre azokra korlátozódik, akiknek az adatokat ismerniük kell, és akik az adatbiztonságról és az adatvédelmi szabályokról kellő ismeretekkel rendelkeznek [3. cikk (6) bekezdés].

A VIS-hez való hozzáférés iránti kérelmeket a kijelölt hatóságokon belüli operatív egységeknek a központi hozzáférési pontokhoz kell intézniük. A 4. cikk szerint a nemzeti operatív egységek a VIS-hez való hozzáférés céljából írásban vagy elektronikus úton - kivételesen sürgős esetben akár szóban - indokolással ellátott kérelmet nyújtanak be az említett központi hozzáférési pontokhoz. Ezután a központi hozzáférési pontok ellenőrzik, hogy a hozzáférés minden feltétele teljesül-e, majd feldolgozzák a VIS-hez való hozzáférés iránti kérelmeket. Kivételesen sürgős esetben a központi hozzáférési pontok azonnal feldolgozzák a kérelmet, és csak ezt követően kezdik meg az ellenőrzést.

A kijelölt nemzeti hatóságok betekintés céljából a hatáskörükön belül férhetnek hozzá a VIS-hez, amennyiben a VIS határozat 5. cikkében foglalt feltételek teljesülnek. A VIS-be való betekintésre kizárólag a kérelemfájlban szereplő, meghatározott VIS-adatok valamelyikével végzett keresés útján kerülhet sor (ilyen adatok pl. vezetéknév, utónevek; nem; születési idő, hely és ország; jelenlegi állampolgárság és a születéskori állampolgárság az úti okmány típusa és száma, a kiállító hatóság; ujjnyomatok; a vízum típusa és a vízumbélyeg száma stb.). Találat esetén pedig további adatkategóriák „nyílnak meg” hozzáférésre: a vízumkérdőívről származó egyéb adatok; fényképek; bármely korábban kiadott, elutasított, megsemmisített, visszavont és meghosszabbított vízummal kapcsolatos adat [5. cikk (3) bekezdés].

A nemzeti kontaktpontok mellett külön szabályozás vonatkozik az Europol hozzáférési feltételeire (7. cikk), amelyek konkrétan az Europol általános, stratégiai vagy speciális elemzései céljából, továbbá az Europol meghatározott feladatainak elvégzéséhez szükségesek. Az Europol-ra is vonatkozik az a kötelezettség, hogy ki kell jelölnie egy központi hozzáférési pontot, mivel csak ennek az alkalmazottai férhetnek hozzá a VIS rendszerhez, de az így megszerzett adatok feldolgozását is csak az adatot bevivő tagállam beleegyezésével végezhetik el.

A személyes adatok védelmét külön, terjedelmes cikkben biztosítja a VIS határozat (8. cikk). A betekintett személyes adatok feldolgozására a VIS határozat szabályai, valamint a betekintés szerinti tagállam nemzeti joga vonatkozik (ez utóbbinak legalább olyan sztenderdet kell elérnie, amely megfelel az Európa Tanácsnak az egyének személyes adataik gépi feldolgozása során való védelméről szóló 1981. évi Egyezményéből és annak 2001. évi Kiegészítő Jegyzőkönyvéből fakadó adatvédelmi szintnek, valamint figyelembe veszi az Európa Tanács Miniszteri Bizottságának a személyes adatoknak a rendőrségi ágazatban való felhasználása szabályozására irányuló R(87)15. ajánlását is). Az adatfeldolgozást független nemzeti hatóságnak kell felügyelnie (legalább négyévente ellenőrzési kötelezettsége van), az Europol általi feldolgozást pedig az Europol Egyezményben alapított független, közös felügyeleti szerv kíséri figyelemmel.

A személyes adatok védelme és különösen az automatikus hozzáférés kizárása érdekében a VIS-adatok feldolgozása csak eseti alapon lehetséges. Ilyen konkrét esetről van szó különösen akkor, ha a betekintési célú hozzáférés egy meghatározott eseményhez vagy egy súlyos bűntettel összefüggő veszélyhez kapcsolódik, vagy egy olyan személyhez, illetve személyekhez, aki(k)ről megalapozottan feltételezhető, hogy terrorcselekményeket vagy egyéb súlyos bűncselekményeket fog(nak) elkövetni vagy követett/követtek el, vagy ilyen személlyel/személyekkel jelentős kapcsolatot tart(anak) fenn. A kijelölt hatóságok és az Europol ennélfogva kizárólag akkor folytathat keresést a VIS-ben tárolt adatok között, ha megalapozottan feltételezik, hogy ez a keresés olyan információkkal szolgál majd, amelyek érdemben segítik őket egy súlyos bűncselekmény megelőzésében, felderítésében vagy kivizsgálásában.

Az adatbiztonság garantálását szolgálja, hogy tagállamoknak el kell fogadniuk a VIS-ből e határozat értelmében történő adatlehívás során és a továbbiakban tárolt adatok tekintetében a szükséges biztonsági intézkedéseket (9. cikk). Amennyiben pedig egy személyt vagy egy tagállamot kár ért valamely jogszerűtlen feldolgozási művelet vagy a VIS határozattal összeegyeztethetetlen tevékenység következtében, a felelős tagállamtól kártérítésben kell részesülnie (kivéve, ha az érintett tagállam bizonyítani tudja, hogy a kár alapjául szolgáló eseményért nem felelős) (10. cikk). Végül az adatvédelmi tárgyú rendelkezésekhez sorolható a VIS határozat szankciók bevezetést előíró 12. cikke: ennek alapján a tagállamoknak meg kell tenniük a szükséges intézkedéseket annak biztosítására, hogy a VIS-be bevitt adatok közösségi jogot sértő felhasználása hatékony, arányos és visszatartó erejű szankciókkal legyen büntetendő.

Mindenkinek jogában áll a személyére vonatkozó téves ténybeli adatokat kijavíttatni, vagy a személyére vonatkozó, jogellenesen tárolt adatokat töröltetni. Az érintett személyeknek a VIS-ből a VIS határozatnak megfelelően lekért, rájuk vonatkozó adatokhoz való hozzáférését az adott tagállam nemzeti jogával összhangban kell gyakorolni, a hozzáférési kérelem benyújtását követően 60 napon belül azonban az érintettet tájékoztatni kell (14. cikk). E követelmények teljesülését a személyes adatok védelméről, és a közérdekű adatok nyilvántartásáról szóló, 1992. évi LXIII. törvény 12-15. §-ai biztosítják.

A 15. cikk előírja továbbá, hogy tagállamoknak és az Europol-nak a VIS-hez való, betekintési célú hozzáférésből származó, az adatok feldolgozásával kapcsolatos minden műveletről nyilvántartást kell vezetniük. Ennek kötelező adattartalmát a VIS határozat meg is határozza (pl. vonatkozó nemzeti ügyiratszám; a hozzáférés dátuma és pontos időpontja; a betekintésre használt adatok; a megtekintett adatok típusa stb.).

A VIS határozat végrehajtásának, gyakorlati érvényesülésének értékelésére két mechanizmust is rendszeresít a norma: egyfelől az igazgató hatóságnak kétévente jelentést kell benyújtania a VIS határozat szerinti technika működéséről az Európai Parlament, a Tanács és a Bizottság részére. E jelentés a VIS-nek a Bizottság által előzetesen meghatározott minőségi mutatók tekintetében nyújtott teljesítményével kapcsolatos információkat tartalmazza. Másfelől a VIS működésének elindulását követően három évvel, majd minden negyedik évben a Bizottság elkészíti a vízuminformációs rendszer VIS határozat szerinti átfogó értékelését.

B/II.

1. A VIS rendelet 2008. szeptember 2-án lépett hatályba. A VIS rendelet 51. cikk (2) bekezdése azonban maga a rendszer tényleges alkalmazását egy későbbi időponthoz köti, mikor továbbutal a 48. cikk (1) bekezdésre, amely szerint „A Bizottság meghatározza azt az időpontot, amikor a VIS elkezdi működését (VIS is to start operations)”. A VIS rendeletet és az annak alapján kiépített adatbázist tehát csak a technikai feltételek megteremtése után - valószínűleg 2010 szeptemberétől - kell alkalmazni, amiről a Bizottság fogja tájékoztatni a tagállamokat. A VIS MAIL funkció (a Helyi Konzuli Együttműködéshez kapcsolódó levelező funkció - pl. korlátozott területi érvényességgel kiadott vízumokról szóló értesítések, migrációs veszélyre vonatkozó felhívások, adatkérések stb. áramoltatására) a tervek szerint a VIS beindulásával egy időben válik alkalmazhatóvá, amely a teljes lefedettség elérése után átveszi a VISION konzultációs funkcióját.

A VIS határozat formálisan szintén 2008. szeptember 2-án lépett hatályba, ugyanakkor alkalmazásának (azaz a kijelölt hatóságok VIS-hez történő hozzáférésének biztosítása) időpontja szintén a Bizottság által megállapított határidőtől - a VIS rendelet „hatálybalépéséről és teljes körű alkalmazásáról” szóló tájékoztatástól - függ. Ezt az időpontot VIS rendelet alkalmazásának megkezdését követően a Tanács egyhangúlag állapítja meg, mely időpontot a Tanács Főtitkársága közzéteszi majd az Európai Unió Hivatalos Lapjában.

2. A VIS rendelet 48. cikke határozza meg a VIS alkalmazásának road-map jellegű, régióról régióra történő bevezetését. A 2005. december 2-i tanácsi következtetésekkel összhangban az észak-afrikai és a közel-keleti régióban található konzuli képviseleteken kell megkezdeni a VIS kiépítését, amely működésének céldátuma 2010 ősze. A kiépítés megkezdését követően az első régióban található konzuli képviseleteknek a VIS rendelet 5. cikk (1) bekezdésében említett adatokat e régió valamennyi vízumkérelmezőjének az esetében össze kell gyűjteniük, illetve továbbítaniuk kell. Ezek az adatok a vízumkérelmezők ujjnyomatait is tartalmazzák. A Bizottság meghatározza azt az időpontot, amelytől fogva valamennyi egyéb régióban is kötelezővé válik a VIS rendelet 5. cikk (1) bekezdésében említett adatoknak - így a vízumkérelmezők ujjnyomatainak - a továbbítása.

A fokozatos regionális kiépítés, illetve a VIS rendelet 48. cikkének (3) bekezdésében említett lehetőség következtében az alábbi típusú vízumok lesznek forgalomban

a) olyan régiókban kibocsátott - így általában ujjnyomatot tartalmazó - vízumok, amelyekre kiterjed a VIS kötelező alkalmazása;

b) olyan régiókban kibocsátott vízumok, ahol a kiépítés még nem kezdődött el, azonban egy vagy több tagállam megkezdte az adatok - így az ujjnyomatok - összegyűjtését, illetve az adatoknak a VIS-be történő bevitelét;

c) olyan régiókban kibocsátott vízumok, ahol a kiépítés még nem kezdődött el, azonban egy vagy több tagállam megkezdte az adatok - kivéve az ujjnyomatok (vagyis csak az alfanumerikus adatok és fényképek) - összegyűjtését, illetve az adatoknak a VIS-be történő bevitelét;

d) olyan régiókban kibocsátott vízumok, ahol a kiépítést még nem kezdték meg a tagállamok, amelyek az adatok összegyűjtéséhez, illetve az adatoknak a VIS-be történő beviteléhez sem fogtak hozzá;

e) a VIS rendelet alkalmazását megelőzően kibocsátott vízumok.

A tervek szerint az észak-afrikai régióban a vízumkiadáskor a VIS alkalmazásának megkezdésétől számított 20. naptól (várhatóan 2010 késő őszén) a határellenőrzésben az EU valamennyi külső határán az alapos ellenőrzés során kötelezővé válik a VIS-ben való lekérdezés; egyelőre csak a vízumbélyeg sorszáma alapján. A külképviseleteken a vízumkiadásban 2010 folyamán összesen 7 fázisban régiónként haladva teljes körűvé válna a VIS alkalmazása. Az egyes régiókról mindig a tagállamok konszenzusával születik majd döntés (mindazonáltal a további régiókra történő kiterjesztés nagymértékben annak a függvénye, hogy valamennyi tagállam külképviselete technikailag készen álljon a VIS alkalmazására).

Következő fázisként 2012 folyamán a határátkelőhelyeken - a vízumbélyeg sorszámának beolvasása mellett - meg kell kezdeni az ujjnyomat alapján történő lekérdezéseket is. A tagállamok ugyanakkor ezen időpontot megelőzően legalább a VIS rendelet 5. cikk (1) bekezdés a) és b) pontjaiban említett alfanumerikus adatok és fényképek rögzítésével az egyéb régiók bármelyikében megkezdhetik az adatok összegyűjtését, illetve azoknak a VIS-be történő továbbítását. A VIS-t összesen 12 ezer helyen használják, amennyiben mindenhol kiépül az Unióban és a világszerte a konzulátusokon.

Magyarországon a VIS kiépítéséért két szerv a felelős: a Külügyminisztérium a konzulátusok tekintetében, valamint az Igazságügyi és Rendészeti Minisztérium irányítása alatt működő Bevándorlási és Állampolgársági Hivatal (a továbbiakban: BÁH) pedig a magyar Nemzeti Interfész kiépítése és a magyar nemzeti alrendszerek összekapcsolása tekintetében.

B/III.

1. A VIS rendelet az Európai Unió I. pillérének számító Európai Közösség keretében zajló, szupranacionális jegyekkel is bíró együttműködés terméke, így másodlagos - intézmények alkotta - közösségi jogforrásnak minősül. Elfogadásának jogalapja az Európai Közösséget létrehozó szerződés (a továbbiakban: EKSZ) 62. cikk (2) bekezdés b) pontja, illetve 66. cikke.

Az EKSZ 249. cikke értelmében a rendelet általános hatállyal bír; az teljes egészében kötelező és a tagállamokban közvetlenül alkalmazandó, amely alapítószerződésbeli jellemzők mellé az Európai Bíróság esetjoga a rendeletek közvetlen hatályát is megerősítette (pl. 43/71. számú Politi-ügy [1971] EBHT 1135, 1158.; 93/71. számú Leonesio-ügy, [1972] EBHT 287.). A rendeletek tehát közvetlenül, önmaguktól „hatolnak” be és integrálódnak a nemzeti jogrendszerekbe (self-integration character); azokat a tagállamok sem részben, sem egészben nem ültethetik át vagy hirdethetik ki belső jogukban (lásd pl. 34/73. számú ügy, Fratelli Variola Spa v. Amministrazione delle finanze dello Stato [1973] EBHT 981.; 272/83. számú ügy, Bizottság v. Olaszország [1987] EBHT 1057.). Az Európai Bíróság joggyakorlata értelmében ugyanis a rendeletek függetlenek minden nemzeti intézkedéstől, a tagállamok nem ronthatják le annak közvetlen alkalmazandóságát a rendelet tartalmának nemzeti normában való reprodukálása útján.

Ugyanakkor, ahogy a jogharmonizációs célú jogalkotásról szóló 7001/2005. (IK 8.) IM irányelv 179-181. pontjai is megállapítják, a rendeletek is implikálhatnak bizonyos jogharmonizációs jellegű jogalkotást. Jelen esetben a VIS rendelet a tagállamokra ruház egyes végrehajtási jogköröket (pl. a tagállamoknak ki kell jelölniük illetékes hatóságaikat az adatoknak a VIS-be történő bevitele, módosítása, törlése vagy az adatok lekérdezése céljából; szankciórendszert kell kiépíteni nemzeti szinten stb.), valamint a rendelet és a magyar jog között kapcsolatot is meg kell teremteni meghatározott esetekben (pl. a Rendőrség jogosultságának rögzítése az ujjnyomatok felvételére), továbbá a rendelet által lefedett szabályozási kört érintő hatályos hazai jogszabályok módosítása (egyes rendelkezések deregulációja) is szükséges (pl. a Harmtv. 95. §-a alapján vezetett vízumnyilvántartás sorsának rendezése). Összességében megállapítható: a VIS rendelet közvetlen alkalmazandósága és közvetlen hatálya ellenére is bizonyos rendelkezésiből fakadnak olyan hazai jogalkotási feladatok, amelyek a rendelet tagállami (magyarországi) érvényesülést, illetve alkotmányossági követelményeknek való megfelelést szolgálják.

2. A VIS határozat - ahogy arra a fentiekben már utaltunk - oly módon egészíti ki a VIS rendeletet, hogy jogalapot teremt az EUSZ VI. címe alapján, azaz a III. pilléres együttműködés keretében eljáró kijelölt tagállami hatóságok és az Europol számára a VIS-hez történő betekintés céljából történő hozzáféréshez. A VIS határozat tehát nem közösségi jogforrás, hanem a tagállamok összességének az EU III. pillérében (büntető ügyekben folytatott rendőrségi és igazságügyi együttműködés) elfogadott sajátos aktusa („uniós jogi aktus”).

Elfogadásának jogalapja az EUSZ 30. cikk (1) bekezdés b) pontja, illetve 34. cikk (2) bekezdés c) pontja. A III. pilléres jogi eszközként, kormányközi együttműködésben megszülető határozatokról az EUSZ 34. cikk (2) bekezdés c) pontja ekként rendelkezik: a Tanács „határozatokat fogadhat el - a tagállamok törvényi, rendeleti és közigazgatási rendelkezéseinek közelítését kivéve - bármely egyéb olyan célból, amely [a VI. cím] célkitűzéseivel összhangban van. Ezek a határozatok kötelezőek és nem rendelkeznek közvetlen hatállyal”. Ezek a jogi aktusok olyan nemzetközi jogi normáknak tekinthetőek, amelyek klasszikus nemzetközi szerződésekkel mutatnak rokon vonásokat, azok megkötésének eljárási mozzanatai nélkül (nincs szükség a tagállamok általi aláírásra, jóváhagyásra vagy megerősítésre) és az Európai Bíróság általi felülvizsgálatuk is korlátozott [az EUSZ 35. cikk (1) bekezdése értelmében az Európai Bíróság hatáskörrel rendelkezik a határozatok érvényességére és értelmezésére vonatkozó előzetes döntések meghozatalára; ehhez azonban az kell, hogy a tagállamok külön nyilatkozatban elfogadják ezt a hatáskört. Hazánk a csatlakozási szerződés aláírása után tett ilyen nyilatkozatot a 2088/2003. (V. 15.) Korm. határozat formájában].

Ami a VIS határozatból fakadó jogharmonizációs kötelezettségeket illeti, azok nem közvetlenül jelentkeznek. Ezt a joghatást maga a fent idézett EUSZ 34. cikk (2) bekezdés b) pont zárja ki. Ennek ellenére azonban e határozat végrehajtása mégis belső jogalkotást (jogszabály-módosítást) igényel, ugyanis meg kell teremteni a kijelölt magyar hatóságoknak (Rendőrség, Vám és Pénzügyőrség, Nemzetbiztonsági Hivatal, Információs Hivatal, valamint a Katonai Biztonsági Hivatal) a határozat szerinti célokból való hozzáférésének magyar jogon belüli „lábát”, továbbá maga a határozat írja elő, hogy a tagállamoknak meg kell tenniük a szükséges intézkedéseket annak biztosítására, hogy a VIS-be bevitt adatok e határozattal ellentétes felhasználása hatékony, arányos és visszatartó erejű szankciókkal legyen büntetendő (VIS határozat 12. cikk).

A VIS határozat által előírt intézkedések a személyes adatok kezelése miatt a természetes személyek jogait és kötelezettségeit közvetlenül érintik azáltal, hogy a VIS-ben hozzáférhető személyes adatok körét jelöli ki. Ergo mindenképpen biztosítani kell, hogy a tagállami hatóságok intézkedésére a hazai jogban is megfelelő felhatalmazás, törvényi szintű jogszabályi alap álljon rendelkezésre, hogy a jogok és kötelezettségek pontos tartalma, az intézkedésre, azaz a VIS-szel való konzultációra hatáskörrel rendelkező hatóság azonosítható, illetőleg az általa kezdeményezett konzultáció, majd az azt követő eljárás (adatkezelés) nyomon követhető legyen. Az általános és korlátlan hozzáférés ugyanis azt jelentené, hogy a tagállamok által meghatározott bármely bűncselekmény esetén biztosított lenne a hozzáférés a VIS-hez, amely lényegében átlagos bűnüldözési adatbázissá alakítaná a VIS-t, és megnyitná az utat a bűnüldöző hatóságok automatikus nem korlátozott hozzáférése előtt. Ez azonban nem felelne meg az eredeti VIS elsődleges céljának, és indokolatlanul sértené a VIS-ben feldolgozott adatokkal rendelkező magánszemélyek alapvető jogait; azaz alkotmányosan nem igazolható.

A VIS-ből lekért személyes adatok kizárólag terrorcselekmény és egyéb súlyos bűncselekmények megelőzése, felderítése és kivizsgálása, valamint a büntetőeljárás céljából dolgozhatók fel, továbbá harmadik ország vagy nemzetközi szervezet számára nem továbbíthatók, illetve nem tehetők hozzáférhetővé. A személyes adatoknak a VIS határozat értelmében kijelölt hatóságok által végzett feldolgozása jogszerűségének felügyeletét a személyes adatok védelméről és a közérdekű adatok nyilvánosságáról szóló 1992. évi LXIII. törvény értelmében az adatvédelmi biztos látja el.

B/IV.

A VIS rendelet és a VIS határozat alkalmazásához és a bennük foglaltak végrehajtásához a fentiekben kifejtetteknek megfelelően több törvény - köztük kétharmados többséget igénylők - módosítása szükséges. Ezek a következők:

1. Az Rtv.-ben kell rögzíteni a Rendőrség VIS-hez való hozzáférési jogosultságát, továbbá azt, hogy a Rendőrség a határforgalom-ellenőrzés során a vízumbélyeg sorszáma alapján külön, illetve a vízumbirtokos ujjnyomatának ellenőrzésével együtt keresést végezhet a VIS-ben. A VIS rendelet egyúttal magával vonja az Rtv. módosítását a tagállamok területén, a tagállamok területére történő beutazásra, tartózkodásra és letelepedésre vonatkozó feltételek teljesülését ellenőrző illetékes hatóságok által végzett VIS-verifikáció kapcsán is. A VIS határozatból fakadóan pedig meg kell teremteni annak törvényi alapját, hogy a kijelölt nemzeti hatóságként eljáró Rendőrség a terrorizmus, illetve egyéb, külön törvényben meghatározott súlyos bűncselekmények megelőzése és nyomozása céljából - meghatározott adatkörben - konzultációt kezdeményezhessen a VIS-ben. Ez a hozzáférés a Nemzetközi Bűnügyi Együttműködési Központon (NEBEK) mint hazai kontaktponton keresztül történik.

2. Az Nbtv. módosítására a VIS határozat végrehajtása érdekében van szükség. E törvénymódosítás képezi annak alapját, hogy a kijelölt nemzeti hatóságként eljáró három szerv: a Nemzetbiztonsági Hivatal, az Információs Hivatal, továbbá a Katonai Biztonsági Hivatal a terrorizmus, illetve egyéb, külön törvény szerinti súlyos bűncselekmények megelőzése és a velük összefüggő információszerzés céljából - meghatározott adatkörben - konzultációt kezdeményezhessen a VIS-ben. Ez a hozzáférés nem közvetlenül biztosított, hanem a Nemzetbiztonsági Hivatal és az Információs Hivatal vonatkozásában a polgári titkosszolgálatokat irányító miniszteren, a Katonai Biztonsági Hivatal tekintetében pedig a honvédelemért felelős miniszteren keresztül történik. A törvény értelmében a polgári titkosszolgálatokat irányító miniszter és a honvédelemért felelős miniszter saját hatáskörben delegálja ún. központi hozzáférési pont feladatait.

3. Szintén a VIS határozat hazai implementálása teszi szükségessé az Európai Unió bűnüldözési információs rendszerei és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a továbbiakban: NEBEK tv.) módosítását. Ennek tárgya a NEBEK bűnüldözési célú konzultációra kijelölt nemzeti központi hozzáférési pontként való kijelölése, illetve a magyar kijelölt hatóságok NEBEK-el való együttműködése eljárásrendjének meghatározása, ideértve a NEBEK ezzel kapcsolatos feladatait (pl. nyilvántartás vezetése).

4. A VPtv.-t úgy kell módosítani, hogy a VIS határozat szerinti kijelölt nemzeti hatóságként eljáró Vám- és Pénzügyőrség külön törvényben meghatározott súlyos bűncselekmények megelőzése és nyomozása céljából - meghatározott adatkörben - konzultációt kezdeményezhessen a VIS-ben. Ez a konzultáció - a Rendőrség hozzáféréséhez hasonlóan - szintén a NEBEK-en keresztül történik.

5. Említetteken túl szükség van az Szmtv., illetve a Harmtv. módosítására is. Közösségi jogi szabály hiányában ugyanis törvényi szinten kell megteremteni a Rendőrség jogosultságát és feladatát arra, hogy a határon kiadott vízumok esetében a vízumkérelmező ujjnyomatát felvegye, továbbá jelenleg sem az Szmtv., sem a Harmtv. nem rendelkezik arról hogy az idegenrendészeti nyilvántartásokból törölni kell az adatokat, amennyiben az egykori vízumbirtokos magyar állampolgárságot szerzett.

6. Végül a menedékjogról szóló 2007. évi LXXX. törvényben (a továbbiakban: Met.) rögzíteni kell a menekültügyi hatóság ujjnyomat-vételi jogosultságát annak érdekében, hogy a magyar menekültügyi hatóság a VIS rendelet szerinti, ujjnyomat-adatok alapján történő keresést elvégezhesse.

C.

A törvény ezen kívül megteremti a Közösségi Vízumkódex létrehozásáról (vízumkódex) szóló, 2009. július 13-i 810/2009/EK európai parlamenti és tanácsi rendelet (a továbbiakban: Közösségi Vízumkódex) hazai alkalmazásának lehetőségét, törvényi szintű jogszabályai kereteit. A Közösségi Vízumkódex az Európai Unió Hivatalos Lapjában 2009. szeptember 15-én jelent meg, amelynek legtöbb rendelkezését 2010. április 5-től, egyes rendelkezéseit pedig 2011. április 5-től kell alkalmazni.

A Közösségi Vízumkódex a hat hónapos időszakban három hónapot meg nem haladó tartózkodásra jogosító vízumok kiadásának eljárására és feltételeire vonatkozik, amely korábban is teljes körben uniós és közösségi szabályozás tárgya volt, azonban ez a szabályozás nem közösségi rendeleti szintű jogszabályok keretében történt. A Közösségi Vízumkódex e szempontból meglévő jogszabályokat konszolidál, azzal, hogy európai parlamenti és tanácsi rendelet formájában jeleníti meg a már létező szabályokat. A hazai migrációs tárgyú jogszabályok hatályos rendelkezései a hat hónapos időszakban három hónapot meg nem haladó tartózkodásra jogosító vízumok kiadásának eljárására és feltételeire vonatkozó jelenlegi közösségi szabályozásnak megfelelnek, a hazai szabályok kialakítására azért volt szükség, mert a korábbi uniós és közösségi szabályozás nem rendeleti szintű volt. A Közösségi Vízumkódex az EKSZ 249. cikke értelmében közvetlenül alkalmazandó és közvetlenül hatályosuló közösségi rendelet, azaz a hazai jogszabályok helyébe fog lépni és nem lehet a közösségi rendelettel párhuzamos hazai szabályozást fenntartani, következésképpen a közösségi rendelettel konkuráló hazai szabályozást meg kell szüntetni. A törvény a Közösségi Vízumkódex létrehozásáról szóló rendelet 2010. április 5-től alkalmazandó rendelkezések kapcsán tartalmaz deregulációs és technikai jellegű módosító szabályokat.

-----STARTING---POINT---RESZLETES---

Az 1. §-hoz

Az Alkotmánybíróság a 132/2008. (XI. 6.) AB határozatban hatályon kívül helyezte a rendőrségi fogdák rendjéről szóló 19/1995. (XII. 13.) BM rendelet 16. § (1) bekezdését tekintettel arra, hogy az Alkotmány 8. § (2) bekezdése szerint az alapvető jogokra és kötelességekre vonatkozó szabályokat minden esetben törvénynek kell megállapítania.

Az Rtv. 18. §-ának kiegészítése tartalmazza azon törvényi szintű szabályokat, amelyek szükségesek ahhoz, hogy a rendőrségi fogdába történő befogadáskor az élet vagy a testi épség védelme, valamint bűncselekmény megelőzése érdekében a fogvatartott teste - a testüregekre is kiterjedően - átvizsgálható legyen.

A 2. §-hoz

A VIS rendelet 19. és 20. cikkei lehetővé teszik a tagállamok területén belül történő ellenőrzések lefolytatására jogosult hatóságok számára a vízumbirtokos személyazonosságának megállapítása és/vagy a tagállam területére történő beutazás és tartózkodás feltételeinek teljesülése vizsgálata érdekében a VIS-ben történő ellenőrzést a vízumbélyeg sorszáma vagy együttesen a vízumbirtokos ujjnyomatai és a vízumbélyeg sorszáma alapján. Ez utóbbi lehetőség kihasználása érdekében a jogbiztonság, a személyeket érintő jogkorlátozási lehetőségek világos szabályozása és az adatkezelési követelmények maradéktalan érvényre juttatása érdekében szükséges az Rtv. 29. §-ában foglalt célból (a tartózkodás jogszerűségének megállapítása) végzett igazoltatás során az ujjnyomat-vétel lehetőségének rögzítése; mivel jelenleg arra - figyelemmel az Rtv. 29. § (4) bekezdésére - csak a személyazonosság igazolásának megtagadása miatt előállítás során akkor van lehetőség, ha a személyazonosság megállapítása más módon nem biztosítható.

A 3. §-hoz és a 10. §-hoz

A törvény tartalmazza az Rtv.-nek a Hektv. alkalmazhatósága érdekében szükséges módosításait.

A 4. §-hoz

A VIS rendelet és a Schengeni határ-ellenőrzési kódex (562/2006/EK rendelet) VIS-re tekintettel történő módosításáról szóló 81/2009/EK európai parlamenti és tanácsi rendelet nemcsak lehetővé teszi, hanem főszabályként kötelező jelleggel előírja a vízumbélyeg-sorszám és ujjnyomat alapján történő együttes ellenőrzést a külső határokon végzett ellenőrzések végrehajtására illetékes hatóságok számára. A VIS-ben tárolt adatokhoz a személyazonosság és/vagy a vízum eredetiségének ellenőrzéséhez hozzáférést biztosít e hatóságok számára. A VIS rendelet 18. cikk (2) bekezdése lehetőséget teremt arra, hogy a VIS beindulásától számított három évig a tagállamok a határforgalom-ellenőrzés során csak a vízumbélyeg száma, tehát az alfanumerikus adatok alapján hajtsák végre a lekérdezéseket, csak ezt követően rendeli el kötelezően a vízumbélyegszám és az ujjnyomat alapján történő lekérdezéseket. Magyarország főszabály szerint ki kívánja használni a három éves átmeneti időszakot, azonban bizonyos határátkelőhelyeken elkezdi a vízumbélyeg, illetve ujjnyomat adatok alapján folytatott ellenőrzést.

Az 5. §-hoz

A SIS tv. alkalmazásával kapcsolatban az Általános Indokolásban jelzett gyakorlati nehézségeket a törvény szerinti módosítás orvosolja. Az ún. leplezett figyelés szabályainak törvényi szinten való megjelenítése azért szükséges, mivel az a magyar jogban eddig nem került meghatározásra, így a rendőrség nem tudott leplezett figyelésre irányuló figyelmeztető jelzéseket elhelyezni a rendszerben. A SIS tv. jelenleg helytelenül az eljárás jellegének leplezéséről (puhatolás), illetve a kilétét leplező fedett nyomozó igénybevételéről rendelkezik, ezek a jogintézmények azonban nem azonosak az SVE szerinti leplezett figyeléssel, így szükség van a hazai szabályozás uniós kompatibilitásának megteremtésére, amelynek hiányára az EU illetékes szerve is informálisan felhívta a figyelmet. Ez azonban a SIS tv. mellett szükségessé teszi az Rtv. módosítását is, annak érdekében, hogy a leplezett figyelésre irányuló figyelmeztető jelzésre vonatkozó találat esetén teendő intézkedésekre vonatkozó szabályok megalkotásra kerüljenek.

A 6. §-hoz

1. A FRONTEX keretében a Magyar Köztársaság területén szolgálati feladatot ellátó külföldi hivatásos személyek fegyver-használati jogosultsága az Rtv. 62/A. §-a alapján szabályozott. Ennek keretében a gyorsreagálású határvédelmi csapatok felállítására szolgáló eljárás bevezetéséről, valamint a 2007/2004/EK tanácsi rendeletnek ezen eljárás tekintetében történő módosításáról és a kiküldött határőrök feladatai és hatáskörei szabályozásáról szóló, 2007. július 11-i 863/2007/EK európai parlamenti és tanácsi rendeletet alkalmazó állam határrendészeti feladatokat ellátó szervének tagja a Magyar Köztársaság területén szolgálati fegyverét magánál tarthatja, azt azonban kizárólag jogos védelmi helyzetben, illetve végszükségben használhatja. Az Rtv. hivatkozott rendelkezései alapján kizárólag olyan kényszerítő eszköz vagy lőfegyver alkalmazható, amely a magyar Rendőrségnél van rendszeresítve.

A FRONTEX keretében megvalósuló együttműködés kapcsán több esetben problémaként merült fel az, hogy az akcióban részt venni kívánó államok határrendészeti feladatot ellátó szervének tagjai a saját szolgálati fegyverüket kívánták az akcióban felhasználni, illetve Magyarországon való átutazásuk során azt maguknál akarták tartani. Azonban az Rtv. jelzett szabályai ezt nem teszik lehetővé, ezért annak módosítása indokolt.

A törvény kellően rugalmas szabályozást ad, amely abból indul ki, hogy a FRONTEX keretében megvalósuló együttműködés kapcsán a határrendészeti feladatot ellátó szerv tagja szerinti államban rendszeresített kényszerítő eszköz vagy lőfegyver alkalmazható, kivéve, ha annak alkalmazását jogszabály tiltja (pl. sokkoló alkalmazása nem megengedett, még ha az egy másik tagállamban rendszeresítésre került is).

2. A gyorsreagálású határvédelmi csapatok tagjaiként Magyarországon szolgálatot teljesítő más tagállambeli határőrök számára jelenleg nem biztosított a közös európai adatbázisokhoz való hozzáférés az Rtv.-ben. A gyorsreagálású határvédelmi csapatok felállítására szolgáló eljárás bevezetéséről, valamint a 2007/2004/EK tanácsi rendeletnek ezen eljárás tekintetében történő módosításáról és a kiküldött határőrök feladati és hatáskörei szabályozásáról szóló, 2007. július 11-i 863/2007/EK rendelet 6. cikk (8) bekezdése szerint a fogadó állam engedélyezheti a csapatok tagjainak, hogy a határforgalom-ellenőrzéshez és a határőrizethez szükséges nemzeti és európai adatbázisokba betekintsenek. Ez jelenleg nem megoldott, azonban a csapatok tagjainak feladatuk ellátásához mindenképpen szükséges a hozzáférés mind a SIS-hez, mind a VIS-hez.

A 7. §-hoz

1. 2009. június 30-án hatályba lépett a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény, amely megváltoztatta a bűnügyi nyilvántartások rendszerét, annak elnevezéseit. A törvény szerinti módosítás megteremti az összhangot az Rtv. 84. § (2) bekezdés h) pontjában található rendelkezés és az új törvény szóhasználata között.

2. A szabálysértésekről szóló 1999. évi LXIX. törvény 2010. január 1-jétől hatályos 27-27/H. §-ai megteremtik a központi szabálysértési nyilvántartást. Ennek megfelelően indokolt az Rtv. 84. § (2) bekezdését kiegészíteni azzal, hogy a rendőrség a törvényben meghatározott feladatai teljesítése érdekében térítés nélkül adatot kérhet e nyilvántartásból.

3. A VIS rendelet lehetőséget biztosít arra, hogy a nemzeti jog alapján nyomozó hatósági, bűnüldöző, határőrizeti és rendészeti hatáskört gyakorló szervek a közösségi jog által létrehozott közös adatkezelési rendszerekből - így a VIS-ből - a VIS határozatban konkrétan meghatározott adatkörben és a VIS rendeletben meghatározott célból adatokat vegyen át. Tekintettel arra, hogy ezekben az adatbázisokban kezelt adatok tekintetében az adathozzáférésre jogosult konkrét adatkezelő szervek felhatalmazása tagállami hatáskör, a hazai alkotmányos követelményekre figyelemmel a Rendőrség e jogosultságát az Rtv.-ben meg kell jeleníteni.

A 8. §-hoz

Azoknak a bűncselekményeknek a körét, amelyek felderítése, nyomozása céljából a Rendőrség konzultációt kezdeményezhet a VIS-ben, a VIS határozat a 2002/475/IB és 2002/584/IB tanácsi kerethatározatokra utalással szabja meg, amelyeket átültettek a magyar jogba [Btk. 261. §, illetőleg az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: 2003. évi CXXX. törvény) 1. számú mellékletében felsorolt súlyos bűncselekmények].

A bűnüldöző szervek tekintetében a központi hozzáférési pontként a Nemzetközi Bűnügyi Együttműködési Központ (NEBEK) kijelölése célszerű; tekintettel arra, hogy e szerv fő tevékenységi köre egységes központi kontaktpontként az EU-s bűnügyi információs rendszerekkel (illetve a külföldi bűnüldöző szervekkel ás erre hivatott nemzetközi szervezetekkel) a bűnüldöző szervek által történő kapcsolattartás, valamint az információcsere biztosítása. Bár a VIS nem elsődlegesen bűnüldözési célú információs rendszer, a bűnüldöző hatóság adathozzáférési joga azonban bűnüldözési célú, ezért e feladat végrehajtása a NEBEK feladatkörébe illik.

A VIS határozat elfogadása körüli viták legfontosabb pontja a lekérdezést végrehajtó központi hozzáférési pontok (central access points) működése volt. A tanácsi határozat értelmében három fontos szereplője van a VIS-hez való hozzáférésnek: 1) a kijelölt, kompetens bűnüldöző hatóságok; 2) a lekérdezésre kijelölt központi hatóságok; és 3) azok megfelelő felhatalmazással rendelkező egységeinek személyzete („duly authorized staff”). Az Európai Parlament kívánalmainak megfelelően az adatvédelem különös jelentőséget kapott, amelynek értelmében minden egyes tagállamnak olyan megfelelő adatvédelmi szintet kell garantálnia nemzeti jogában, amely megfelel az Európa Tanácsnak az egyének személyes adataik gépi feldolgozása során való védelméről szóló 1981. évi Egyezményéből (kihirdette: 1998. évi VI. törvény) és annak 2001. évi Kiegészítő Jegyzőkönyvéből (kihirdette: 2005. évi LIII. törvény) fakadó adatvédelmi szintnek, illetve a strasbourg-i Európai Emberi Jogi Bíróság adatvédelemre vonatkozó ítélkezési gyakorlatának, valamint figyelembe veszi az Európa Tanács Miniszteri Bizottságának a személyes adatoknak a rendőrségi ágazatban való felhasználása szabályozására irányuló R(87)15. ajánlását. Ezáltal a Tanács azt próbálta biztosítani a törvény véglegesítésekor, hogy kizárják a rutinszerű lekérdezést, és a kijelölt bűnüldöző hatóságok számára csakis eseti alapon legyen arra lehetőség. A központi hatóság kijelölésére és működésére vonatkozóan nincsen kialakult egységes értelmezés és gyakorlat például abban a tekintetben, hogy a lekérdezést végrehajtó, és azt megelőzően a hozzáférésre irányuló indokolt kérelmet vizsgálni köteles központi hozzáférési pontnak szervezetileg kell-e elkülönülnie a hozzáférésre feljogosított hatóságoktól, vagy sem; a VIS határozat megfelelő végrehajtása a tagállamok feladata és felelőssége.

Fő cél, hogy a központi hatóságnak legyen lehetősége kvázi „felügyeleti funkciót” gyakorolni, objektív módon ellenőrizni a hozzá beérkező, lekérdezésre vonatkozó kéréseket. A központi hatóság szervezeti függetlensége nem lényegi követelmény, az ellenőrzés függetlenségének biztosítása a legfontosabb. A központi hozzáférési pont lényegében alapjogvédelmi funkciót is ellát: egy nem bűnüldözési célú adatbázisban tárolt, alapvetően nem bűncselekmények elkövetése miatt tárolt személyes adatokhoz történő rutinszerű hozzáférést és e személyes adatok kezelését akadályozza meg, mivel minden egyes kérelem esetén vizsgálni köteles a hozzáférés indokoltságát. A személyes adatokkal kapcsolatban az állam alapjogvédelmi kötelezettsége arra vonatkozik ugyanis, hogy törvényi úton szabja meg a versengő alapjogok alkotmányos védelmének és korlátainak a kereteit. Ennek során a meghatározó ismérv az arányosság-szükségesség szempontja, vagyis az, hogy az alapjogi korlátozásnak korlátozással elérni kívánt céllal arányban kell állnia [32/1992. (V. 29.) AB határozat; ABH 1992. 185.], a VIS alkalmazásakor tehát személyes adat csak akkor adható ki a konzultáció során, ha egy adott ügy vagy eljárás kapcsán az eljárás sikerességéhez ezek nélkülözhetetlenek, és a hozzáférés indokolt, jogszerű.

Az állam alapjogvédelmi kötelezettségénél [Alkotmány 8. § (1) bekezdés] és a jogállami-jogbiztonsági követelményeknél fogva az államnak kötelessége olyan jogszabályokat hozni és intézményeket működtetni, amelyek hathatós védelmet nyújtanak az ilyen jogsérelmek ellen. Az Alkotmány értelmében a Kormány alkotmányos kötelessége, hogy a közrend és közbiztonság védelme érdekében tegye meg a szükséges intézkedéseket [Alkotmány 35. § (1) bekezdés i) pont]. A közbiztonság, és ezzel összefüggésben a bűnmegelőzési, bűnüldözési érdek tehát „olyan alkotmányos értékké vált, amelynek megvalósítása és biztosítása az állam mindenkori feladata, és amely az Alkotmánybíróság gyakorlata szerint az alapvető jogok korlátozását is eredményezheti.” [20/1999. (III. 19.) AB határozat, 13/2001. (V. 14.) AB határozat, 47/2003. (X. 27.) AB határozat].

A VIS határozat előírja tehát, hogy a hozzáférésre feljogosított szervek nem közvetlenül és általános jelleggel, hanem kijelölt központi hatóság útján, és csakis eseti alapon indokolt kérelem alapján konzultálhatnak a VIS-el. Döntő jelentőségű annak szavatolása ugyanis, hogy a kellően feljogosított, a VIS-hez hozzáférési jogosultsággal rendelkező alkalmazottak köre azokra a személyekre korlátozódjon, akiknek az adatokat ismerniük kell, és akik az adatbiztonságról és az adatvédelmi szabályokról kellő ismeretekkel rendelkeznek. Ennek biztosítása azonban nem igényel törvényi szabályozást, hiszen alapvető adatvédelmi és adatbiztonsági követelmény, amely szerint az adathozzáférésre jogosult szervek felelőssége annak biztosítása, hogy ezt csak megfelelően felhatalmazott személyek útján gyakorolja.

A törvény ennek megfelelően úgy rendelkezik, hogy a VIS határozat 4. cikke értelmében vett központi hozzáférési pont feladatait a Rendőrség, illetve a Vám- és Pénzügyőrség tekintetében a NEBEK; a Nemzetbiztonsági Hivatal, az Információs Hivatal, valamint a Katonai Biztonsági Hivatal esetében pedig a nemzetbiztonsági szolgálatok szervezetén belül - az érintett miniszterek által delegált hatáskörben - kijelölt központi egység látja el. A NEBEK már egy évtizede szolgálja a nemzetközi bűnügyi információcserét: ott mind technikailag, mind személyzeti értelemben rendelkezésre áll a szükséges kapacitás a várhatóan nem nagy ügymenetet előidéző VIS határozat alapján történő központi hozzáférési feladatok ellátásához. A Rendőrség értelemszerűen, míg a VPOP a NEBEK-hez kirendelt összekötő tiszt útján jogosult a kérelmeket „felterjeszteni”. A Nemzetbiztonsági Hivatal és az Információs Hivatal vonatkozásában a polgári nemzetbiztonsági szolgálatokat irányító miniszter; a Katonai Biztonsági Hivatal esetében pedig a honvédelemért felelős miniszter kijelölésének indoka az, hogy e szervezetekből jövő indokolt írásos kérelmek elbírálása ezektől elkülönülten, de a szervezetirányítás és felügyelet szempontjából azonos - a polgári és katonai rendszert egyszersmind elválasztva - struktúrában történjen. Ez ugyanakkor megfelelő rugalmasságot is biztosít a polgári nemzetbiztonsági szolgálatokat felügyelő, valamint a honvédelemért felelős miniszterek számára, mivel felügyeleti jogkörükre figyelemmel, a miniszterek saját hatáskörben a megfelelő szervezeti egységhez telepíthetik a központi hozzáférési feladatok ellátását.

A VIS határozat konkrétan meghatározza, hogy a bűnüldöző szervek milyen tartalmú kérelemmel és mely adatokhoz férhetnek hozzá, amelyek hazai jogszabály történő megjelenítése szintén szükséges. A törvény a VIS határozat alapján meghatározza azoknak az adatoknak a körét, amelyeket indokolt kérelem alapján igényelhet a Rendőrség a NEBEK útján. Az indokolt kérelemnek pontosan tartalmaznia kell azokat a körülményeket (pl. rendőrségi puhatolás útján szerzett információ), amelyek alapján alapos okkal feltételezhető, hogy a VIS-ből történő adatszolgáltatás jelentősen hozzájárulhat a szóban forgó bűncselekmények megelőzéséhez, felderítéséhez, illetőleg nyomozásához, valamint terrorcselekmény elhárításához.

A 9. §-hoz

A Rendőrség mint határőrizeti szerv részére biztosítani kell a jogosultságot a VIS-ben tárolt adatokhoz történő hozzáférésre határellenőrzési célból.

A 11. §-hoz

Az Rtv. 2007. évi átfogó módosítása során a kerékbilincs alkalmazásával és a járművek elszállításával kapcsolatos szabályokról szóló 143/1995. (XI. 30.) Korm. rendelet (a továbbiakban: R.) kiadását lehetővé tevő felhatalmazó rendelkezés - 2008. január 1-i időponttal történő - hatályon kívül helyezésére került sor. Az R. módosításához azonban elengedhetetlen megfelelő törvényi felhatalmazás, melynek újbóli megállapítására kerül sor.

A 12. §-hoz

Az elvégzett jogharmonizáció okán a törvény kiegészíti az Rtv. jogharmonizációs záradékát.

A 13. §-hoz

Egyre erősödő kihívást jelent szinte a világ összes országában a terrorcselekmények vagy egyéb súlyos bűncselekmények elleni küzdelem. Ez a tevékenység az állami szervek részéről többelemű és (nemzetközileg is) összehangolt fellépést tesz szükségessé, és - ahogy a külföldi gyakorlat mutatja - ebben a nemzetbiztonsági szolgálatok is részt vesznek, tekintettel arra, hogy e bűncselekmények veszélyeztetik az ország politikai, védelmi, nemzetgazdasági érdekét, illetve e bűncselekmények leplezett, titkos jellege indokolja.

Az Európai Uniót illetően az európai adatvédelmi felügyelő (European Data Protection Supervisor) rámutatott arra, hogy a rendészeti szervek különböző adatbázisokhoz történő hozzáférése - elsősorban a terrorizmus és a súlyos bűncselekmények elleni harc okán - jelenleg trend az EU-ban. Elismerte továbbá, hogy e szervek számára az adatbázisokban olyan információk is lehetnek, amelyek a sikeres eljárásaik lefolytatásához, illetőleg az elkövetők beazonosításához nélkülözhetetlenek. Figyelmeztetett ugyanakkor arra, hogy az általános, korlátlan, egyoldalú, megfelelő ellenőrzési mechanizmus nélküli hozzáférés egy első pilléres nem rendvédelmi célú adatbázishoz a célhoz kötöttség alapvető adatvédelmi elemi kritériumaiban ütközik, s az egyének oldalán (vízumkérelmezők) súlyos jogsérelmet okozhat. Véleményében hangsúlyozta továbbá, hogy csakis a legsúlyosabb bűncselekményekkel kapcsolatban lehetséges a hozzáférés, minden olyan személyről és szervről listát kell vezetni, akik vagy amelyek hozzáféréssel rendelkeznek a VIS-hez. Az ún. központi hozzáférési pont(ok) szerepe kulcsfontosságú, mivel szűrőként állnának a VIS és a hozzáféréssel rendelkező személyek között, megakadályozva egyrészről a rutinszerű, általános lekérdezési gyakorlat kialakítását, másrészről pedig így kvázi felügyeleti szervként is funkcionálna. A kétlépcsős hozzáférést az európai adatvédelmi felügyelő „józan, helytálló, logikus” eljárásnak minősítette. Ugyanő azt is elismerte, hogy a terrorizmus és a súlyos bűncselekmények megelőzésére, felderítésére, üldözésére és nyomozására adott esetben a nemzetbiztonságért felelős szervek is felhatalmazással bírnak, így az ő hozzáférésük is indokolt lehet a VIS határozatban foglaltak maximális betartásával. Az európai adatvédelmi felügyelőhöz hasonló álláspontot képviselt az Európai Parlament LIBE szakbizottsága is, kihangsúlyozva, hogy a VIS határozat által hivatkozott európa tanácsi adatvédelmi instrumentumok tagállami implementációja és alkalmazása elengedhetetlen a konzultáció lebonyolítása során, illetve, hogy a központi hozzáférési pontok szűrő szerepe garanciális, így megkerülhetetlenek az eljárás során.

A polgári nemzetbiztonsági szervek az Nbtv. értelmében az ott meghatározott terrorcselekmény és súlyos bűncselekmények tekintetében felderítési és elhárítási jogkörrel rendelkező szervezetek, ezért a VIS rendelet és a VIS határozat értelmében indokolt részükre lehetőséget biztosítani a VIS-ben konzultáció kezdeményezésére, ezért szükséges az Nbtv. módosítása. Hasonló megfontolásokból a Katonai Biztonsági Hivatal is a VIS-hez hozzáférésre jogosulttá válik. Az Nbtv.-ben tételesen meghatározott; valamint a VIS határozat által kijelölt körben bűncselekmények elkövetésének gyanúja esetében említett nemzetbiztonsági szolgálatok a bűncselekmény elkövetésére utaló személyi vagy tárgyi gyanú alapossá tétele, illetőleg annak kizárása érdekében felderítő, információgyűjtő tevékenységet folytatnak, az eredményes tevékenység elvégzéséhez a VIS-el való konzultáció érdemben hozzájárulhat.

A 14. §-hoz

Leplezett figyelésre irányuló figyelmezető jelzés elhelyezésének a nemzetbiztonsági szolgálatok által történő kezdeményezését az SVE 99. cikk (3) bekezdése lehetővé teszi, amely lehetőség megteremtését a nemzetbiztonsági szolgálatoknak a bűnüldözésben és felderítésben - elsősorban a terrorizmus tekintetében - történő közreműködése szükségessé teszi. Ezért a törvény kiegészíti az Nbtv.-t az ehhez szükséges rendelkezésekkel.

A 15. §-hoz

A VIS határozat konkrétan meghatározza, hogy a bűnüldöző szervek milyen tartalmú kérelemmel és mely adatokhoz férhetnek hozzá, amelyeknek a hazai jogban, törvényi szinten történő megjelenítése szintén szükséges. A törvény a VIS határozat alapján meghatározza azoknak az adatoknak a körét, amelyeket indokolt kérelem alapján igényelhet a Nemzetbiztonsági Hivatal (a továbbiakban: NBH), az Információs Hivatal (a továbbiakban: IH) és a Katonai Biztonsági Hivatal (a továbbiakban: KBH). Az indokolt kérelemnek pontosan tartalmaznia kell azokat a körülményeket, amelyek alapján alapos okkal feltételezhető, hogy a VIS-ből történő adatszolgáltatás jelentősen hozzájárulhat a szóban forgó bűncselekmények megelőzéséhez, felderítéséhez, illetőleg terrorcselekmény elhárításához. A kérelem indokoltságát, illetőleg annak tartalmát a polgári nemzetbiztonsági szolgálatokat irányító miniszter által kijelölt, az NBH és az IH szervezetébe tartozóan működő központi hozzáférési pont a kérelem teljesítését megelőzően vizsgálni köteles. A kérelem indokoltságát, illetőleg annak tartalmát a KBH vonatkozásában a honvédelemért felelős miniszter által kijelölt központi hozzáférési pont vizsgálja

A 16. §-hoz

Az elvégzett jogharmonizáció okán a törvény jogharmonizációs záradékkal egészíti ki az Nbtv.-t.

A 17-20. §-hoz, 25. §-hoz, 27-29. §-hoz és 34. §-hoz

A három hónapot meg nem haladó tartózkodásra jogosító vízum fogalmát a jövőben nem nemzeti jogszabály állapítja meg, hanem arra nézve a Közösségi Vízumkódex létrehozásáról (vízumkódex) szóló, 2009. július 13-i 810/2009/EK európai parlamenti és tanácsi rendelet (a továbbiakban: Vízumkódex) lesz irányadó. Ennek megfelelően a törvény mind az Szmtv., mind a Harmtv. értelmező rendelkezéseit kiegészíti a Vízumkódex vonatkozó cikkére történő hivatkozással.

A jogalkalmazást megkönnyítendő, mintegy iránytűként az Szmtv.-ben, valamint a Harmtv.-ben is utalás történik a Vízumkódex által létrehozott új szabályozási rezsimre.

Az EGT állampolgár harmadik ország állampolgárságával rendelkező családtagja részére kiadásra kerülő vízum esetében a szabályozás módosítása a Vízumkódex terminológiájával való összhang megteremtésére tekintettel szükséges.

A törvény hatályon kívül helyezi az Szmtv. 4. §-ának, 20. §-ának, valamint a Harmtv. 9. §-ának azon rendelkezéseit, amelyeket a jövőben a Vízumkódex szabályai váltanak fel. Az Szmtv. új 20. §-a, illetve a Harmtv. új 9. §-a azokat a „régi” szabályokat tartalmazza, amelyek a Vízumkódex szempontjából végrehajtási jellegűnek tekinthetők, illetve amelyek nem ellentétesek a Vízumkódex rendelkezéseivel.

A törvény a Vízumkódex 3. cikk (2) bekezdésében, 31. cikk (1) bekezdésében, valamint 53. cikk (1) bekezdés d) pontjában és (2) bekezdésében foglalt rendelkezésekre tekintettel mind az Szmtv., mind a Harmtv. esetében kiegészíti az idegenrendészetért és menekültügyért felelős miniszter, a külpolitikáért felelős miniszter, valamint a polgári nemzetbiztonsági szolgálatokat irányító miniszter részére rendeletalkotásra adott felhatalmazások körét.

A 21. §-hoz, 23. §-hoz, 30. §-hoz és 31. §-hoz

Az Szmtv., illetve a Harmtv. módosítására is szükség van a VIS-hez való hozzáférésre kijelölt Rendőrség bizonyos, e tárgyú feladatainak ellátására. Közösségi jogi szabály hiányában ugyanis törvényi szinten kell megteremteni a Rendőrség jogosultságát és feladatát arra, hogy - a közigazgatási hatósági eljárás és szolgáltatás általános szabályairól szóló 2004. évi CXL. törvény 2009. október 1-jétől hatályos 38/A. §-a szerinti közreműködő hatóságként - a határon kiadott vízumok esetében a vízumkérelmező ujjnyomatát felvegye.

A VIS rendelet 19-20. cikke szerinti, a tagállamok területén végzett ellenőrzéseket Magyarországon - a Rendőrség mellett - a Bevándorlási és Állampolgársági Hivatal is végez (idegenrendészeti ellenőrzés). Következésképpen a két törvényben meg kell teremteni annak a lehetőségét, hogy az idegenrendészeti hatóság a VIS-ben tárolt adatokkal történő összevetés céljából a harmadik országbeli állampolgár (családtag) ujjnyomatát rögzíthesse.

A 23. §-hoz és 32. §-hoz

Sem az Szmtv., sem a Harmtv. nem rendelkezik arról, hogy az idegenrendészeti nyilvántartásokból törölni kell az adatokat, amennyiben az egykori vízumbirtokos vagy tartózkodásra jogosító engedéllyel rendelkező személy magyar állampolgárságot szerzett, így a két törvény ezt a kötelezettséget előíró rendelkezéssel való kiegészítése is szükséges.

A 24. §-hoz és a 35. §-hoz

A VIS rendelet 6. cikk (3) bekezdése szerint „minden tagállam kijelöli azokat az illetékes hatóságokat, amelyek megfelelő felhatalmazással rendelkező személyi állománya adatoknak a VIS-be történő bevitele, módosítása, törlése vagy az a adatok lekérdezése céljából hozzáféréssel rendelkezik”. A törvény ennek megfelelően rögzíti a - külön jogszabályban meghatározott - nemzeti hatóságoknak a VIS-hez a VIS rendelet 15-20. cikke szerinti célokból történő hozzáférési jogosultságát. A hatóságok kijelölésére kormányrendeletben kerül sor.

A 26. §-hoz és a 35. §-hoz

Az elvégzett jogharmonizáció okán a törvény kiegészíti az Szmtv., valamint a Harmtv. jogharmonizációs záradékát.

A 36. §-hoz és 37. §-hoz

A VIS rendelet 21. és 22. cikke biztosítja a tagállamok illetékes menekültügyi hatóságai számára, hogy a Vízuminformációs Rendszerhez betekintés céljából hozzáférjenek. A VIS rendelet 21. cikke szerint az illetékes menekültügyi hatóságok a menedékjog iránti kérelem elbírálásáért való felelősség megállapítása céljából, a 22. cikk szerint pedig a menedékjog iránti kérelem elbírálása céljából - főszabályként - a menedékjogot kérő ujjnyomatával történő kereséshez férnek hozzá.

Annak érdekében, hogy a magyar menekültügyi hatóság a VIS rendelet szerinti, ujjnyomat-adatok alapján történő keresést elvégezhesse, a törvény rögzíti a menekültügyi hatóság ujjnyomat-vételi jogosultságát.

Mivel az elismerését kérő ujjnyomat-adatait a menekültügyi hatóság a VIS rendelet 21. és 22. cikke alapján a Vízuminformációs Rendszerhez való hozzáférés céljából is kezelheti, törvényi szinten szükséges rögzíteni az adatkezelés célját, valamint időtartamát. Ennek érdekében a törvény módosítja a Met. 83. §-át.

Tekintettel arra, hogy a diplomáciai és konzuli képviseletek számára kibocsátott, a vízumokra vonatkozó KKU-nak a biometrikus adatok bevezetése, valamint a vízumkérelmek átvételének és feldolgozásának megszervezésére vonatkozó rendelkezései tekintetében történő módosításáról szóló, 2009. április 23-i 390/2009/EK európai parlamenti és tanácsi rendelet értelmében a VIS-ben a tizenkettedik életévét betöltött kérelmező ujjnyomata kerül rögzítésre, az ujjnyomat-vétel korhatárát az elismerését kérő esetében is ezzel összhangban indokolt megállapítani.

A Vízuminformációs Rendszerhez való hozzáférés céljából rögzített ujjnyomat-adatokat a menekültügyi hatóság csak átmenetileg - a VIS-ben történő keresés elvégzéséhez szükséges ideig - tárolja, a keresés megtörténtét követően köteles azokat haladéktalanul törölni.

A 38. §-hoz

Az elvégzett jogharmonizáció okán a törvény kiegészíti a Met. jogharmonizációs záradékát.

A 39-40. §-hoz

A rendelkezés célja, hogy a külföldre utazásról szóló 1998. évi XII. törvény módosítása a 2004. december 13-i 2252/2004/EK tanácsi rendeletnek való megfelelést a legteljesebb mértékben biztosítsa. A tagállamok által kiállított útlevelek és úti okmányok biztonsági jellemzőire és biometrikus elemeire vonatkozó előírásokról szóló 2252/2004/EK tanácsi rendelet módosításáról szóló 444/2009/EK tanácsi rendelet 1. cikk 1. és 5. pontjai által a módosított rendelet 1. cikk (2a) és (5a) cikkei alapján az egy évnél hosszabb érvényességű útlevél kiadását 12 éven felülieknél köti ahhoz a feltételhez, hogy a magánútlevélnek mindkét biometrikus azonosítót tartalmaznia kell.

Ennek érdekében a hatályos törvény szövegének kisebb pontosítására van szükség.

A módosítás egyben elhárítja a törvényi akadályt az elől, hogy az állampolgárok a külképviseleteken igényelhessenek két biometrikus azonosítót tartalmazó, egy évnél hosszabb érvényességű útlevelet. Ezzel a külföldön tartózkodó magyar állampolgárok számára a külföldre utazási jog gyakorlása jelentősen kényelmesebbé válhat, hiszen a tovább- vagy hazautazáshoz nem csupán az ideiglenes magánútlevél kiadása lesz igényelhető, ha az ehhez szükséges technikai feltételek a külképviseleteken - várhatóan 2010. szeptemberében - rendelkezésre fognak állni.

A 41. §-hoz

A bűnügyi nyilvántartási rendszer átalakításával összefüggő törvénymódosításokról szóló 2009. évi CXLIX. törvény 2010. január 1-jei hatállyal módosította a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényt (a továbbiakban: Hszt.). A módosítás gyakorlati végrehajtása - elsősorban a szolgálati viszony létesítésére, illetve fenntartására meghatározott szigorú követelmények érvényesítése körében - több problémát is felvetett, amelyek orvoslása érdekében indokolt a Hszt. módosítása.

A Hszt. 56. § (6) bekezdés 2010. január 1-jén hatályba lépett új d) pontja alapján a hivatásos szolgálatra méltatlan az is, akinek büntetőjogi felelősségét a bíróság a szolgálati viszony keretében vagy annak felhasználásával, 2009. december 31-ét követően szándékosan elkövetett bűncselekmény miatt jogerősen megállapította, és a szolgálati viszonya az a)-c) pontban, valamint az 53. § g) pontban foglaltak alapján nem szűnt meg. E körülmények fennállása esetén a hivatásos állomány tagjának szolgálati jogviszonyát felmentéssel meg kell szüntetni. A méltatlanság új esetkörét szabályozó rendelkezésben a „szolgálati viszony keretében” elkövetett bűncselekmény kategória magában foglalja a szolgálatban elkövetett katonai bűncselekmények (vétségek, bűntettek) körét. Ezáltal a hivatásos állomány tagja olyan magatartás tanúsítása esetén is büntetőjogi felelősséggel tartozik, és elmarasztalás esetén hivatalvesztést szenved el, amely a polgári életben önmagában nem alapoz meg büntetőeljárást, és nem von maga után ilyen súlyú munkajogi következményt. Az új szabályozás alapján a legenyhébb súlyú katonai vétség elkövetés miatt kiszabott legenyhébb súlyú bírói elmarasztalás (megrovás) is automatikusan a szolgálati jogviszony megszűnését, vagyis állásvesztést, foglalkozástól történő végleges eltiltást von maga után. Miután a méltatlanná válás megállapítása nem büntetés kiszabásához, hanem a büntetőjogi felelősség kimondásához kötött, a bíróságnak nem áll módjában olyan enyhe szankciót alkalmazni, hogy a hivatásos állomány érintett tagjának szolgálati viszonya fennmaradjon, és arra sincs lehetőség, hogy az ügy egyedi körülményei alapján a miniszter a méltatlanság megállapításától eltekintsen.

E méltánytalanul szigorú eljárási rend enyhítése érdekében a módosítás a méltatlanság megállapítását megalapozó bűncselekmények körét a szolgálati viszony keretében, vagy annak felhasználásával elkövetett bűntettekre korlátozza, s abból is kiveszi a katonai bűntetteket. Figyelemmel arra is, hogy a bíróság a Büntető Törvénykönyvről szóló 1978. évi IV. törvény (a továbbiakban: Btk.) alapján a hivatásos állomány tagjával szemben - ha a közügyektől nem tiltja el - lefokozás vagy szolgálati viszony megszüntetése mellékbüntetést is alkalmazhat. További enyhítésként a Hszt. 56. § (6) bekezdés d) pontjában meghatározott büntetőjogi felelősség megállapítása helyett feltételként büntetés kiszabását írja elő. A módosítással a szándékosan elkövetett és büntetőjogi büntetéssel szankcionált bűntetteknél következik be a szolgálati viszony megszűnése a Hszt. 56. § (6) bekezdés d) pontja alapján, míg a vétségeket a Hszt. 56. § (6) bekezdés a)-c) pontja alapján méltatlanságot megalapozó körülményként lehet értékelni.

A rendelkezés a Hszt. 258. § (7) bekezdésének módosításával megteremti az összhangot a felmentést megalapozó méltatlanság megállapítására okot adó körülmények és a szolgálati viszony fenntartásához előírt kifogástalan életvitelre vonatkozó rendelkezések között azáltal, hogy a kifogástalan életvitel megállapítását kizáró feltételek között meghatározott, hivatalból üldözendő bűntettek köréből kiveszi a szolgálati viszony keretében vagy annak felhasználásával elkövetett bűntetteket.

A 42. §-hoz

A törvény értelmében a NEBEK látja el a Vízuminformációs Rendszer tekintetében - a Rendőrség és a Vám- és Pénzügyőrség vonatkozásában - a nemzeti központi hozzáférési pont feladatait.

A 43. §-hoz

A VIS határozat értelmében a közvetítő szervnek mint központi hozzáférési pontnak vizsgálnia kell a bűnüldöző szervek által a konzultáció kezdeményezése iránt előterjesztett kérelmének megalapozottságát. A határozat részletesen tartalmazza továbbá azt is, hogy az arra jogosult szervek milyen információk feltüntetésével kérhetnek adatot a VIS-ből, így a törvény ennek tartalmát ülteti át a magyar jogba.

A 44. §-hoz

A VIS rendelet 34. cikk (2) bekezdése, illetőleg a VIS határozat 16. cikke értelmében a tagállamoknak adatfeldolgozási nyilvántartást kell vezetni a VIS-ben tárolt adatokhoz történő hozzáférésről (naplózás). A törvény értelmében a bűnüldöző szervek által kezdeményezett lekérdezés jogszerűségének ellenőrzése, valamint az adatok sértetlenségének és biztonságának biztosítása céljából a vízuminformációs rendszerben végzett konzultációkról nyilvántartást kell vezetni. Nyilván kell tartani továbbá a VIS-be betekintésre, illetőleg konzultációra jogosult személyek azonosító adatait is.

A 45. §-hoz

Az elvégzett jogharmonizáció okán a törvény jogharmonizációs záradékkal egészíti ki a NEBEK tv.-t.

A 46. §-hoz

A törvény a VPtv. módosításával lehetővé teszi, hogy a leplezett figyelést a vám- és pénzügyőr is alkalmazhassa. A szabályozás lényegi tartalmát és indokait tekintve azonos az Rtv.-ben megjelenő rendelkezésekkel.

A 47 §-hoz

A Vám- és Pénzügyőrség szintén nyomozó hatósági jogkört gyakorló szerv [az 1998. évi XIX. törvény (a továbbiakban: Be.) 36. § (2) bekezdés], ezért számára is biztosítani kell - a Rendőrséghez hasonló szabályok mentén - a VIS-hez történő hozzáférés lehetőségét a hatáskörébe tartozó súlyos bűncselekmények megelőzése, felderítése és nyomozása céljából. A terrorcselekmény kivételével azoknak a bűncselekményeknek a körét, amelyek felderítése, nyomozása céljából a Vám- és Pénzügyőrség konzultációt kezdeményezhet a VIS-ben tárolt adatokkal, a 2003. évi CXXX. törvény 1. számú mellékletében meghatározott súlyos bűncselekményi körben határozza meg a törvény.

A törvény továbbá a VIS határozat alapján meghatározza azoknak az adatoknak a körét, amelyeket indokolt kérelem alapján igényelhet a Vám- és Pénzügyőrség a NEBEK útján. Az indokolt kérelemnek pontosan tartalmaznia kell azokat a körülményeket; amelyek alapján alapos okkal feltételezhető, hogy a VIS-ből történő adatszolgáltatás jelentősen hozzájárulhat a szóban forgó bűncselekmények megelőzéséhez, felderítéséhez, illetőleg nyomozásához.

A 48. §-hoz

Az elvégzett jogharmonizáció okán a törvény jogharmonizációs záradékkal egészíti ki a VPtv.-t.

A 49. §-hoz

A törvény rendezi az adatkezelői jogosítványok megosztását az N.SIS Hivatal és a SIRENE Iroda között.

Az 50-51. §-hoz

1. A törvény szerinti szabályozás enyhíti a beutazási és tartózkodási tilalmakhoz kapcsolódó, a SIS-re vonatkozó szabályokat is. A Harmtv. és a SIS tv. értelmében ugyanis az állam által megtérítési kötelezettséggel megelőlegezett költség vissza nem térítése miatt is lehetőség van a SIS-ben beutazási tilalomra irányuló figyelmeztető jelzést elhelyezni. A SIS célja rendészeti érdekek érvényesítése, az SVE 96. cikke rendészeti szempontok alapján teszi lehetővé a beutazási tilalomra irányuló figyelmeztető jelzések elhelyezését, ezért a hatályos magyar szabályozás nem áll összhangban az egyezménnyel. A módosítást követően a fenti esetben a hazai beutazási és tartózkodási tilalmakat tartalmazó adatbázisban lehet csak nyilvántartani az érintett személyeket, azonban ez a tilalom nem terjedhet ki a teljes schengeni térségre. Jogtechnikailag a törvény egy, a SIS tv.-ben már meglévő kivételt terjeszt ki. A hatályos törvény szerint nem helyezhető el beutazási tilalomra irányuló figyelmeztető jelzés arra a harmadik országbeli állampolgárra, akire a magyar hatóság kiszabott, de meg nem fizetett helyszíni bírság vagy szabálysértési bírság végrehajtásának eredménytelensége miatt rendelt el beutazási és tartózkodási tilalmat. Ezt a kivételt szélesíti a módosítás, így mentesülnek a bírságnak nem minősülő tartozások alanyai is.

2. A SIS tv. 5. §-a megfelelő kiindulási alap a figyelmeztető jelzés-elhelyezés eseteinek meghatározására. Ugyanakkor a hatályos szabályozás még a SIS II tv. hatályba lépése előtt módosítást igényel a leplezett figyelésre vonatkozó jelzés tekintetében, tekintettel arra, hogy a hatályos szabályozás nem teszi lehetővé az SVE 99. cikke szerinti jelzéselhelyezést. Ezen kívül lehetővé kell tenni, hogy a Rendőrség a nemzetbiztonsági szolgálatok megkeresésére figyelmeztető jelzéseket helyezhessen el a rendszerbe. Ehhez kapcsolódóan módosítani kell az Rtv.-t, meghatározva a leplezett figyeléssel kapcsolatos találat estén teendő intézkedéseket, valamint a leplezett figyelésre vonatkozó jelzés-elhelyezést, illetőleg az Nbtv.-t a nemzetbiztonsági szolgálatok által történő kezdeményezése feltételei tekintetében.

A szabályozás lényege, hogy - az uniós szabályozásnak megfelelően - ha az ilyen figyelmeztető jelzéssel érintett személy vagy jármű a rendőr egyéb intézkedése során ismertté válik, akkor az eredetileg foganatosított intézkedésen túl a rendőr további adatokat is ellenőrizzen és rögzítsen (a megtalálás ténye, körülményei, az intézkedés helye ideje, oka, az utazás útvonala és az úti cél, az érintett személyt kísérő, illetve az érintett járműben utazó személyek természetes személyazonosító adatai, a használt jármű azonosításához szükséges adatok, a szállított tárgyakra vonatkozó adatok), annak érdekében, hogy ezen információk a SIRENE Irodán keresztül továbbításra kerülhessenek a jelzést elhelyező állam felé. Annak érdekében, hogy az intézkedés leplezett jellege ne kerüljön veszélyeztetésre, az intézkedéssel érintett személlyel - figyelemmel az SVE 99. cikk (4) bekezdésével - csak az eredeti intézkedés tényét és célját lehet közölni.

-----STARTING---POINT---VEGE---

Az 52. §-hoz

A záró rendelkezések tartalmazzák a törvénymódosítások hatálybalépésének időpontját, amelynek meghatározása igazodik a VIS rendeletben és a VIS határozatban foglaltak tényleges alkalmazásnak megkezdésének időpontjához. Jóllehet a VIS rendelet 2008. szeptember 2-án lépett hatályba, a rendelet 51. cikk (2) bekezdése maga a rendszer tényleges alkalmazását egy későbbi időponthoz köti, mikor tovább utal a 48. cikk (1) bekezdésre, amely szerint „a Bizottság meghatározza azt az időpontot, amikor a VIS elkezdi működését”. A VIS rendeletet és az annak alapján kiépített adatbázist tehát csak a technikai feltételek megteremtése után kell alkalmazni, amiről a Bizottság tájékoztatja a tagállamokat.

A VIS határozat formálisan szintén 2008. szeptember 2-án lépett hatályba, ugyanakkor alkalmazásának (azaz a kijelölt hatóságok VIS-hez történő hozzáférésének biztosítása) időpontja a VIS rendelet „hatálybalépéséről és teljes körű alkalmazásáról” szóló bizottsági tájékoztatástól függ. Ezt az időpontot a VIS rendelet alkalmazásának megkezdését követően a Tanács állapítja meg, amelyet a Tanács Főtitkársága közzéteszi az Európai Unió Hivatalos Lapjában.

A Közösségi Vízumkódex 2010. április 5-én lép hatályba, így az ennek végrehajtására szolgáló törvénymódosítások hatálybalépésének időpontja ezzel megegyezik.

A Harmtv. 95. § (6) bekezdésében foglalt előírás, azaz a hazai vízumnyilvántartásba új adatok bevitelének tilalma csupán egy többéves átmeneti időszakot követően lép majd hatályba. Ez az időpont egyelőre még nem ismert: a VIS működésének kezdeti időpontjaként megjelölt napot - amely legkorábban is 2010 szeptembere -követően az ún. regionális roll-out teljesé válásával, vagyis a VIS teljes földrajzi lefedettségének elérésével következik be. (előreláthatólag legkorábban is 2014-ben).

Az 53-55. §-hoz

A törvény záró rendelkezése több, technikai jellegű módosítást tartalmaz, amely az Rtv. szöveg-koherenciájának biztosítását célozza, illetve az Rtv. és a büntetőeljárásról szóló 1998. évi XIX. törvény közötti összhangot teremti meg, valamint rendelkezik a Met. 39. § b) pontjának részleges, továbbá az Szmtv. és a Harmtv. okmánykörözésre vonatkozó rendelkezésének és az Nbtv. 42. § (1) bekezdésének hatályon kívül helyezéséről is.

A NEBEK által ellátandó feladatok körét a törvény a záró rendelkezések között kiegészíti a VIS-el történő bűnüldözési célú konzultáció, illetve az ennek révén megvalósuló együttműködés és információcsere során történő közreműködéssel. Emiatt a NEBEK tv. 1. §-ának, valamint 3. §-ának megfelelő értelmű kiegészítése szükséges. Az előterjesztés továbbá a SIS tv. felhatalmazó rendelkezését is pontosítja.

Figyelemmel továbbá arra, hogy a törvény kizárólag módosító, illetve hatályon kívül helyező rendelkezéseket tartalmaz, a törvény tartalmaz egy önmaga hatályon kívül helyezéséről rendelkező szabályt. Ez a normaszövegben szereplő legutolsó hatályon kívüli helyezés időpontját követő nap.

A jogharmonizációs célú jogalkotásról szóló 7001/2005. (IK 8.) IM irányelv a jogharmonizációs célú jogalkotás alaki követelményeként írja elő az ún. jogharmonizációs záradék feltüntetését, azaz hivatkozást a jogszabály végén az Európai Unió jogának való megfelelésre. Közösségi rendeletek estében a hivatkozási kötelezettség nem a közösségi jogból ered, hanem a hivatkozás belső jogi funkciói alapozzák meg annak szükségességét. Ha a jogharmonizációt valamely jogszabály módosításával hajtják végre, akkor nem csupán a módosított jogszabálynak, hanem a módosító jogszabálynak is jogharmonizációs záradékot kell tartalmaznia Mindezekre tekintettel e szakasz rögzíti, hogy a törvény mint módosító jogszabály mely közösségi és uniós jogi aktusok végrehajtásához szükséges törvényi rendelkezéseket (törvénymódosításokat) állapítja meg.