2016. évi CLXXIX. törvény indokolása

a civil szervezetek és a cégek nyilvántartásával összefüggő eljárások módosításáról és gyorsításáról

-----STARTING---POINT---ALTALANOS--- 

A törvény a civil szerveztek nyilvántartásba vételi és változásbejegyzési eljárását a következő eszközökkel kívánja gyorsítani:

Az ügyész az egyesület, az alapítvány és a sportról szóló törvény szerinti sportegyesület nyilvántartásba vételi és változásbejegyzési eljárásában már közvetlenül nem vesz részt, részére az iratokat nem kell kézbesíteni, önálló fellebbezési jog nem illeti meg. (Az egyesület, az alapítvány és a sportról szóló törvény szerinti sportegyesület nyilvántartásba vételi, változásbejegyzési kérelemének helyt adó, valamint a közhasznú nyilvántartásba vételét elrendelő végzéssel szemben pert indíthat, ha a végzés vagy az alapul szolgáló iratok jogszabálysértők, feltéve, hogy a keresetét közérdek sérelmére tudja alapítani.)

A bíróságra előírt ügyintézési határidő maximalizálásra kerül (az egyszerűsített eljárásban, ha a bíróság a rá vonatkozó határidőn belül nem dönt, a bejegyzés a törvény erejénél fogva megtörténik).

A kérelmező a változásbejegyzési eljárás alatt a változással érintett adatok körét nem bővítheti (kérelmét nem egészítheti ki, csak a bíróság felhívására). A bíróság csak egy alkalommal adhat ki hiánypótlásra felhívó végzést, amelyben a kérelem minden hibáját meg kell jelölnie. Ezzel elkerülhetővé válik, hogy a változásbejegyzési eljárás az újbóli kérelmek, újbóli hiánypótlások miatt beláthatatlan ideig húzódjon el. A jövőben a cégeljáráshoz hasonlóan a szervezeteknek az eltérő időpontban meghozott döntéseikből adódó változásbejegyzési kérelmeiket külön-külön kell benyújtaniuk.

Az igazságügyért felelős miniszter részére adott jogalkotási felhatalmazás folytán bővül az eljárásban használható mintaokiratok száma (többféle mintaokirat kerül rendszeresítésre) és fajtája (pl. elfogadó nyilatkozat), ezzel is csökkentve annak a veszélyét, hogy az okirat szövegezése, tartalma miatt hiánypótlást kelljen kiadnia a bíróságnak.

A Ptk. szerinti egyesületek és a sportegyesületek esetében a bíróság csak a legszükségesebb törvényi feltételek meglétét vizsgálhatja, így jelentéktelen, apróbb hibák miatt bírósági hiánypótlási felhívásra már nem kerülhet sor.

A civil szervezetek (egyesület, alapítvány) és a sportegyesületek esetében a bíróság nyilvántartásba vételt elrendelő, a változásbejegyzési kérelemnek helyt adó, továbbá a közhasznú nyilvántartásba vételt elrendelő végzése azonnal jogerőssé válik, ellene fellebbezésnek nincs helye. A végzés vagy az annak meghozatala alapjául szolgáló eljárás, illetve a kérelemhez mellékelt iratok jogszabályba ütközése miatt pernek van helye, amit az ügyész, valamint az indíthat, akire a végzés rendelkezést tartalmaz.

A civil nyilvántartáshoz kapcsolódóan a törvényességi felügyelet területén a cél az, hogy a civil szervezetek feletti törvényességi felügyeleti eljárás egy egységes nemperes eljárásként kerüljön a nyilvántartó bíróság hatáskörébe. Ezen új szabályozási rendszerben az ügyészt továbbra is megilleti a törvényességi felügyeleti eljárás kezdeményezésének joga. A bíróság törvényességi felügyeleti eljárásának szabályozása a cégeljárás tapasztalatain alapul; gyors és hatékony bírósági fellépést biztosít. A törvény ezzel a jelenlegi törvényességi felügyeleti peres eljárásokat nemperes eljárásként szabályozza újra. A törvény lehetővé teszi, hogy a civil nyilvántartásban szereplő szervezetek, azok tagjai és maga a bíróság is kezdeményezhessen törvényességi felügyeleti eljárást, ha ez a szervezet törvényes működésének biztosításához szükséges. Jelenleg csak az ügyészt illeti meg a törvényességi ellenőrzési jogköréből adódóan a bírósági eljárás kezdeményezésének joga.

Annak érdekében, hogy a tőkepiaci és a cégjogi folyamatok zökkenőmentesen illeszkedjenek egymáshoz, a törvény megoldja a zártkörűen működő részvénytársaságok működési formájának megváltozásához kapcsolódó cégeljárási kérdéseket.

-----STARTING---POINT---RESZLETES---

Az 1-3. §-hoz

A Polgári Törvénykönyvről szóló 2013. évi V. törvény módosításáról szóló 2016. évi LXXVII. törvény (a továbbiakban: Ctvmódtv.) 3. §-a módosította a Ptk. 3:218. § (2) bekezdését. A módosító rendelkezés indokolása kiemeli, hogy a zártkörűen működő részvénytársaság nyilvánosan működő részvénytársasággá alakulása egyidejűleg jelenti a jogi személy szervezeti, valamint pénzügyi és tőkepiaci változását is. A jelenleg hatályos rendszerben e két folyamat részben egymásra utalt, részben egymásba fonódó.

A Ctvmódtv. nem érinti - és nem is szükséges, hogy érintse - a Ptk. 3:211. § (3) bekezdését, vagyis azt, hogy a cégjogi változásnak akkor kell hatályosulnia, amikor a társaság részvényeinek tőzsdei bevezetése szabályszerűen megtörtént. Ez viszont azt jelenti, hogy a tőzsdei bevezetéshez szükséges nyilvános felhívást még a zártkörűen működő részvénytársaságnak kell megtennie. Annak érdekében, hogy a tőkepiaci és a cégjogi folyamatok zökkenőmentesen illeszkedjenek egymáshoz, tőkepiaci, cégtörvényi és magánjogi pontosításokra is szükség van.

Magánjogi elemként a Ctvmódtv. - a főszabály alóli kivételként - normatív módon jeleníti meg, hogy a zártkörűen működő részvénytársaság részvényei nyilvános forgalomba akkor kerülhetnek, ha az a társaság működési formájának megváltoztatásához szükséges.

A törvény a fenti anyagi jogi szabály eljárásjogi részét rendezi. A törvény lehetővé teszi, hogy a nyilvánosan működő részvénytársaság létesítő okiratának cégbírósági törvényességi szempontú vizsgálatára a részvények tőzsdei bevezetéséhez szükséges folyamat megkezdése előtt sor kerülhessen. Ebben az esetben a cégbíróság - változásbejegyzési eljárás során - a létesítő okirat és a kérelem egyéb mellékletei alapján bejegyzi a cégjegyzékbe a nyilvánosan működő részvénytársaság adatait, azonban az adatok változásáról, hatályáról nem rendelkezik. Ezzel az adatok az informatikai rendszerben függő állapotba kerülnek, ugyanakkor a cégjegyzékben már látszani fog a cég által kért változás, a cég cégmásolatában már feltüntetésre is kerülnek, továbbá a kérelmező cég a nyilvánosan működő részvénytársaság (függő hatályú) bejegyzéséről cégbírósági végzést kap. (Fontos felhívni a figyelmet arra, hogy mivel a törvény a folyamatnak ezen részét nevesíti változásbejegyzési résznek, a cégnek a működési forma megváltozásához kapcsolódó változásbejegyzési eljárási illetéket is le kell rónia.)

A cégjegyzékben ugyanakkor nem tehető a változás függővé korlátlan ideig, így a cégnek a cégbírósági bejegyzéstől számított egy éven belül gondoskodnia kell a teljes cégjogi, tőkepiaci folyamatoknak a lezárásáról. Ha a cég részvényeinek tőzsdei bevezetése megtörténik, és az annak igazolására szolgáló okiratokat a cég a cégbírósághoz benyújtja, a cégbíróság soron kívüli eljárással, három munkanapon belül rendelkezik a változások hatályba léptetéséről.

A függő időszakban a zártkörűen működő részvénytársaság továbbra is működő cég, így változásbejegyzési kérelem benyújtására ebben az időszakban is jogosult. Ha a zártkörűen működő társaság adataiban időközben változás történik, amely egyben a nyilvánosan működő részvénytársaság még hatályba nem lépett adatát is érinti, a bíróság a folyamat lezárását jelentő bejegyzésnél ezeket a módosításokat is figyelembe veszi, kivéve, ha a cég másként nyilatkozik.

Ha a cég a fentieket meghaladó létesítő okirat módosításról nyújt be kérelmet, vagyis a bíróságnak ismételten le kell folytatnia az alapszabály törvényességi szempontú vizsgálatát, a cégbíróság már nincs kötve korábbi bejegyzéséhez, és a változásbejegyzési eljárás szabályai szerint tizenöt munkanapos határidővel a teljes törvényességi vizsgálatot ismételten elvégezve fog dönteni a nyilvánosan működő részvénytársaság bejegyzéséről. Ebben az esetben az illetékekről szóló 1990. évi XCIII. törvény szerinti 500 000 forintos illetéket ismételten megfizetni nem kell, azonban az általános mértékű változásbejegyzési eljárási illeték megfizetése kötelező.

Ha a cég az egyéves határidő alatt a tőzsdei bevezetésről az igazolást nem nyújtja be, a már bejegyzett adatokat az informatikai rendszer automatikusan meghozott végzéssel a cégjegyzékből - az adatok hatályba léptetése nélkül - törli. A törölt adatok a cég cégmásolatában továbbra is megismerhetőek lesznek.

A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) mellékletei szerint a cégnek a teljes tájékoztatót, idegen nyelvű tájékoztató esetén a teljes szöveg hiteles fordítását is be kell csatolnia. A tájékoztató igen terjedelmes dokumentum, amelynek esetleges fordítása komoly időt emészthet fel és költséges lehet. A tőkepiaci szabályok szabályozzák a tájékoztatónak az összefoglalóját is. A cégjogi szabályozás során is figyelemmel kell lenni arra, hogy az összefoglaló a befektetők és hitelezők védelme szempontjából minden releváns adatot tartalmaz, ezért a változásbejegyzési kérelemhez a jövőben elegendő az idegen nyelvű tájékoztató mellé a magyar nyelvű összefoglalót - szükség szerint hiteles magyar fordításban - becsatolni.

A 4. §-hoz

A módosítást az indokolja, hogy az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (a továbbiakban: Ectv.) 11. §-a szerinti, az alapítvány és az egyesület megszűnését megállapító peres eljárások nemperes eljárássá válnak azzal, hogy a bíróság ezekben az eljárásokban nem az alapítvány vagy az egyesület megszűnését, hanem a jogutód nélküli megszűnési ok bekövetkezését állapítja meg.

Az 5. §-hoz

Az ügyészi törvényességi ellenőrzés - az ügyészségről szóló 2011. évi CLXIII. törvény módosítása nélkül - a civil szervezetek felett (egyesület, alapítvány) általános jelleggel megszűnik, a külön törvényekben az ügyész részére biztosított törvényességi ellenőrzési jog azonban megmarad. A törvényességi felügyeleti eljárás, valamint az Ectv. 11. §-a szerinti, az alapítvány és az egyesület megszűnését megállapító peres eljárások nemperes eljárássá válnak. Ezekben a nemperes eljárásokban az ügyészt megilleti az eljárás megindítása indítványozásának joga. Az ügyészi törvényességi ellenőrzés megszüntetése az egyesületek és alapítványok tekintetében azzal a nyilvántartási eljárási változással is együtt jár, hogy e szervezetek nyilvántartásba vételi (bejegyzési) és változásbejegyzési eljárásában az ügyész részére az iratokat nem kell kézbesíteni, és az ügyészt önálló fellebbezési jog nem illeti meg a bíróság határozatával szemben. Ezen eljárásjogi változások a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvényben (a továbbiakban: Cnytv.) kerülnek átvezetésre.

Az ügyész által indított, az egyesület feloszlatása iránti perre csak ott van szükség, ahol az Alaptörvényből folyó egyesülési jog súlyos sérelmet szenved, ezért az ügyész pert indíthat az egyesület feloszlatása iránt, ha az egyesület működése vagy tevékenysége az Ectv. 3. § (3)-(5) bekezdésébe ütközik, azaz az egyesület működése vagy tevékenysége a hatalom erőszakos megszerzésére vagy gyakorlására, illetve kizárólagos birtoklására irányul, bűncselekményt vagy bűncselekmény elkövetésére való felhívást valósít meg, mások jogainak és szabadságának sérelmével jár, tevékenysége nem áll összhangban az Alaptörvénnyel, tevékenységét törvény tiltja, fegyveres szervezetként jön létre, vagy tevékenysége törvény alapján kizárólag állami szerv saját hatáskörében ellátható közfeladat megvalósítására irányul.

A 6. §-hoz

A módosítást az ügyész általános törvényességi ellenőrzési jogának megszűnése indokolja.

A hatályos rendelkezés szerint, ha a közhasznú szervezet felügyelő szerve (felügyelőbizottsága) mulasztást vagy a vezető tisztségviselők felelősségét megalapozó tényt észlel, és a szervezet a törvényes működés helyreállításához szükséges intézkedéseket nem teszi meg, a felügyelő szerv a törvényességi ellenőrzést ellátó szervhez fordul. A civil szervezetek feletti ügyészi törvényességi ellenőrzési jogkör megszüntetésével azonban számos olyan közhasznú szervezet lesz a jövőben, amely felett törvényességi ellenőrzési jogkört ellátó szerv nem lesz nevesíthető, hiszen a nyilvántartó bíróság veszi át ezen funkciót is. Erre figyelemmel a törvény a jövőben kifejezetten rendelkezik arról az esetről, amikor nincs törvényességi ellenőrzést gyakorló szerv, azonban a szervezet felett a törvényességi ellenőrzést általános jelleggel a nyilvántartó bíróság a törvényességi felügyelet körében látja el. A Cnytv. a törvényességi felügyelet szabályai között ezen esetkörre figyelemmel a Cnytv. 71/E. § (1) bekezdés d) pontjában kifejezetten rendelkezik arról, hogy törvényességi felügyeleti eljárást kérelmezhet az, akit erre jogszabály kötelez; jelen esetben az Ectv. a felügyelő szervet kötelezi.

A 7. §-hoz

A rendelkezés b) pontja szerinti módosítás a számviteli beszámolókkal összefüggő szabályozást érinti. A hatályos szabályozás szerint amennyiben a civil szervezet nem tesz eleget a beszámoló, valamint a közhasznúsági melléklet letétbe helyezésére és közzétételére irányuló kötelezettségnek és azt egy éven belül nem pótolja, a bíróság törvényességi ellenőrzés lefolytatása céljából értesíti az ügyészséget. Az ügyész törvényességi ellenőrzési jogkörének megszüntetése folytán a beszámoló, valamint közhasznúsági melléklet letétbe helyezésére és közzétételére irányuló kötelezettség elmulasztásának jogkövetkezménye, hogy a bíróság a civil szervezetet pénzbírsággal sújthatja. A Cnytv. 71/B. § (4) bekezdése kifejezetten rögzíti, hogy nincs helye törvényességi felügyeleti eljárásnak annak érdekében, hogy a bíróság a beszámoló letétbe helyezésére és közzétételére vonatkozó kötelezettség teljesítését kikényszerítse. Ennek oka az, hogy a nyilvántartó bíróság törvényességi felügyeleti jogköre elsődlegesen arra irányul, hogy fellépjen, ha a nyilvántartott szervezet működésében olyan hiba merül fel, amely a nyilvántartás közhitelességét is sérti vagy sértheti. A bíróságnak beszámolókkal összefüggő feladata azonban függetleníthető a nyilvántartás kérdéseitől, így a bíróság nem indít törvényességi felügyeleti eljárást, ha a szervezet a beszámoló letétbe helyezésére és közzétételére irányuló kötelezettségét elmulasztja, azonban a mulasztást szankcionálja.

A rendelkezés a) és c) pontjaiban foglalt módosítást az ügyész általános törvényességi ellenőrzési jogának megszűnése indokolja. Az a) pont kapcsán kiemelhető, hogy a törvény az ügyész ellenőrzési jogát részlegesen fenntartja a közhasznú civil szervezetek felett, mert az ügyész továbbra is vizsgálja azt, hogy a közhasznú szervezet a közhasznú minősítés követelményeinek megfelel-e. Ezen ellenőrzési jogkör azonban nem jelenti a közhasznú civil szervezet feletti általános törvényességi ellenőrzési jogkör visszaállítását, mert az ügyész a civil szervezet működése felett nem gyakorol ellenőrzési jogkört, csupán azt vizsgálhatja, hogy a civil szervezet működése során megfelel-e a közhasznú minősítés feltételeinek. Tehát a közhasznú civil szervezetek változásbejegyzési eljárásába az ügyészt a bíróság nem vonja be, részére az iratokat nem kézbesíti, az ügyészt önálló fellebbezési jog nem illeti meg. Az ügyész kizárólag a közhasznúság feltételeinek fennálltát vizsgálhatja; ezt teszi egyértelművé az Ectv. 47. §-ának pontosítása. Azt, hogy a közhasznú minősítés vizsgálata körében az ügyészt milyen indítványozási jogok illetik meg, az Ectv. 49. §-a tartalmazza.

A 8. §-hoz

A hatályon kívül helyező rendelkezések közül az Ectv. 4. §-át érintő rendelkezés a Polgári Törvénykönyvről szóló 2013. évi V. törvénybe (a továbbiakban: Ptk.) kerül átemelésre. A b) pont az ügyész törvényességi ellenőrzési jogának megszűnésével, valamint azzal a változással kapcsolatos, hogy az Ectv. 11. §-a szerinti, az alapítvány megszűnését megállapító peres eljárások nemperes eljárássá válnak azzal, hogy a bíróság ezekben az eljárásokban nem az alapítvány megszűnését, hanem a jogutód nélküli megszűnési ok bekövetkezését állapítja meg.

A 9. §-hoz

A hatályos szabályozás a Cnytv. 5. § (3) bekezdése szerinti esetekben az eljárás szünetelését írja elő. Gyakorlatban felmerült probléma azonban, hogy a már nem működő civil szervezeteknek, illetve eltűnt képviselőiknek az iratokat nem lehet kézbesíteni. A bíróság a Pp. 101. § (2) bekezdés szerint a fenti esetekben hirdetményi kézbesítést csak kérelem alapján rendelhet el. A módosítás arra irányul, hogy a Cnytv. 5. § (3) bekezdése szerinti esetekben a bíróság hirdetményi kézbesítést hivatalból rendelhessen el.

A 10. §-hoz

A törvény az elektronikus útra kötelezett civil szervezetek körét kiegészíti a közalapítványokkal.

A 11. §-hoz

A Cnytv. 18. § (3) bekezdésének módosítása az ügyész általános törvényességi ellenőrzési jogának megszüntetése miatt szükséges. Az ügyészi törvényességi ellenőrzés megszüntetése az egyesületek és alapítványok tekintetében azzal a nyilvántartási eljárási változással is együtt jár, hogy e szervezetek nyilvántartásba vételi (bejegyzési) és változásbejegyzési eljárásában az ügyész részére az iratokat nem kell kézbesíteni, és az ügyészt önálló fellebbezési jog nem illeti meg a bíróság határozatával szemben. Az ügyész részére az iratokat csak akkor kell kézbesíteni, ha a szervezet felett az ügyész törvényességi ellenőrzést lát el.

A 12. §-hoz

A törvény következetesen érvényesíti azt az alapvetést, hogy az ügyész a civil szervezetek működésébe, magánautonómiájába abban az esetben avatkozhat bele indítványozási jogán keresztül, ha az ügyészi szerepkörhöz kapcsolódóan közérdek sérelmet is valószínűsíteni tud. Annak érdekében azonban, hogy a törvény a civil nyilvántartás közhitelességét erősítse, az adatok hibájára alapított (lejárt hatályú adatok, jogellenes adatok, egyéb hibás adat) indítvány esetén a közérdek sérelmének fennállását valószínűsítettnek kell tekinteni.

A 13. §-hoz

A gyakorlatban a civil szervezetek székhelye jogszerűségének igazolása körében a bíróság a székhelyül szolgáló ingatlan tulajdonosának nyilatkozat a mellett jellemzően tulajdoni lap másolatának csatolását is előírja. Egyrészt azonban nem csak a tulajdonosnak lehet joga a használat engedélyezése, másrészt a tulajdoni lap csatolásának adminisztratív terhét pedig megfelelően kiváltja a jogosulttól származó nyilatkozat is.

A 14. §-hoz

A módosítás a civil bírósági változásbejegyzési eljárás gyorsítását, racionalizálását szolgálja. A hatályos szabályozás szerint a kérelmező a kérelmét akár többször is kiegészítheti, ami ismételt hiánypótlás kiadásához, és az eljárás elhúzódásához vezet. A módosítás alapján átláthatóbbá válik a változásbejegyzési kérelem elbírálásának menete, új adatokkal és létesítő okiratbeli módosítások bejelentésével nem lehet kiegészíteni a kérelmet. A Cnytv. 37. § (1) bekezdése szerint a változásbejegyzési kérelmet a létesítő okirat módosításának, illetve az adat változását eredményező, a szervezet arra jogosult szerve határozatának elfogadását követő hatvan napon belül kell a bíróságnak bejelenteni. E szabályból is az következik, hogy a civil nyilvántartásban nyilvántartott szervezeteknek önálló kérelemben kell előterjeszteniük az időben egymástól elváló határozataikhoz, létesítő okirat módosításaikhoz kapcsolódó bejelentéseiket szemben azzal a gyakorlattal, hogy az eljárás elhúzódása miatt az eredeti kérelmüket újabb és újabb változások bejelentésével egészítik ki.

E gyakorlatot kívánja a törvény megszüntetni, mikor kimondja, hogy a kérelem újabb változással nem egészíthető ki. Ha a későbbi kérelem olyan adatot érint, amelyre vonatkozóan még le nem zárt változásbejegyzési eljárás van folyamatban, a Cnytv. 37. § (3) bekezdése megfelelő eljárási szabályt ad.

A 15. §-hoz

A civil szervezetek nyilvántartásával összefüggésben a bírósági eljárásokban érvényesülő ügyviteli és iratkezelési szabályokról szóló 58/2012. (II. 28.) KIM rendelet 11. § (2) bekezdése különbséget tesz érkezés és lajstromozás között. A kérelem benyújtására vonatkozó határidők számításának kezdetéről a Cnytv. 9. § (4) bekezdése rendelkezik. Amennyiben a kérelem nem munkaidőben érkezik a bírósághoz, az érkezés és a lajstromozás elválik egymástól. Ebben az esetben szükséges szabályozni, hogy a bíróságra vonatkozó ügyintézési határidő a lajstromozás napján kezdődik.

A 16. §-hoz

A módosítás a civil bírósági nyilvántartásba vételi, változásbejegyzési eljárás gyorsítását, racionalizálását szolgálja. A hatályos szabályozás szerint a kérelmező a hiánypótlás teljesítésekor kérheti, hogy a bíróság ismételt hiánypótlásra hívja fel, ami ismételt hiánypótlás kiadásához, és az eljárás elhúzódásához vezet. A módosítás célja az ismételt hiánypótlás kizárása. Fontos rámutatni arra, hogy a törvény több olyan rendelkezést is tartalmaz, amelyek együttes hatása az, hogy a jelenlegi bírósági hiánypótlásra felhívó végzésekben meghatározott hiányok, hibák a jövőben megszüntethetőek legyenek. A Polgári Törvénykönyvről szóló 2013. évi V. törvény (a továbbiakban: Ptk.) egyesületi szabályozásának módosítása jelentősen egyszerűsíti az egyesületi alapszabály tartalmát. Azokat a szervezeti-működési szabályokat, amelyeket a jelenleg hatályos Ptk. szerint az alapszabályban kell meghatározni, a Ptk. maga szabályozza, így a jövőben e kérdéseket nem kell az alapszabályban megismételni. Az egyesület alapszabályában elegendő az egyesület alapadatait rögzíteni. A törvény alapján - az igazságügyért felelős miniszter részére adott jogalkotási felhatalmazás folytán - a jövőben jelentősen bővül a mintaokiratok köre, és azok már nem csak a bejegyzési, hanem a változásbejegyzési eljárásban is felhasználhatóak lesznek. Kiemelhető továbbá, hogy egyesület és sportegyesület esetében a bíróság csak a legszükségesebb törvényi követelményeket fogja ellenőrizni, így a kisebb, adminisztratív hibák miatt hiánypótlás kiadására már nem kerülhet sor. A törvény rögzíti azt is, hogy az egyesület, sportegyesület változásbejegyzési eljárásában a bíróság csak az érintett körben vizsgálja az iratokat, így nem kerülhet sor a jövőben arra, hogy a bíróság kifogásolja a létesítő okiratnak a módosítással nem érintett részeit is.

A 17. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 47. §-ának (1) és (2) bekezdése a forgalom biztonságának elődlegessége alapján kimondja, hogy ha a cégbíróság az előírt határidőben döntési kötelezettségének nem tesz eleget, a cégbíróság vezetője a határidő lejártát követően, legkésőbb három munkanapon belül intézkedik a bejegyzési kérelem elbírálásáról. Ennek során hiánypótlásra történő felhívásnak nincs helye. Ha a bejegyzési kérelem elbírálására így sem került sor, a cégbejegyzés a törvény erejénél fogva - a kérelem alapján előszerkesztett adatok szerinti tartalommal - a törvény erejénél fogva megtörténik.

A civil eljárásban azonos esetben nincs rendelkezés a törvény erejénél fogva történő bejegyzésről, csupán az eljáró bírónak (titkárnak) be kell számolnia a bíróság elnökének arról, mi volt a mulasztás oka (Cnytv. 32. §). Figyelemmel arra, hogy a civil eljárásban is helye lehet ezen ügyfélközpontú garanciális szabálynak, a törvény e szabály fokozatos beépítését kezdi meg azzal, hogy az egyszerűsített nyilvántartásba vételi vagy változásbejegyzési eljárásokban biztosítja a törvény erejénél fogva történő bejegyzést, ha a bíróság a rá vonatkozó döntési határidőt követő harminc napon belül sem intézkedik a kérelem elbírálása iránt (Cnytv. 28-36. §).

A 18. §-hoz

A hatályos szabályozás (Cnytv. 37. § (2) bekezdés) szerint amennyiben a szervezet elmulasztotta a változásbejegyzési kérelem határidőben történő benyújtását, a bíróság törvényességi ellenőrzést kezdeményezhet az ügyészségnél. Az ügyész törvényességi ellenőrzési jogkörének megszüntetése folytán, továbbá abból az okból, hogy ebben az esetben valójában már nincs mód a törvényes működés elérésére, hiszen a késedelem már bekövetkezett, a változásbejegyzési kérelem határidőben történő benyújtásának elmulasztása esetére a törvény szankcióként pénzbírság kiszabását teszi lehetővé. Mivel a bíróság eljárásában merült fel a mulasztás, az a helyes megoldás, ha a bíróság vonja le e mulasztás jogkövetkezményeit.

A 19. §-hoz

Az ügyészi törvényességi ellenőrzés civil szervezetek (egyesület, alapítvány) feletti megszűnése, a törvényességi felügyeleti eljárás, valamint az Ectv. 11. §-a szerinti, az alapítvány és az egyesület megszűnését megállapító peres eljárások nemperes eljárássá válása szükségessé teszi a szervezet hivatalból történő törlésére vonatkozó rendelkezések újraszabályozását.

A 20. §-hoz

A törvény - a cégeljáráshoz hasonlóan - egyesület, alapítvány és a sportegyesület esetén a nyilvántartásba vételi, változásbejegyzési kérelemnek helyt adó, valamint a közhasznú nyilvántartásba vételt elrendelő végzés ellen nem biztosít fellebbezési jogot. A nyilvántartásba vételi, változásbejegyzési kérelemnek helyt adó, valamint a közhasznú nyilvántartásba vételt elrendelő végzés vagy annak meghozatala alapjául szolgáló iratok jogszabályba ütközése miatt az ügyész, valamint az, akire a végzés rendelkezést tartalmaz, - jogvesztő határidőn belül - pert indíthat a szervezet ellen a végzés hatályon kívül helyezése iránt. Tekintettel arra, hogy a törvény szerint alapítvány és egyesület felett az ügyész nem gyakorol törvényességi ellenőrzést, a perindítás joga akkor illeti meg, ha keresését - a végzés az alapjául szolgáló iratok vagy a létesítő okirat jogszabályba ütközése mellett - valamely közérdek sérelmére alapítja és a közérdek sérelmének fennállását valószínűsíti; kivéve a (4) bekezdés szerinti esetet.

A perben olyan jogszabálysértésre lehet csak hivatkozni, amit a bejegyzési eljárásban a bíróságnak észlelnie kellett volna. Ahhoz, hogy a törvényben megjelölt, keresetindítási joggal rendelkezők a pert megindíthassák, tudomást kell szerezniük az egyesület, az alapítvány és a sportegyesület nyilvántartásba vételi, változásbejegyzési kérelemének helyt adó, valamint a közhasznú nyilvántartásba vételt elrendelő végzésről. Ehhez szükséges bevezetni új rendelkezésként azt is, hogy ezen szervezetek esetén a nyilvántartásba vételi, változásbejegyzési kérelemnek helyt adó, valamint a közhasznú nyilvántartásba vételt elrendelő végzés közzétételre kerüljön az OBH által vezetett országos névjegyzékben [lásd Cnytv. 51/A. §, 67. § (4)-(5) bek.]. A per az országos névjegyzékben történt közzétételtől számított 60 napos jogvesztő határidőn belül indítható meg.

A törvény - a Ptk. érvénytelenségre vonatkozó szabályaival összhangban - külön rendelkezéseket állapít meg arra az esetre, ha a felperes a nyilvántartásba vételi, változásbejegyzési végzés jogszabályba ütközését az alapjául szolgáló létesítő okiratnak, illetve módosításának a nyilvántartásba vételi, változásbejegyzési eljárásban észlelhető érvénytelenségére alapítja.

A nyilvántartásba vételi vagy változásbejegyzési kérelmet elutasító vagy részben elutasító döntéssel szemben, valamint a közhasznú nyilvántartásba vételt elutasító döntéssel szemben továbbra is helye lesz fellebbezésnek.

A 21. §-hoz

A módosítást a Cnytv. 46/A. §-a szerinti per 46/A. § (2) bekezdésében szabályozott megindításának lehetővé tétele indokolja.

A 22. §-hoz

A módosítás pontosítja a kuratórium vagy a kurátor kijelölésére irányuló eljárás kezdeményezésére jogosultak körét. A rendelkezés kifejezetten nevesíti a bíróságot is, amelynek oka az, hogy e különösen, ha a bíróság gyakorolja az alapítói jogokat a bíróságnak lehetősége legyen az eljárást megindítani, és ne kelljen ügyészi indítványra, kérelemre várnia.

A 23-24. §-hoz

Az ügyészi törvényességi ellenőrzés az alapítvány felett megszűnik. Az Ectv. 11. §-a szerinti, az alapítvány megszűnését megállapító peres eljárások nemperes eljárássá válnak. A törvény szerint a bíróság ezekben az eljárásokban nem az alapítvány megszűnését, hanem a jogutód nélküli megszűnési ok bekövetkezését állapítja meg. Ezekben a nemperes eljárásokban - tekintettel arra, hogy alapítvány felett az ügyész nem gyakorol törvényességi ellenőrzést - az ügyészt akkor illeti meg az eljárás indítványozásának a joga, ha indítványát - a jogutód nélküli megszűnési ok bekövetkeztén túl - közérdek sérelmére alapítja és e közérdek sérelmének fennállását valószínűsíti, kivéve a 20. § (4) bekezdés szerinti esetet.

A 25. §-hoz

Az (1) bekezdésében foglalt módosítás a nyilvántartásba vételi, változásbejegyzési eljárás gyorsítását, racionalizálását szolgálja az egyesület tekintetében. A rendelkezés a nyilvántartásba vételi és változásbejegyzési eljárások további egyszerűsítését célozza. Egyértelművé teszi, hogy az egyesület a szerveit szabadon elnevezheti, vagyis nem köteles a Ptk.-ban használt elnevezéseket követni.

A Ptk. 3:4. §-a szerint „a jogi személy a jogi személy típusnak megfelelő létesítő okiratán alapuló bírósági nyilvántartásba vétellel jön létre”. A jogi személy szervezetének és működésének, a tagok egymás közötti viszonyainak rendezésére - főszabályként - szerződéses szabadság érvényesül. A Ptk.-ra is figyelemmel a jövőben a bíróságnak az egyesületek esetében elsődlegesen azt kell vizsgálnia, hogy a benyújtott nyilvántartásba vételi kérelem adatai és a kérelem mellékletei megfelelnek-e az egyesület törvényi ismérveinek, továbbá, hogy a szervezeti és működési kérdések körében a kötelezően alkalmazandó rendelkezések megfelelőek-e.

Felesleges ugyanakkor, hogy a nyilvántartó bíróság az egyesület létrejöttét, nyilvántartását nem akadályozó, azt érdemben nem befolyásoló formai és apróbb jogi kérdésekre is kiterjedően vizsgálja az iratokat. A nyilvántartásba vétel során a bíróságnak tehát arról kell meggyőződnie, hogy az egyesület érvényesen létrejöhet (a felek szerződéses akarata törvényben meghatározott jogi személy létrehozására irányul, a létesítő okirat kötelező tartalmi elemei megfelelnek az előírásoknak), továbbá, hogy az egyesület nyilvántartott adatai megfelelnek a törvényi követelményeknek (pl. a vezető tisztségviselő nem eltiltott személy).

A rendelkezés a változásbejegyzési eljárások gyakorlati tapasztalatai alapján egyértelműen kimondja, hogy a tagjegyzéket a változásbejegyzési kérelemhez nem kell csatolni, továbbá egyértelművé teszi azt, hogy a változásbejegyzési kérelemmel érintett körben vizsgálja csak a bíróság az iratokat. Ezzel elkerülhetővé válik, hogy a bíróság minden változásbejegyzés során újra és újra elbírálja az egyesületi alapszabály egészét, ami az egyesület által előre nem kiszámítható hiánypótlásokhoz vezet jelenleg.

A (2) bekezdésben foglalt módosítást a Cnytv. 46/A. §-a szerinti per 46/A. § (2) bekezdésében szabályozott megindításának lehetővé tétele indokolja.

A 26. §-hoz

Az ügyészi törvényességi ellenőrzés az egyesület felett megszűnik. Az Ectv. 11. §-a szerinti, az egyesület megszűnését megállapító peres eljárások nemperes eljárássá válnak. A törvény szerint a bíróság ezekben az eljárásokban nem az egyesület megszűnését, hanem a jogutód nélküli megszűnési ok bekövetkezését állapítja meg. Ezekben a nemperes eljárásokban - tekintettel arra, hogy az egyesület felett az ügyész nem gyakorol törvényességi ellenőrzést - az ügyészt akkor illeti meg az eljárás indítványozásának a joga, ha indítványát - a jogutód nélküli megszűnési ok bekövetkeztén túl - közérdek sérelmére alapítja és e közérdek sérelmének fennállását valószínűsíti, kivéve a 20. § (4) bekezdés szerinti esetet.

A 27. §-hoz

A módosítás indoka megegyezik a 25. § (1) bekezdéséhez fűzött indokolással.

A 28. §-hoz

A civil szervezetek esetében a hatályos szabályozás alapján meg kell különböztetni a törvényességi ellenőrzés és a törvényességi felügyelet fogalmát. A törvényességi ellenőrzés során a törvénysértés feltárása folyik, míg törvényességi felügyeleti eljárásban a törvénysértés megállapítása és a törvénysértés kiküszöbölése érdekében kötelező erejű döntéshozatal. A törvényességi ellenőrzést az ügyészség végzi, a törvényességi felügyeleti jogkör a bíróságé. Ha az ügyészi intézkedések nem vezetnek eredményre, az ügyész keresettel fordulhat a törvényességi felügyeletet ellátó bírósághoz az Ectv. 11. § (3) bekezdése szerint.

Amely szervezeti forma esetében az ügyészi törvényességi ellenőrzés megszüntetésre kerül, ott az ügyész közérdekvédelmi feladata a törvényességi felügyeleti eljárás kezdeményezésében realizálódik akként, hogy ezen szervezetek tekintetében az ügyész akkor indíthat törvényességi felügyeleti eljárást, ha indítványát valamely közérdek sérelmére alapítja és a közérdek sérelmének fennállását valószínűsíti, kivéve a 20. § (4) bekezdés szerinti esetet. Amely szervezeti forma esetében az ügyészi törvényességi ellenőrzés külön törvények alapján továbbra is megmarad, annyi változás történik, hogy amennyiben az ügyészi ellenőrzés során foganatosított intézkedés nem vezet eredményre, az ügyész nem pert, hanem - törvényességi felügyeleti - nemperes eljárást kezdeményezhet a bíróságnál akként, hogy a törvényességi felügyeleti eljárás megindításához ezen szervezetek esetén nem szükséges közérdek sérelmét megjelölni és fennállását valószínűsíteni.

Az ügyésznek tehát megmarad minden esetben a törvényességi felügyeleti eljárás kezdeményezéséhez való joga.

A törvényességi felügyeleti eljárásra okot adó körülményeket, az eljárás menetét a törvény a Ctv. mintájára határozza meg.

A 29. §-hoz

A rendelkezés pontosítja a felhatalmazó rendelkezéseket annak érdekében, hogy szélesebb körben nyíljon lehetőség arra, hogy jogszabályban rögzített mintaokirat felhasználásával a civil szervezetek gyorsan és pontosan intézhessék a nyilvántartással kapcsolatos bejegyzési, változásbejegyzési kérelmeiket.

A 30. §-hoz

Szövegcserés módosítások.

A 31. §-hoz

Hatályon kívül helyező rendelkezések.

A 32. §-hoz

A törvény módosítja az egyesületekre vonatkozó szabályozást. Ennek oka azonban nem az, hogy szükség lenne az egyesületi szabályozás újragondolására. A módosítás célja egyrészt az, hogy a joggyakorlatban felmerült egyes kérdésekre választ adjon, másrészt, hogy egyértelművé tegye, melyek azok a rendelkezések, amelyeket az egyesülési jog alapján eltérést nem engedőnek kell tekinteni. A közgyűlés vonatkozásában továbbá kiegészíti a hatályos szabályozást néhány könnyen alkalmazható modellszabállyal annak érdekében, hogy ezen kérdéseket már ne kelljen az egyesületnek minden esetben alapszabályában meghatároznia, így ezzel is egyszerűsítse, könnyítse az egyesületek létesítését a törvény.

A törvény a Ptk. 3:65. § pontosításával kimondja, hogy a tagok vagyoni hozzájárulást nem kötelesek teljesíteni, mert a gyakorlatban nem volt egyértelmű, hogy az egyesület alapítása kötelezően együtt jár-e azzal, hogy a tagok vagyoni hozzájárulás teljesítésére kötelesek, vagy sem. Ez természetesen nem jelenti azt, hogy az egyesület vagyonnal ne rendelkezhetne, csupán azt, hogy mivel az egyesület fogalmi elemei között - a gazdasági társaságokkal, a szövetkezettel, az alapítvánnyal szemben - nem szerepel az a feltétel, hogy a tagok vagyoni hozzájárulást kötelesek teljesíteni az egyesület létesítésekor, az egyesület létrejöttéhez nem is szükséges a tagok által rendelkezésre bocsátott vagyon megléte. A törvény továbbá fenntartja azt a rendelkezést, amely szerint a tagok nem felelnek az egyesület tartozásaiért. A törvény elhagyja a tagdíjra vonatkozó rendelkezést, mert a gyakorlatban bizonytalanságot okozott, hogy tagdíj fizetése egyesület esetében kötelező-e. A tagdíjnak a tételes normaszövegből való kikerülése azonban természetesen nem azt jelenti, hogy a tagdíj előírására az egyesület alapszabályában ne kerülhetne sor. A tagdíj „eltűnése” a normaszövegből csupán annyit jelent, hogy ezen kérdés - a Ptk. 3:4. § (2) bekezdése alapján - a tagoknak a jogi személyhez fűződő viszonyra, illetve a jogi személy működésre vonatkozó kérdésként, a létesítés szabadsága körében szabadon szabályozható elemként marad meg az egyesületi jogban.

A 33. §-hoz

A módosító rendelkezés átfogalmazza a tag kizárására vonatkozó általános előírást. A jelenlegi rendelkezésnek azon kitétele, hogy a tagot a közgyűlés zárja ki, vagyis hogy a tagkizárást lefolytató egyesületi szerv a közgyűlés, eltérést engedő szabály. A Ptk. 3:70. § új (4) bekezdése tiltja az eltérést az (1)-(3) bekezdésben foglalt rendelkezésektől, azonban nem lenne indokolt megfosztani az egyesületeket attól, hogy meghatározzák a tag kizárására felhatalmazott egyesületi szervet. Mivel a tag kizárásának szabályait egyébként is az alapszabályban kell rendezni, a jövőben a tag kizárását lefolytató szervet is ezzel egyidejűleg kell meghatározni.

A 3:70. § (4) bekezdéssel való kiegészítése egyértelművé teszi, hogy a tag kizárásának szabályai olyan garanciális jellegű rendelkezések, amelyektől az eltérés tilos. Az eltérés tilalmával egyértelművé válik, hogy az egyesület csak az alapszabályban dönthet abban a kérdésben, hogy egyáltalán alkalmaz-e kizárást, és azt is, hogy az eljárás szabályait (így a kizárást megalapozó tagi magatartásokat is) csak az alapszabályában határozhatja meg. Ennek során a 3:70. § (2) bekezdésében megfogalmazott sarokkövektől nem térhet el.

A 34. §-hoz

Egyszerűsíti az egyesület alapítását azzal, hogy elhagyja az alapszabály tartalmi elemeire vonatkozó rendelkezést, mert az indokolatlanul kényszeríti az egyesületet arra, hogy vagy a Ptk.-ban már szabályozott kérdést a Ptk. szabályának megismétlésével az alapszabályban is rendezzen, vagy egyedileg megalkossa saját működési szabályait.

A jelenleg hatályos 3:71. § (1) bekezdés a) pontjára (a tagok jogai és kötelezettségei), mint kötelező tartalmi elemre azért nincs szükség, mert a 3:65. §-a, a 3:66. §-a, a 3:72. §-a, továbbá a Ptk. egyéb olyan rendelkezése, amely a jogi személy tagjainak jogát jeleníti meg (például: 3:23. §, 3:35-3:37. §), megfelelő szabályt ad. A 3:71. § (1) bekezdés b) pontjára szintén azért nincs szükség, mert a Ptk. általános szabályai tartalmaznak előírásokat arra, hogy a jogi személy egyes szerveinek mi a funkciója, illetve egyes kérdések eldöntését valamely szerv feladataként modellezi (például: 3:21. § (3) bekezdése a vezető tisztségviselő választását, a 3:43. §-a az átalakulásról való döntést döntéshozó szervi hatáskörként jeleníti meg).

Az a) és a b) pont esetében akkor szükséges és egyben kötelező az alapszabályi rendelkezés, ha az egyesület el kíván térni a Ptk. modell-szabályaitól, vagy ha az egyes szervek hatáskörét részletesen kívánja szabályozni. A c) pont már jelenleg is az alapszabály szükség szerinti elemének tekinthető, hiszen arra abban az esetben van szükség, ha az egyesület a tag kizárásnak lehetőségét lehetővé kívánja tenni. A 3:71. § (1) bekezdés d) és e) pontjai tekintetében volt megállapítható, hogy a Ptk. nem tartalmaz az egyesületek vonatkozásában elegendő modellszabályt, így az egyesületnek kell megalkotnia alapszabályában ezeket a szabályokat. A Ptk. modell rendszerének azonban épp az a célja, hogy minden jogi személy típus esetében felkínáljon egy teljes működési modellt, amelytől ha az adott jogi személy nem kíván eltérni, a létesítő okiratában ezekről külön ne is kelljen rendelkeznie. Mindezekre figyelemmel a törvény a Ptk. 3:71-3:76. §-ait ismét megállapítja azzal, hogy mivel a 3:71. §-t új tartalommal tölti fel, és az alapszabály kötelező elemeit elhagyja, a Harmadik Könyv VIII. Címének címéből az alapszabályra utalás is kikerül, így a VIII. Cím immár csak az egyesület szerveit szabályozza.

A törvény által biztosítható, hogy a Ptk. minden olyan lényeges kérdést rendezzen, amely egy kis taglétszámmal és nem specifikus tevékenységet végző egyesület működéséhez elegendő, és ezáltal az ilyen egyesület alapításához a jövőben elegendő lesz az alapszabályban a 3:5. § a)-d) és f) pontja szerinti tartalmi elemek feltüntetése a bírósági nyilvántartásba vételhez. Megkíméli tehát a törvény a jövőben a tagokat attól, hogy részletes működési szabályrendszert kelljen az alapszabályukban megalkotniuk.

A 3:71-3:76. §-ok a közgyűlés (küldöttgyűlés) szabályait határozzák meg. A törvény a közgyűlés jelenlegi (és a jogi személyek általános szabályai között rendezett) szabályokon túl szabályt biztosít a jövőben a közgyűlési meghívó megküldésére, a meghívó kiegészítő tartalmára, a tagnak a napirenddel kapcsolatos felvilágosítás kérési jogára, a közgyűlési jelenléti ívre, jegyzőkönyvre. A törvény más jogi személy típusokhoz hasonlóan normatív módon is biztosítja a határozatképtelenség miatt megismételt közgyűlés lehetőségét, illetve azt, hogy a nem szabályosan összehívott vagy megtartott közgyűlésen született határozatokat utólag érvényesnek fogadhassák el egyhangú nyilatkozattal a tagok. Lehetőséget teremt a törvény arra is, hogy nem szabályszerűen összehívott közgyűlés ülésezzen, illetve napirenden nem szereplő kérdést is megtárgyaljanak. Az egyesületi működés sajátosságaihoz igazodva a törvény egyszerűsíti a közgyűlés helyszínének meghatározását, mert elegendőnek tekinti, ha az a meghívóban kerül megjelölésre. [A 3:17. § (4) bekezdése a döntéshozó szerv ülését a jogi személy székhelyéhez rendeli, és bár e rendelkezés eltérést engedő, az egyesületnek a 3:4. § (2) bekezdése alapján alapszabályában kellene előre rögzítenie, ha a székhelyétől eltérő helyszínen tartja üléseit. Mivel egyesületek esetén jellemzően nem a székhely a közgyűlés ülésének a helye, a törvény könnyített szabályt alkalmaz egyesületek esetében.]

A törvény átemeli a civil törvénynek azon rendelkezését, amely lehetővé teszi, hogy a tag a közgyűlés ülésén tagsági jogait személyes részvétel helyett elektronikus hírközlő eszközök igénybevételével gyakorolja, ha az alapszabály a szükséges rendelkezéseket tartalmazza.

A törvény jelentős részben hatályon kívül helyezi az egyesület közgyűlésének hatásköreire vonatkozó szabályozást, mert azt a gyakorlat tévesen kizárólagos közgyűlési hatásköröknek értelmezte. Az egyesületi formához kötődő garanciális elemként a rendelkezés ugyanakkor - immár tételesen - kimond három kérdésben kizárólagos közgyűlési hatáskört, amelytől az alapszabály nem térhet el.

A 3:4. § (2) bekezdésben foglalt szerződéses szabadság elvére és a 3:16. §-ra és 3:21. §-ra figyelemmel fontos kiemelni, hogy az egyesületi szabályozásban az ügyvezetés feladatait megjelenítő, a Ptk.-ban maradó rendelkezés modellszabály, vagyis attól az egyesületi alapszabály eltérhet, mert a Ptk. 3:4. § (2) bekezdés alapján a jogi személy az egyes szervek feladat és hatáskörét szabadon állapítja meg.

A törvény pótolja annak egyértelművé tételét, hogy az elnökség tagjainak száma nem lehet kevesebb, mint három. A részvénytársaság igazgatósága, a szövetkezet igazgatósága kapcsán a Ptk. már most is kimondja ezen szabályt, azonban egyesület esetében ezt elmulasztotta. A törvény a Ptk.-nak az ügyvezetésre vonatkozó rendelkezéseit egységben jeleníti meg.

A törvény egyértelműen rögzíti, hogy a közgyűlés kötelező összehívásának eseteit és a szükséges intézkedések meghatározását olyan minimum garanciális szabálynak tekinti, amit az egyesület nem hagyhat figyelmen kívül, attól nem térhet el. Mivel a tilalom az egyesületre kedvezőbb eltérést tiltja, természetesen annak nincs akadálya, hogy az alapszabály már kisebb mértékű rendellenességek esetében is a közgyűlés kötelező összehívását rendelje el.

A törvény az értelmezési kétségek eloszlatása érdekében egyértelművé teszi, hogy a felügyelőbizottság létrehozásának kötelező esetei eltérést nem engedőek.

A 35-36. §-hoz

A törvény pontot kíván tenni az egyesületek, alapítványok Ptk. hatálya alá rendeződésének problematikájára. Rugalmas megközelítéssel oldja fel a problémát. Megszünteti az átmeneti időszak naptári dátumhoz kötött rögzítését, ugyanakkor előírja, hogy az egyesület, alapítvány a soron következő létesítő okirat módosításakor köteles megfelelni a Ptk.-nak.

Annak érdekében, hogy a Ptk. hatálya alá rendeződés valóban a jogi személy döntéseként jelenjen meg, a törvény kimondja, hogy az egyesület és az alapítvány a döntés napjától már a Ptk. rendelkezéseit alkalmazza; nem kell tehát megvárnia a bíróság bejegyzését.

A törvény a Ptké.-hez átmeneti rendelkezést fűz annak érdekében, hogy egyértelművé váljon, hogy a Ptké. megújított 11. §-a csak azokra a szervezetekre vonatkozik, amelyek még nem tettek eleget a Ptk. hatálya alá rendeződési kötelezettségüknek.

-----STARTING---POINT---VEGE---

A 37. §-hoz

Hatályba léptető rendelkezések.