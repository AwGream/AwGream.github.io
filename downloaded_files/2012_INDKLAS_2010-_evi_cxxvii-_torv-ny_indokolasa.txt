2010. évi CXXVII. törvény indokolása

a tartással kapcsolatos ügyekben a joghatóságról, az alkalmazandó jogról, a határozatok elismeréséről és végrehajtásáról, valamint az e területen folytatott együttműködésről szóló 4/2009/EK tanácsi rendelet végrehajtásának biztosítása érdekében szükséges törvénymódosításokról

Általános indokolás

Az Európai Unió Tanácsa 2008. december 18-án fogadta el a tartással kapcsolatos ügyekben a joghatóságról, az alkalmazandó jogról, a határozatok elismeréséről és végrehajtásáról, valamint az e területen folytatott együttműködésről szóló 4/2009/EK rendeletet (a továbbiakban: Rendelet), amelyet 2011. június 18-ától kell alkalmazni. Ugyanezen időponttól kezdve kell alkalmazni a tartási kötelezettségekre alkalmazandó jogról szóló, 2007. november 23-án elfogadott hágai jegyzőkönyvet (a továbbiakban: hágai jegyzőkönyv) figyelemmel arra, hogy a 2009/941/EK határozat alapján az Európai Közösség olyan értelmű nyilatkozatot tett a hágai jegyzőkönyvhöz való csatlakozáskor, amely szerint 2011. június 18-ától ideiglenesen alkalmazza a jegyzőkönyv szabályait, ha a jegyzőkönyv akkor még nem lépett hatályba. Fentieken túl folyamatban van az Európai Unió csatlakozása a gyermektartás és a családi tartások egyéb formáinak nemzetközi behajtásáról szóló, 2007. november 23-án elfogadott hágai egyezményhez is, amely számos vonatkozásban mintaként szolgált a Rendelet megalkotása során.

Az Európai Unió célja az, hogy biztosítsa a gyermektartás és a családi tartások egyéb formáinak hatékony nemzetközi behajtását; mivel a tartási követelések túlnyomó többsége gyermektartásra vonatkozik, az egyezmény és a rendelet mindenekelőtt gyermekvédelmi intézkedés.

Az Európai Közösség emellett a bírósági határozatok kölcsönös elismerésének elvén alapuló, valódi igazságügyi térség létrehozását is célul tűzte ki. A Rendelet ennek is eleget tesz, hiszen tovább egyszerűsíti a tartási kötelezettséget megállapító határozatok kölcsönös elismerésére és végrehajtására irányuló eljárást, és a központi hatóságok közötti adminisztratív együttműködést hoz létre.

A törvény ennek megfelelően a Rendelet hazai érvényesüléséhez szükséges rendelkezéseket állapít meg arra vonatkozóan, hogy másik uniós tagállamban tartási ügyben hozott határozat hazai végrehajtása érdekében milyen eljárást kell lefolytatni, hová, melyik bírósághoz kell az ügyfeleknek kérelmeiket intézni, másik oldalról pedig mit kell tenniük azoknak a hazai ügyfeleknek, akik külföldön kívánnak végrehajtatni. A törvény ennek érdekében módosítja a nemzetközi magánjogról szóló 1979. évi 13. törvényerejű rendeletet, a bírósági végrehajtásról szóló 1994. évi LIII. törvényt, az illetékekről szóló 1990. évi XCIII. törvényt és a jogi segítségnyújtásról szóló 2003. évi LXXX. törvényt. A módosítások nagyrészt olyan szabályozási tárgykörökben történnek, melyek a Rendelet vonatkozásában szükséges tagállami közlések tárgyát is képezik; a törvény elfogadása szükséges tehát ahhoz, hogy Magyarország az Európai Bizottság felé történő bejelentési kötelezettségének is eleget tudjon tenni.

Mivel a Rendeletet 2011. június 18-ától kell majd alkalmazni, ezért a törvény érintett §-ai is ekkor lépnek hatályba.

Részletes indokolás

Az 1-2. §-hoz

A tartási ügyekben alkalmazandó jogra a Rendelet utaló szabálya (15. cikk) értelmében a hágai jegyzőkönyv rendelkezései irányadóak. A hágai jegyzőkönyv kollíziós jogi rendelkezései univerzális hatályúak: azokat minden tartási ügyben alkalmazni kell akkor is, ha azok nem a hágai jegyzőkönyvben részes állam jogának az alkalmazásához vezetnének. Erre tekintettel a törvény a nemzetközi magánjogról szóló 1979. évi 13. törvényerejű rendeletnek (a továbbiakban: Nmtvr.) az alkalmazandó jogra vonatkozó rendelkezései közül hatályon kívül helyezi a tartási kötelezettségre vonatkozó speciális rendelkezéseket.

A 3. §-hoz

A törvény a Rendelet hazai alkalmazásával kapcsolatos jogszabály-módosítások átvezetésére tekintettel iktat be az Nmtvr.-be jogharmonizációs záradékot.

A 4. §-hoz

Nemcsak a hágai jegyzőkönyv kollíziós jogi rendelkezései, hanem a Rendelet joghatósági szabályai is univerzális hatályúak: azokat valamennyi, határokon átnyúló tartási ügyben alkalmazni kell, akkor is, ha az alperes szokásos tartózkodási helye nem az Európai Unió tagállamában van. Következésképpen a Rendelet joghatósági, illetve a hágai jegyzőkönyv kollíziós jogi szabályai „kiszorítják” az Nmtvr.-nek a tartásra vonatkozó speciális joghatósági és alkalmazandó jogi rendelkezéseit, így a törvény ezen rendelkezéseket hatályon kívül helyezi.

Az 5. §-hoz

A külföldi adósok kutatását két módon teszi lehetővé a Rendelet. Az első esetben a jogosult arra vonatkozóan kérhet adatot - a megkereső állam központi hatóságán keresztül - a megkeresett állam központi hatóságától, hogy van-e az adósnak a megkeresett államban lakóhelye, tartózkodási helye. A második esetben pedig a lakóhellyel, tartózkodási hellyel rendelkező adósok megkeresett államban fellelhető jövedelméről, vagyonáról kérhet a jogosult adatokat: nevezetesen azt, hogy van-e az adott államban jövedelme, fellehető vagyona (a vagyontárgyak tételes megjelölése nélkül). Ez utóbbi eset - amikor már született határozat, amit a jogosult el akar ismertetni vagy végre akar hajtatni másik tagállamban - összetettebb eljárást igényel, mivel ilyenkor a jogosult a 61. cikk (2) bekezdés pontjaiban felsorolt összes adat beszerzését kérheti (lakóhely, jövedelem, munkáltató, bankszámla, vagyon) azzal, hogy az utóbbi (a jövedelmen és számlapénzen kívüli egyéb vagyon) felkutatása csak akkor kérhető, ha a jövedelmi, számla adatok nem elegendőek a határozat végrehajtásához. A polgári jogi követelések behajtása céljára az adós jövedelmével, vagyonával kapcsolatos adatgyűjtést a hazai jog alapján a bírósági végrehajtói szervezet látja el. A törvény alapján ezért bírósági végrehajtói eljárás kerül bevonásra a Rendelet szerinti központi hatósági adatszolgáltatás teljesítésébe figyelemmel arra, hogy tartalmában az eljárás gyakorlatilag megegyezik a bírósági végrehajtási eljárás adóskutatási részével. A törvény egy speciális végrehajtási eljárás megteremtésével alakítja ki a szükséges jogszabályi környezetet (15. §-hoz fűzött indokolás), amelyben a központi hatóság minősül végrehajtást kérőnek. Figyelemmel arra, hogy a végrehajtási eljárások végrehajtható okirat kiállításával indíthatóak meg, így ezen új speciális végrehajtás elrendelésének céljával építi be a törvény a bírósági végrehajtásról szóló 1994. évi LIII. törvény (Vht.) 10. § h) pontjaként a végrehajtható okiratok közé a központi hatóság megkeresését.

A 6. §-hoz

Az olyan tagállamokban hozott határozatok vonatkozásában, amelyekre nézve a hágai jegyzőkönyv kötelező erővel bír, a Rendelet eltörli a határozat belföldi végrehajthatóságának megállapítására szolgáló külön eljárást, az ún. exequatur eljárást. Ilyen irat birtokában a jogosult ugyanolyan feltételek mellett kérhet végrehajtást, mint azok a jogosultak, akiknek az ügyében belföldi bíróság hozott határozatot. A törvény ennek megfelelően a Vht.-nak a végrehajtási lap kiállításának alapjául szolgáló okiratokat tartalmazó szakaszának felsorolását kiegészíti a Rendelet szerinti tartási ügyekben kibocsátott, végrehajtható határozatokkal. Ezekre nézve a törvény a végrehajtást elrendelő bíróság illetékességét az egyéb külföldi határozatok végrehajtása során érvényesülő illetékességi szabályokkal megegyezően határozza meg (a székhelyi bíróság állítja ki a végrehajtási lapot).

A 7. §-hoz

A Rendelet - egyezően a hasonló tárgyú egyéb uniós jogi normákkal - nemcsak a bírósági határozatokban, hanem a közokiratokban foglalt tartási kötelezettségek esetében is biztosítja a bírósági végrehajtás útján történő behajtást. Ez lényegében a bírósági határozatokkal megegyező módon történik: aszerint szabályozva eltérően, hogy a közokiratot kiállító hatóság államában a hágai jegyzőkönyv kötelező erővel bír vagy sem. A külföldi (másik tagállamban kiállított) közokiratok esetében a Vht. 23/B. §-a tartalmazza a végrehajtás elrendelését végző bíróságok felsorolását; a törvény ebbe is beiktatja a Rendelet hatálya alá tartozó közokiratok esetében eljáró bíróságokat - mindkét említett esetkörre nézve.

A 8. §-hoz

A törvény a Rendelet 48. cikk (3) bekezdésének végrehajtása érdekében a Vht. 31/C. §-ában jeleníti meg, hogy melyik bíróság vagy közjegyző feladata a másik tagállamban történő végrehajtáshoz szükséges igazolások kiállítása a hazai bírósági határozatokról, perbeli egyezségekről, illetve közokiratokról erre irányuló kérelem esetén.

A 9. §-hoz

A Rendelet 41. cikkének (2) bekezdése kimondja, hogy a külföldi végrehajtást kérő nem köteles a végrehajtás szerinti tagállamban sem postacímmel, sem felhatalmazott képviselővel rendelkezni, azaz a Vht. 37/B. §-ban foglalt általános szabállyal ellentétben nincs szüksége a külföldi végrehajtást kérőnek kézbesítési meghatalmazottra. A törvény ezért a Vht. 37/B. § (4) bekezdését, - amely azon ügycsoportokat tartalmazza, ahol nem kell kézbesítési megbízottat megjelölni - kiegészíti a Rendelet szerinti végrehajtási ügyekkel.

A 10. §-hoz

A származási tagállamban előterjesztett egyes jogorvoslati kérelmekre tekintettel teszi lehetővé a Rendelet 21. cikk (3) bekezdése azt, hogy a végrehajtás államában felfüggesszék a végrehajtást. A törvény a végrehajtást foganatosító bíróság hasonló feladatait tartalmazó 48. § (8) bekezdés első mondatát egészíti ki az erre utaló szövegrésszel.

A 11. §-hoz

A Rendelet 43. cikke kifejezetten rendelkezik arról, hogy a végrehajtási költségek megtérítése nem élvezhet elsőbbséget a tartási követelések behajtásával szemben. A Vht. 164. §-a ezzel szemben a végrehajtási költségek elsőbbségét rögzíti, amitől a Rendelet hivatkozott szabálya folytán el kell térni a Rendelet szerinti tartási ügyekben. A törvény - annak szem előtt tartásával, hogy csak a lehető legszükségesebb mértékű eltérésre kerüljön sor a különböző jogosultak ügyeiben - a Vht. 164. §-át úgy módosítja, hogy a Rendelet hatálya alá tartozó ügyekben a költségek a Vht. 166. § szerint legyenek elszámolandók (a követeléssel egy sorban), és a behajtott összeg egy meghatározott hányada - legfeljebb 50%-a - ez esetben is a végrehajtási költségek kielégítésére kell hogy szolgáljon.

A 12. §-hoz

Azokban az ügyekben, ahol nem kell az úgynevezett exequatur eljárást lefolytatni, a Rendelet 18. cikke önmagában a végrehajtható határozat alapján ad lehetőséget biztosítási intézkedés igénybe vételére. E határozatok jogosultjai a Rendelet szerint kielégítési végrehajtást is kérhetnek - ezt teljesíti a Vht. 16. § l) pontjának beiktatása -, ugyanakkor a 18. cikk szerint azt is biztosítani kell számukra, hogy biztosítási intézkedést kérjenek az adós vagyonára másik tagállamban. Ilyen biztosítási intézkedést a Vht. X. fejezete kifejezetten nem ismer, ezért a törvény a Vht. 186. § (3) bekezdésének megfelelő kiegészítésével teljesíti a Rendelet 18. cikkében foglalt követelményt.

A 13. §-hoz

A Rendeletnek az ideiglenes és a biztosítási intézkedésekről szóló 14. cikke a joghatósági szabályok alapján más tagállamban indított per esetében is lehetőséget ad az adós vagyonának zárolására. A polgári és kereskedelmi ügyekben alkalmazandó 44/2001/EK rendelet ugyanilyen tartalmú rendelkezése alapján a Vht. biztosítási intézkedéseket elrendelő bíróságokat felsoroló rendelkezései már kiegészültek az ilyen ügyekben irányadó szabályokkal, így a törvény a Rendelet 14. cikke alapján kibővíti az erről szóló Vht. 187. § (3) bekezdését a Rendeletre történő utalással.

A 14. §-hoz

A hágai jegyzőkönyvet nem alkalmazó tagállamokban hozott tartási határozatok vonatkozásában a Rendelet értelmében a belföldi végrehajthatóság megállapítására szolgáló külön eljárás - amelyet a hazai jogban a Vht. XII. fejezete szabályoz - fennmarad, azaz elsőként a határozat, közokirat hazai végrehajthatóságát kell kimondani. A törvény erre tekintettel a Vht. külföldi bírósági határozatok, okiratok végrehajtására vonatkozó XII. fejezetét (210/A. §) egészíti ki azzal, hogy a Rendelet szerinti ezen ügyekben is a Vht. XII. fejezetében foglaltak szerint történik a határozatok végrehajtása.

A 15. §-hoz

A törvény az 5. §-hoz fűzött indokolásnál az adóskutatással összefüggésben kifejtettek okán a Vht.-nak a különleges végrehajtási eljárásokat tartalmazó III. részét kiegészíti egy új XIV. fejezettel, ami a központi hatóságnak a tartásra kötelezett adatainak beszerzése iránti megkeresése végrehajtását szabályozza. A törvény értelmében a központi hatóság megkeresése az a végrehajtható okirat, amely alapján a végrehajtó eljár; a központi hatóság ezt a megkeresését - a Vht. általános illetékességi szabályaival megegyezően - az adós lakóhelye, tartózkodási helye - ha ez nem áll rendelkezésére, úgy a Közigazgatási és Elektronikus Közszolgáltatások Központi Hivatalától erre vonatkozóan előzetesen bekért adatok - alapján illetékes végrehajtónak küldi meg. A végrehajtható okirat adósnak történő kézbesítésére értelemszerűen nem kerül sor, hanem a végrehajtó az adós lakóhelyének, tartózkodási helyének és vagyonának felkutatására a Vht. 47. §-ában meghatározott eljárást folytatja le a végrehajtás foganatosításaként, az eljárás eredményét rögzítő jegyzőkönyvet pedig a központi hatóságnak küldi meg.

A 16. §-hoz

A Rendelet 21. cikk (2) bekezdése rendelkezik a végrehajtás kötelezett kérelmére történő megtagadásáról. E szabály végrehajtásához a Vht. 211. § (3) bekezdését egészíti ki a törvény, ilyen esetben a végrehajtási lap visszavonására, a záradék törlésére kerül sor a Vht. 211. § (1) és (2) bekezdésben megjelölt bíróság által.

A 17. §-hoz

Korábbi jogszabály-módosítások miatt vált szükségessé a Vht. azon technikai módosítása, mely a Vht. 298. § (1) bekezdésében változtatja meg a hivatkozott bekezdések jelzését, valamint - a bűnügyi nyilvántartási jogszabályokkal összefüggésben történt módosítás okán - hatályon kívül helyezi a Vht. 254/D. § (3) bekezdésében azt a szövegrészt, amely a végrehajtói irodák alapítása esetében a miniszter adatkérési jogára utal.

A 18. §-hoz

A törvény a Rendelet hazai alkalmazásával kapcsolatos jogszabály-módosítások átvezetésére tekintettel egészíti ki a Rendeletre utalással a Vht. jogharmonizációs záradékát.

A 19. §-hoz

A Rendelet 38. cikke a végrehajthatóvá nyilvánítási eljárásban tiltja a tagállamoknak a tárgy értéke alapján kiszámított illeték, díj felszámítását. Több más EK rendelet is tartalmaz hasonló rendelkezést, erre figyelemmel az illetékekről szóló 1990. évi XCIII. törvény (Itv.) 57. § (1) bekezdés m) pontja állapított meg illetékmentességet, melyet a Rendelet szerinti ügyekben is kimond a törvény. A törvény az Itv. 57. § (1) bekezdés m) pont hatályos - immár rendkívül összetett - szövegének felépítését átstruktúrálja oly módon, hogy az európai uniós jogi vonatkozású rendelkezések egységesen az Itv. 57. § (1) bekezdés a törvénnyel beiktatott t) és u) pontjában kerülnek elhelyezésre.

A 20. §-hoz

A törvény a Rendelet hazai alkalmazásával kapcsolatos jogszabály-módosítások átvezetésére tekintettel egészíti ki a Rendeletre utalással az Itv. jogharmonizációs záradékát.

A 21. §-hoz

A 19. §-hoz fűzött indokolás szerinti módosítással való összhang megteremtése érdekében a törvény hatályon kívül helyezi az Itv. 57. § (1) bekezdés m) pontjának a bekezdés t) illetve u) pontokba áthelyezett szövegrészeit.

A 22. §-hoz

A Rendelet 46. cikke szerinti tárgyi költségmentesség nemcsak a peres és nemperes eljárásokban érvényesülő költségkedvezményt jelenti, hanem a költségkedvezményen túl a jogi segítségnyújtást (a hazai jogban a pártfogó ügyvédi képviseletet és peren kívüli jogi segítségnyújtást) is; erről a jogi segítségnyújtásról szóló 2003. évi LXXX. törvény (Jst.) rendelkezik. A Jst. szerinti peres támogatási formák esetében a tárgyi költségmentes pertípusokban nem kell rászorultságot vizsgálni, hiszen a Jst. 14. § b) pontja megjeleníti a támogatásra való jogosultság egyik elemeként a tárgyi költségmentes ügyeket. A peren kívüli támogatási formák esetében viszont a törvény a Jst. 5. § (2) bekezdését egy g) ponttal egészíti ki, mivel a rászorultság vizsgálata nélküli ügycsoportokban a tartási ügyek nem szerepelnek.

A 23. §-hoz

A törvény a Rendelet hazai alkalmazásával kapcsolatos jogszabály-módosítások átvezetésére tekintettel iktat a Jst.-be jogharmonizációs záradékot.

A 24-27. §-hoz

A törvény jogharmonizációs célú rendelkezései 2011. június 18-án lépnek hatályba összhangban azzal, hogy a Rendeletet és a hágai egyezményt is ezen időponttól kell alkalmazni.

A törvény záró rendelkezései között szerepel az igazságügyi szakértőkről szóló 2005. évi XLVII. törvény két módosítása. Az egyik egy, az igazságügyi szakértői névjegyzékbe vételi eljárást egyszerűsítő módosítás, a másik rendelkezés pedig egy időpont-megjelölést módosít annak érdekében, hogy a névjegyzékben szereplő igazságügyi szakértők úgynevezett „felülvizsgálati eljárásait” a névjegyzéket vezető hatóság 2012. december 31-éig fejezhesse be.

A törvény a záró rendelkezései között jelöli meg a Rendelet azon cikkeit, melyek végrehajtását szolgáló szabályokat tartalmaznak.