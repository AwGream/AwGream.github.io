2015. évi LXXXVI. törvény indokolása

a Nemzeti Adó- és Vámhivatalról szóló 2010. évi CXXII. törvény, valamint a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény módosításáról

-----STARTING---POINT---ALTALANOS--- 

A törvény a Nemzeti Adó- és Vámhivatalról szóló 2010. évi CXXII. törvény (a továbbiakban: NAV tv.) két időállapot szerinti módosítását tartalmazza:

- a NAV tv. a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvényhez (a továbbiakban: új Hszt.) igazítását szolgáló rendelkezések az új Hszt. hatálybalépéséhez igazodóan, 2015. július 1-jével lépnek hatályba,

- a tisztjelölti jogviszonnyal összefüggő szabályok - az új Hszt.-vel összhangban - 2016. július 1-jével lépnek hatályba.

A törvény megvalósítja továbbá a NAV tv. összehangolását az egyes jogállási törvények módosításáról szóló 2015. évi XXXII. törvénnyel, amely a közszolgálati tisztviselőkről szóló 2011. évi CXCIX. törvényben (a továbbiakban: Kttv.), illetve az új Hszt.-ben is megjelenő, közvádra üldözendő bűntett kapcsán indult büntetőeljárással kapcsolatos kötelezettségeket tartalmazza. A kiigazítás a tartalmát tekintve a két másik jogállási törvénnyel azonos szabályozást alkot, de a NAV tv. hatályos rendelkezéseiben jelenleg is meglévő eljárási rendhez igazodva, mind a jogviszonnyal összefüggő, mind az azt nem érintő bűncselekmények tekintetében.

Az új Hszt. 1. § (3) bekezdése értelmében a Nemzeti Adó- és Vámhivatal hivatásos állományának szolgálati viszonyára az e törvényben foglaltakat a Nemzeti Adó- és Vámhivatalról szóló törvényben foglalt eltérésekkel kell alkalmazni. A NAV tv. módosítása az új Hszt. hivatkozott rendelkezésének való megfelelést szolgálja. Az új Hszt. hatálybalépésére tekintettel szükséges minden korábbi, a régi Hszt.-re utaló szabály módosítása. Tartalmát tekintve a módosítás ugyanazon témakörök tekintetében rendeli el, hogy a Hszt. az adott kérdésben nem alkalmazható, mint a hatályos szabályozás, ezek azokat a kérdéseket érintik, amelyeket a NAV tv. teljes körűen szabályoz, mint például az illetményre és egyéb juttatásokra, vagy a fegyelmi, kártérítési eljárásra vonatkozó szabályok. Az eltérő szabályozás alapvetően a NAV tv. eltérő fogalomhasználata miatt, vagy a NAV tekintetében irányadó előmenetelei, illetve illetményszabályok okán indokolt.

-----STARTING---POINT---RESZLETES---

Az 1. §-hoz

Az új Hszt. 1. § (3) bekezdése értelmében a Nemzeti Adó- és Vámhivatal hivatásos állományának szolgálati viszonyára az e törvényben foglaltakat a Nemzeti Adó- és Vámhivatalról szóló törvényben foglalt eltérésekkel kell alkalmazni. Az új Hszt. hivatkozott rendelkezésének való megfelelést szolgálja a módosítás.

A 2. §-hoz

A módosítással beiktatott 15/B. § a Kttv. 10. § (2)-(3) bekezdéssel összhangban, de a NAV teljes személyi állománya tekintetében általános magatartási szabályt ír elő, egyrészt a munkaidőn/szolgálaton kívüli, a köz szolgálatához méltó magatartás, másrészt a minősített adatok megtartásának követelményeként.

A 15/C. § a joggal való visszaélés általános jogelvi szabályát rögzíti, összehangolva a Kttv. 10. §-ában és az új Hszt. 4. §-ában foglalt rendelkezéseket.

A 15/D. § az egyenlő bánásmód követelményére vonatkozó, Kttv. 13. §-a, illetve az új Hszt. 5. §-a szerinti rendelkezéseket hangolja össze, a NAV kormánytisztviselői és pénzügyőrei tekintetében azonos követelményeket megfogalmazva.

A 15/E. § - a 33/P. §-t és a 34/E. §-t érintő módosításokkal együtt - az egyes jogállási törvények módosításáról szóló 2015. évi XXXII. törvénnyel a Kttv.-be iktatott, illetve az új Hszt.-ben is megjelenő, a közvádra üldözendő bűntett kapcsán indult büntetőeljárással kapcsolatos kötelezettségeket rögzíti, tartalmát tekintve a két jogállási törvénnyel azonosan, figyelembe véve a NAV tv. hatályos rendelkezéseit is, amelyek részben jelenleg is tartalmaznak, a Kttv.-be a módosítással beiktatott eljáráshoz hasonló eljárást, mind a jogviszonnyal összefüggő, mind az azt nem érintő bűncselekmények tekintetében.

A 15/E. § a kormánytisztviselőt, illetve a pénzügyőrt terhelő bejelentési kötelezettséget, az ezzel kapcsolatos eljárási szabályokat tartalmazza.

A 3. §-hoz

Az új Hszt. hatálybalépésére tekintettel szükséges minden korábbi, a régi Hszt.-re utaló szabály módosítása. Tartalmát tekintve a módosítás ugyanazon témakörök tekintetében rendeli el, hogy a Hszt. az adott kérdésben nem alkalmazható, mint a hatályos szabályozás, ezek azokat a kérdéseket érintik, amelyeket a NAV tv. teljeskörűen szabályoz, úgy mint az illetményre és egyéb juttatásokra vagy fegyelmi, kártérítési eljárásra vonatkozó szabályok. Az eltérő szabályozás alapvetően a NAV tv. eltérő fogalomhasználata miatt, vagy a NAV tekintetében irányadó előmenetelei, illetve illetményszabályok okán indokolt.

Figyelemmel a NAV vegyes (kormánytisztviselőkből és pénzügyőrökből álló) személyi állományára, kiemelten fontos azon feladatkörök meghatározása, amelyekre hivatásos szolgálati jogviszony nem létesíthető, figyelemmel arra, hogy ezen tevékenységek nem igénylik a hivatásos szolgálattal vállalt többletkötelezettségeket.

A 4. §-hoz

Az új Hszt. hatálybalépésére tekintettel szükséges minden korábbi, a régi Hszt.-re utaló szabály módosítása. A 17/B. § tartalmazza azokat a Hszt.-től való eltéréseket szabályozó rendelkezéseket, amelyek nem alkotnak egy témakört. Az eltérés - jellemzően az új közszolgálati életpálya rendszerre való áttérésig - az eltérő besorolási és előmeneteli szabályozás miatt indokolt, mint a visszavételt követő besorolás, nemzetbiztonsági ellenőrzésnek való meg nem felelés esetén követendő eljárás, stb., továbbá a hatályos szabályozási környezetben is meglévő különbözőségek, mint pl. a szolgálati igazolvány tartalma, eltérő - a NAV-nál a gazdasági összeférhetetlenséget a Hszt.-nél sokkal szigorúbban szabályozó - összeférhetetlenségi szabályrendszer, a NAV tv.-ben teljeskörűen szabályozott illetményrendszer, fegyelmi szabályok stb.

Az 5. §-hoz

A 17/C. § a minősítésre, illetve az egészségügyi, pszichikai, fizikai állapotra alapozott alkalmatlanság esetén követendő eljárást szabályozza. A Hszt.-től való eltérést indokolja egyrészt a NAV tv. minősítésre vonatkozó rendelkezései, másrészt a NAV szervezeti felépítéséből és feladatai összetettségéből adódó eltérő - a munkaerő lehetőségek szerinti megtartását támogató - lehetőségek kihasználása.

A 6. §-hoz

A törvény szerinti (7) bekezdés a gyakorlatban felmerült probléma megoldását célozza, annak elkerülése érdekében, hogy a külföldre vezényelt pénzügyőr mind a vezénylés helye, mind pedig a NAV tv. szerint igénybe vegye a vezénylés időtartamára járó szabadságot. A (8) bekezdés szerinti szabályozás a közszolgálat életpálya bevezetéséig indokolt, a hatályos szabályozásnak megfelelő rendelkezés.

A 7. §-hoz

Az új Hszt. hatálybalépésére tekintettel szükséges minden korábbi, a régi Hszt.-re utaló szabály módosítása. A közszolgálat életpálya bevezetéséig indokolt, a hatályos szabályozásnak megfelelő rendelkezés a rendelkezési állományra vonatkozó szabályozásnak megfelelően.

A 8. §-hoz

A NAV tv. a Hszt.-től eltérően - a hatályos szabályozás szerint is - sokkal szűkebb körben ad teret a szolgálati panasz jogintézményének, a jogviszonyt alapjaiban és érdemben érintő egyes munkáltatói intézkedések tekintetében a NAV kormánytisztviselőivel azonos jogorvoslati szabályozás érdekében. Ehhez kapcsolódóan szükséges egyrészt új Hszt. hatálybalépésére tekintettel a régi Hszt.-re utaló szabály módosítása. Másrészt - a gyakorlatban felmerült értelmezési probléma megoldása érdekében - indokolt a panasz felterjesztésének NAV szervezeti felépítéséhez igazodó eljárásrendjének meghatározása.

A 9. §-hoz

Az új Hszt. hatálybalépésére tekintettel szükséges minden korábbi, a régi Hszt.-re utaló szabály módosítása. A módosítás a hatályos rendelkezéshez képest tartalmi újdonságot nem jelent.

A 10. §-hoz

Az új Hszt. 318. §-ához hasonlóan a törvény rögzíti, hogy a bűnözés elleni eredményes fellépés céljából a pénzügyi nyomozó, szolgálati viszonyának fenntartása mellett - szolgálati feladatként, a NAV-hoz tartozás leplezésével - más foglalkoztatási jogviszony létesítésével, vagy egyéb jövedelemszerző tevékenység folytatásával bízható meg, ennek speciális szabályait a kijelölt miniszter állapítja meg.

A 11. §-hoz

Az új Hszt. bevezeti a tisztjelölti jogviszony jogintézményét, amelyhez kapcsolódóan több, a hivatásos állományú tagokhoz képest eltérő szabályt állapít meg. Figyelemmel a NAV tv. Hszt.-től való eltérő szabályaira, a tisztjelöltek tekintetében is azonos körben szükséges az eltérés meghatározása, többek között a juttatások, a fegyelmi és kártérítési szabályok tekintetében.

A 12. §-hoz

A Kttv.-től történő - a hatályos rendelkezéshez képest - eltérő szabályozást a törvény szerinti 15/E. §, a 33/P. §-t a 34/E. §-t érintő módosítások indokolják. A törvény hivatkozott módosításai - az egyes jogállási törvények módosításáról szóló 2015. évi XXXII. törvénnyel a Kttv.-be iktatott, illetve az új Hszt.-ben is megjelenő, a közvádra üldözendő bűntett kapcsán indult büntetőeljárással kapcsolatos kötelezettségeket rögzíti, tartalmát tekintve a két jogállási törvénnyel azonosan, figyelembe véve a NAV tv. hatályos rendelkezéseit is, amelyek részben jelenleg is tartalmaznak, a Kttv.-be a módosítással beiktatott eljáráshoz hasonló eljárást, mind a jogviszonnyal összefüggő, mind az azt nem érintő bűncselekmények tekintetében.

Figyelemmel arra, hogy a NAV tv. teljeskörűen szabályozza a minősítés jogintézményét, így szükséges a Kttv. 63. § (2) bekezdés b) pontja szerinti, nem megfelelő munkavégzésre alapított felmentési ok NAV tv.-hez igazított kiegészítő szabályozása.

A 13. §-hoz

A rendelkezés pontosítja a kevésbé megfelelő minősítésű munkavégzésre alapozott, illetve a szervezeti egységváltáshoz kapcsolódó, egyoldalú jogviszony módosításra vonatkozó szabályozást.

A 14. §-hoz

A módosítás lehetővé teszi, hogy amennyiben a helyettesítésre okot adó munkakör be van töltve, és a helyettesítés meghaladja az egybefüggő 3 hónapot, akkor az ezt meghaladó helyettesítés időtartamára a helyettesítő akkor is jogosult legyen helyettesítési díjra, amennyiben a helyettesítés munkaköri kötelezettsége.

A 15. §-hoz

A rendelkezés a vezetői munkakörről történő lemondás részletszabályait határozza meg. A lemondási idő 30 nap, de az érintettel ennél rövidebb időben is megállapodhatnak. A vezetői munkakörről történő lemondás esetén az érintett számára másik, nem vezetői munkakört vagy alacsonyabb vezetői munkakört kell felajánlani. Amennyiben az érintett a felajánlott munkakört nem fogadja el, azt egyben a jogviszonyról történő lemondásnak kell tekinteni, és az érintettet - másik, felajánlható munkakör hiányában - fel kell menteni.

A 16. §-hoz

Az új közszolgálati életpálya 2016. január 1-jéig történő bevezetéséig a pénzügyőrök tekintetében a rendfokozatot illetően a hatályos szabályozás fennmarad, így szükséges a jelenleg a Hszt.-ben szabályozott kérdés NAV tv.-be történő átemelése.

A 17. §-hoz

A rendelkezés az új Hszt. és a NAV tv. szabadságra jogosító időre vonatkozó szabályait hozza összhangba. A Hszt. 148. § (1) bekezdés a) pontja értelmében gyermekápolás céljából egészségügyi szabadság illeti meg az anyát, ha egy évesnél fiatalabb, kórházi ápolás alatt álló gyermekét szoptatja.

A 18. §-hoz

Főszabály szerint a munkáltató az érintettet szabadságáról visszarendelheti. A módosítás egy garanciális szabályt iktat be, amely egyfajta arányosságot kíván meg a szabadságról visszarendeléssel okozott érdeksérelem és az annak alapjául szolgáló körülmény tekintetében.

A 19. §-hoz

Az új Hszt.-vel összhangban határozza meg a rendelkezés a szabadság kiadásának szabályait vezénylés esetén. Ennek megfelelően a NAV-on belüli vezénylés (illetve a minisztériumba vagy a kijelölt miniszter által irányított szervhez vezénylés) esetén a vezénylés helye szerinti szervnél kell kiadni a szabadságot. Más vezénylés esetén a ki nem adott időarányos tárgyévi szabadság megváltását illetően úgy kell eljárni, mintha az érintett szolgálati jogviszonya megszűnt volna. Vagyis a ki nem adott szabadságot meg kell váltani, illetve ha az érintett az időarányosnál több szabadságot vett igénybe, azt meg kell térítenie.

A 20-21. §-hoz

A rendelkezés az összeférhetetlenségre vonatkozó szabályokat hozza összhangba egyrészt az új Hszt. rendelkezéseivel, másrészt a Kttv.-ben 2015. január 1-jével, illetve az egyes jogállási törvények módosításáról szóló 2015. évi XXXII. törvénnyel megvalósult módosításokkal.

A 22. §-hoz

Az új Hszt.-vel összhangban a rendelkezés kimondja, hogy a hivatásos szolgálati jogviszony megszüntetése fegyelmi büntetés alkalmazásával a pénzügyőr elveszíti a rendfokozatát is.

A 23. §-hoz

Az új Hszt. hatálybalépésére tekintettel szükséges minden korábbi, a régi Hszt.-re utaló szabály módosítása, így a rendelkezési állományba tartozó pénzügyőrök fegyelmi eljárásaiban a fegyelmi jogkör gyakorlóját meghatározó rendelkezés tekintetében is.

A 24. §-hoz

A rendelkezés meghatározza a Nemzeti Közszolgálati Egyetem Rendészettudományi Kar Vám- és Pénzügyőri Tanszékének a tanszékvezetőjével szemben fennálló összeférhetetlenség esetén a fegyelmi jogkör gyakorlónak kijelölésére vonatkozó szabályt. Ebben az esetben a NAV elnöke által kijelölt, a központi hivatal állományába tartozó vezetői munkakört betöltő pénzügyőr jár el.

A 25. §-hoz

A rendelkezés - a 15/E. §-t és a 34/E. §-t érintő módosításokkal együtt - az egyes jogállási törvények módosításáról szóló 2015. évi XXXII. törvénnyel a Kttv.-be iktatott, illetve az új Hszt.-ben is megjelenő, a közvádra üldözendő bűntett kapcsán indult büntetőeljárással kapcsolatos kötelezettségeket rögzíti, tartalmát tekintve a két jogállási törvénnyel azonosan, figyelembe véve a NAV tv. hatályos rendelkezéseit is, amelyek részben jelenleg is tartalmaznak, a Kttv.-be a módosítással beiktatott eljáráshoz hasonló eljárást, mind a jogviszonnyal összefüggő, mind az azt nem érintő bűncselekmények tekintetében.

A 33/P. § a jogviszonnyal össze nem függő bűncselekmények tekintetében követendő eljárást határozza meg.

A 26-29. §-hoz

A törvény meghatározza a minősített adatot tartalmazó fegyelmi iratokba történő betekintés szabályait, lehetővé téve azt, hogy az érintett (és képviselője) jogai gyakorlása érdekében akkor is betekinthessen az ilyen iratokba, amennyiben annak törvényi feltételei egyébként nem állnak fenn.

A 30. §-hoz

A rendelkezés - a 33/P. §-t és a 34/E. §-t érintő módosításokkal együtt - az egyes jogállási törvények módosításáról szóló 2015. évi XXXII. törvénnyel a Kttv.-be iktatott, illetve az új Hszt.-ben is megjelenő, a közvádra üldözendő bűntett kapcsán indult büntetőeljárással kapcsolatos kötelezettségeket rögzíti, tartalmát tekintve a két jogállási törvénnyel azonosan, figyelembe véve a NAV tv. hatályos rendelkezéseit is, amelyek részben jelenleg is tartalmaznak, a Kttv.-be a módosítással beiktatott eljáráshoz hasonló eljárást, mind a jogviszonnyal összefüggő, mind az azt nem érintő bűncselekmények tekintetében.

A 34/E. § a jogviszonnyal össze nem függő bűncselekmények tekintetében követendő eljárást határozza meg.

A 31. §-hoz

A káronszerzés tilalmának jogelvi követelményével összhangban a rendelkezés kimondja, hogy nem kell megtéríteni a kárnak azt a részét, amely a megrongálódott dolog értékesítéséből, hasznosításából vagy biztosítási jogviszonyból eredően megtérült.

A 32. §-hoz

A rendelkezés a hatályos szabályozáshoz képest fogalmi pontosításokat tartalmaz a kártérítés összegének kiszámításánál levonandó tételeket meghatározó szabály tekintetében.

A 33. §-hoz

A törvény pontosítja a jogorvoslatra tekintet nélkül végrehajtható munkáltatói döntésekre vonatkozó szabályozást. Ennek megfelelően a minősítésen alapuló munkáltatói intézkedést főszabály szerint jogorvoslatra tekintet nélkül végre kell hajtani, kivéve, ha a minősítés a jogviszony megszüntetését alapozta meg.

A 34. §-hoz

A törvény új értelmező rendelkezést vezet be, meghatározva a kormányzati szolgálati jogviszonyra, hivatásos szolgálati jogviszonyra vonatkozó szabály fogalmát, összhangba hozva a Kttv. és az új Hszt. rendelkezéseit.

Az új Hszt. fogalmi rendszeréhez igazítottan a törvény - az új Hszt. egyes rendelkezéseinek gyakorlatban történő alkalmazhatósága érdekében - meghatározza, hogy a NAV tekintetében mit kell szolgálati beosztáson, rendvédelmi oktatási intézményen, illetve szolgálati helyen érteni.

A NAV tv. 34/Y. §-ának - a törvény szerinti - (6a) bekezdése egyértelművé teszi, hogy az ügykezelők és a munkavállalók tekintetében is csak a közszolgálatában eltöltött idő jogosíthat jubileumi jutalomra.

A 35. §-hoz

A rendelkezés - az új Hszt.-vel összhangban - kiegészíti a miniszteri felhatalmazó rendelkezéseket azokkal a témakörökkel, amelyek az új Hszt.-ben új szabályozási tárgykörként megjelennek.

A 36. §-hoz

Átmeneti rendelkezések.

A 37-38. §-hoz

Jogtechnikai jellegű módosítás, a rendelkezés új helyen, de a hatályossal azonos tartalommal állapítja meg a sarkalatossági rendelkezést, továbbá az Európai Unió jogának való megfelelésről szóló szabályokat.

A 39. §-hoz

A NAV tv. 7. számú melléklete a pénzügyőrök tekintetében irányadó kiemelt munkáltatói jogköröket határozza meg. A módosítás az új Hszt.-vel való összhangot biztosítja.

A 40. §-hoz

Szövegcserés módosítások.

A 41. §-hoz

Hatályon kívül helyező rendelkezések.

A 42. §-hoz

Átmeneti rendelkezés.

-----STARTING---POINT---VEGE---

A 43. §-hoz

Hatályba léptető rendelkezések.