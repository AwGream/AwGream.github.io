2009. évi CLIV. törvény indokolása

az egyes egészségügyi tárgyú törvények módosításáról

-----STARTING---POINT---ALTALANOS--- 

A törvény célja az egyes egészségügyi tárgyú törvények, a hatályos jogszabályokkal és az európai uniós jogi aktusokkal való összhangjának megteremtése, valamint az egyes egészségügyi jogszabályok alkalmazása során felmerülő legfontosabb anomáliák orvoslása, a jogalkalmazás elősegítése érdekében a törvényi fogalmak pontosítása, új fogalmak bevezetése, az egészségbiztosítás rendszerének átláthatóbbá tétele, a fenntartható és minőségi gyógyászatisegédeszköz-ellátás jogi alapjainak lefektetése, a költségvetési terhek csökkentése, az Egészségbiztosítási Alap védelmének biztosítása, valamint a pandémia elleni eredményes védekezés.

A fenti célok érdekében a törvény az alábbi törvények módosítását tartalmazza:

- az egészségügyi hatósági és igazgatási tevékenységről szóló 1991. évi XI. törvény módosítása

- az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása

- a kötelező egészségbiztosítás ellátásairól szóló 1997. évi LXXXIII. törvény módosítása (a továbbiakban: Ebtv.)

- az egészségügyről szóló 1997. évi CLIV. törvény (a továbbiakban: Eütv.) módosítása

- a kémiai biztonságról szóló 2000. évi XXV. törvény módosítása

- az egészségügyi tevékenység végzésének egyes kérdéseiről szóló 2003. évi LXXXIV. törvény módosítása

- a Munka Törvénykönyvéről szóló 1992. évi XXII. törvény módosítása

- az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosítása

- a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása

- az egészségbiztosítás hatósági felügyeletéről szóló 2006. évi CXVI. törvény módosítása

- az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) módosítása

- a humángenetikai adatok védelméről, a humángenetikai vizsgálatok és kutatások, valamint a biobankok működésének szabályairól szóló 2008. évi XXI. törvény módosítása

- a New-Yorkban, 1961. március 30-án kelt Egységes Kábítószer Egyezmény kihirdetéséről szóló 1965. évi 4. törvényerejű rendelet módosítása

- az atomenergiáról szóló 1996. évi CXVI. törvény módosítása

Az egészségügyi hatósági és igazgatási tevékenységről szóló 1991. évi XI. törvény módosítása

A törvény a közegészségügyi és járványügyi jogszabályi rendelkezések megsértése, valamint az egészségügyi szolgáltatók egyes szakmai szabályszegései esetére új szankciófajta, az egészségügyi bírság bevezetését szabályozza.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény módosítása

Az Eüak. módosítása többirányú: egyrészt felhatalmazást kap az egészségügyi államigazgatási szerv, hogy szűrési célból egészségügyi adatokat kezelhessen. A módosítás másik elemének célja a Nemzeti Rákregiszter hatékonyabb működésének biztosítása. Szintén új elemként kerül feltüntetésre a munkavédelmi hatóság adatkezelési jogosítványa. Az Eüak. módosítása tartalmazza továbbá a bejelentendő fertőző betegségek körének kiegészítését a H1N1 új influenzavírus okozta megbetegedéssel.

A kötelező egészségbiztosítás ellátásairól szóló 1997. évi LXXXIII. törvény módosítása

A törvény alkalmazása során szerzett tapasztalatok azt mutatják, hogy a törvényben meghatározott alapvető elvek és jogintézmények megfelelően működnek, ezért koncepcionális változtatásra nincs szükség. Az Ebtv.-módosítás arra irányul, hogy a gyakorlatban jelentkező jogértelmezési problémákra megoldást adjon a törvény megfelelő pontosításával. Továbbá tartalmazza a módosítás a fenntartható és minőségi gyógyászatisegédeszköz-ellátás jogi alapjainak lefektetését, valamint egyes felhatalmazó rendelkezések pontosítását, illetve kiegészítését.

Az egészségügyről szóló 1997. évi CLIV. törvény módosítása

A működési nyilvántartást érintő, az utóbbi néhány év jogalkalmazói tapasztalatai azt mutatják, hogy a felvétel, a törlés és a megújítás eljárási rendje pontosításra szorul. Meghatározásra kerül az az időtartam, hogy a diploma megszerzésétől számítva mennyi időn belül lehet továbbképzési kötelezettség teljesítése nélkül bekerülni a nyilvántartásba. Ezenfelül - összhangban az uniós alapelvekkel - a jövőben a külföldi egészségügyi tevékenységvégzés is beszámítható lesz gyakorlati pontként a továbbképzési kötelezettség igazolásához. Szintén uniós kötelezettségnek tesz eleget a jogalkotó, amikor pontosan meghatározza az ún. jóhírnév igazolás tartalmát és kiadásának rendjét. Szükséges továbbá a nyilvántartás adatkezelésének szabályait az adatvédelmi és a bűnügyi nyilvántartásra vonatkozó előírásokkal összhangba hozni.

A törvény megállapítja a költségvetési szervek jogállásáról és gazdálkodásáról szóló 2008. évi CV. törvény (a továbbiakban: Kt.) hatálya aló tartozó egészségügyi közszolgáltató költségvetési szervekre (a szervek vezetésének formájára, a felelősségi szabályokra) irányadó külön rendelkezéseket, melyeket a Kt. külön törvényi szintre rendelt helyezni.

A törvény módosítja az Eütv.-ben szereplő, pszichoterápiáról szóló definíciót, és meghatározásra kerül, hogy a klinikai szakpszichológiai és a pszichoterápiás tevékenységet és beavatkozásokat ki, milyen célból és milyen feltételek mellett végezheti.

Az Eütv. pszichiátriai fejezetének módosítása megteremti az összhangot a Büntető Törvénykönyv 2010. május 1-jén hatályba lépő módosításával, amely szerint a kényszergyógykezelés időtartamának leteltét követően - amennyiben a beteg intézeti gyógykezelése továbbra is szükséges - kezdeményezni szükséges a pszichiátriai intézetben történő elhelyezést.

A törvény felhatalmazást ad a Kormány részére az intézeten kívüli szülés szabályainak megalkotására.

A képzési rendszerre vonatkozó szabályozás módosításának elsődleges célja a miniszter szabályozási jogkörébe tartozó, de törvényi szinten eddig nem meghatározott anyagi jogi képzési szabályok rendezése, ezzel az ágazati szabályozás jogi alapjának megteremtése.

A kémiai biztonságról szóló 2000. évi XXV. törvény módosítása

A törvény a kémiai biztonságról szóló 2000. évi XXV. törvény jogharmonizációs célú módosítását is tartalmazza az anyagok és keverékek osztályozásáról, címkézéséről és csomagolásáról, a 67/548/EGK és az 1999/45/EK irányelv módosításáról és hatályon kívül helyezéséről, valamint az 1907/2006/EK rendelet módosításáról szóló 1272/2008/EK rendelet végrehajtásához szükséges rendelkezések megállapítása érdekében.

Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása

Fontos módosítási elem az egészségügyi dolgozók önként vállalható túlmunkájára vonatkozó szabályozás pontosítása a jogalkalmazás során felmerült tapasztalatok alapján, valamint - különösen az egészségügyi ügyeletek megszervezetésével összefüggésben - a munkaidő-beosztásra vonatkozó garanciális rendelkezések továbbfejlesztése.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény módosítása

A Gytv. módosítását a kábítószernek, illetve pszichotróp anyagnak minősülő gyógyszer gyártásához, forgalomba hozatalához, forgalmazásához és e gyógyszerekkel folytatott nagykereskedelmi tevékenységhez kapcsolódó eljárási szabályok pontosítása, illetve törvényi szinten történő rögzítése teszi szükségessé, emellett kijelölésre kerül a forgalombahozatali engedéllyel nem rendelkező fejlett terápiás készítmények előállítását, gyártását engedélyező hatóság, továbbá ezen engedélyezés részletszabályainak lefektetéséhez szükséges felhatalmazó rendelkezés is elhelyezésre kerül.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítása

A Gyftv. módosítását egyrészt a gyógyászati segédeszközök ártámogatási rendszerének átalakításához szükséges jogintézmények (kölcsönzés, keretösszegű támogatás, egyszerűsített támogatás, a jelenleginél racionálisabb befogadási eljárás, szerződéses és elszámolási kapcsolatok rendezése) bevezetése indokolja, másrészt a gyógyszerekkel kapcsolatban a rendelkezések az eljárásrendekre vonatkozó szabályok - különösen a hivatalból indított eljárások - pontosítását, a nemzetközi referenciaárazás alapjainak lefektetését, valamint az oxigénellátás jogi szabályozását érintik.

Az egészségügyi ellátórendszer fejlesztéséről szóló 2006. évi CXXXII. törvény módosítása

A törvénymódosítás legfontosabb eleme az egészségügyi közszolgáltatásért felelős szervek szakellátási kötelezettségének, illetve az Eftv.-n alapuló szakellátási feladatuk mértékének, valamint az egészségügyi szakellátási kötelezettség, illetve a szakellátási feladat körében köthető megállapodás és az egészségügyi ellátási szerződés kötésére jogosult szervek meghatározása, valamint ezen megállapodásokra, szerződésekre vonatkozó részletszabályok megalkotása. A módosítás - garanciális jelentősége, sajátos tárgya és tartalma miatt - az egészségügyi ellátási szerződés kötelező tartalmi elemeit, a szerződés időtartamát, valamint a szerződéskötésből kizárt egészségügyi szolgáltatókat szabályozza.

Lényeges szabályozási elv, hogy az egészségügyi közszolgáltatások piacán a szervezeti és tulajdoni sokszínűség mellett széleskörű és egymást kiegészítő garanciákat is alkalmazni kell az egészségügyi szolgáltatókkal és az egészségügyi közszolgáltatásokkal szemben támasztott követelmények érvényesítése érdekében.

A törvénymódosítás fontosabb céljai az egészségügyi ellátórendszer működtetési felelősségének hatékonyabb érvényesítése és az egészségügyi szakellátáshoz való jobb hozzáférés biztosítása érdekében - a fentieken túl - az alábbiak:

- a kapacitásstruktúrában az egyes ellátási formák közötti rugalmasabb, a szükségletekhez jobban alkalmazkodó kapacitásátcsoportosítási lehetőségek megteremtése,

- kapacitásátcsoportosítási eljárási szabályok pontosítása, időbeli összehangolása,

- a szükséglethez való rugalmasabb alkalmazkodás további lehetőségének megteremtése.

-----STARTING---POINT---RESZLETES---

Az egészségügyi hatósági és igazgatási tevékenységről szóló 1991. évi XI. törvény módosításához

Az 1. §-hoz

Az élelmiszerláncról és hatósági felügyeletéről szóló 2008. évi XLVI. törvényben foglaltak és az Eütv. táplálkozás-egészségügyi fejezetében foglaltakra figyelemmel egyes élelmiszerekkel kapcsolatos feladatok tekintetében pontosítani kell az egészségügyi államigazgatási szerv feladatkörét.

A vendéglátás kereskedelmi törvény szerinti fogalmának módosításával összefüggésben tisztázni szükséges a szociális (pl.: idősek otthona) és a gyermekjóléti-gyermekvédelmi szolgáltatás keretében (pl. bölcsődében) végzett étkeztetéssel kapcsolatos táplálkozás-egészségügyi feladatok tartalmát.

A betegélelmezés és diétás étkeztetés tartalmával összefüggésben kiemelendő, hogy a fekvőbeteg-gyógyintézeten kívüli diétás étkeztetésre vonatkozó szabályozás lefedi a szociális ellátás, a gyermekjóléti és gyermekvédelmi szolgáltatás, valamint a munkahelyi étkeztetés keretében nyújtott, továbbá az oktatási és nevelési intézményekben biztosított diétás étkeztetés területét is.

A 2. §-hoz

A törvény szerint, amennyiben az egészségügyi államigazgatási szerv a hatáskörében eljárva megállapítja, hogy a közegészségügyi-járványügyi jogszabályokban foglaltakat súlyosan vagy ismételten megsértették, valamint abban az esetben, ha megállapítja az egészségügyi szolgáltató súlyos szakmai szabályszegését, az ÁNTSZ egészségügyi bírságot szab ki.

A bírság törvényi feltételeinek mielőbbi biztosítása a következők miatt elengedhetetlen:

a) jogharmonizációs indokok

Egészségügyi miniszteri rendeletben - a foglalkoztatáspolitikáért felelős miniszter egyetértésével - kell megállapítani a következő irányelvek átültetéséhez szükséges rendelkezéseket:

- Az Európai Parlament és a Tanács 2006/25/EK irányelve (2006. április 5.) a munkavállalók fizikai tényezők hatásának való expozíciójára (mesterséges optikai sugárzás) vonatkozó egészségügyi és biztonsági minimumkövetelményekről (19. egyedi irányelv a 89/391/EGK irányelv 16. cikke (1) bekezdésének értelmében)

- az Európai Parlament és a Tanács 2004. április 29-i 2004/40/EK irányelve a munkavállalók fizikai tényezők (elektromágneses terek) hatásából keletkező kockázatoknak való expozíciójára vonatkozó egészségügyi és biztonsági minimum-követelményekről.

A 2006/25/EK irányelv átültetési határideje 2010. április 27., a 2004/40/EK irányelv átültetési határideje 2012. április 30.

Az irányelvek 9. cikke szerint a tagállamoknak megfelelő szankciókat kell előirányozniuk, amelyek az irányelvek alapján elfogadott nemzeti jogszabályok megsértése esetén alkalmazandók. Ezeknek a szankcióknak hatékonynak, arányosnak és visszatartó erejűnek kell lenniük.

A teljes jogharmonizációhoz - az irányelvek 9. cikkének átültetése érdekében - törvénymódosításra van szükség egy megfelelő új típusú szankciónak a jogrendszerbe illesztésével, a kiadandó egészségügyi miniszteri rendeletek megsértésének esetére ugyanis a magasabb szintű normák nem tartalmaznak kiszabható bírságot vagy más szankciót.

b) szakmai indokok

Az egészségügyi bírság jogszabályi feltételeinek mielőbbi biztosítása a következők miatt elengedhetetlen:

Az Állami Népegészségügyi és Tisztiorvosi Szolgálat hatósági eljárásaiban a jelenleg hatályos jogszabályok alapján szabálysértési, anyagi jogi (egészségvédelmi, kémiai terhelési), illetve a Ket. szerinti eljárási bírságok kiszabására jogosult.

A jelzett bírságok felülvizsgálata, illetve a Szolgálat hatásköreinek áttekintése alapján - tekintettel arra, hogy az ÁNTSZ gyakorol az egész országra kiterjedő felügyeletet a közegészségügyi-járványügyi viszonyok felett - felmerült a szükségessége a jogszabályi háttér megteremtésének azon szakterületeken, ahol jelenleg nincs a Szolgálatnak felhatalmazása pénzbeli jogkövetkezmény (szankció) alkalmazására.

Egyes szakterületeken külön jogszabály nem teszi lehetővé - a határozati kötelezésen kívüli - jogkövetkezmény alkalmazását, csak az egyes szabálysértésekről szóló 218/1999. (XII. 28.) Korm. rendelet alapján van lehetőség szabálysértési bírság kiszabására. A 218/1999. (XII. 28.) Korm. rendelet 102. §-a alapján fertőző betegség elleni védekezés elmulasztása (pl.: védőoltásra, fertőző betegségekre vonatkozó jogszabály; rágcsáló és rovarirtásra vonatkozó jogszabály megsértése) esetén hatvanezer forintig terjedő pénzbírság szabható ki. Közegészségügyi szabálysértés (104. §) esetén a kiszabható bírság felső határa szintén hatvanezer forint.

A jelzett szabálysértési bírság kizárólag természetes személlyel szemben szabható ki.

A jelenleg hatályos jogi szabályozás alapján tehát a közegészségügyi vagy járványügyi jogszabályok megsértése esetén az ÁNTSZ - kizárólag természetes személlyel szemben - 60.000 Ft. felső határú pénzbírságot szabhat ki. A jelzett mértékű szabálysértési bírság reparatív, illetve a jövőre nézve preventív hatása nagyon korlátozott: az általános kötelezett jogi személy képviselőjével, alkalmazottjával szemben kiszabott legfeljebb 60.000 Ft összegű pénzbírság egyes esetekben csak átmeneti jogkövető magatartás kikényszerítésére alkalmas.

A bírság a közegészségügy és a járványügy valamennyi - más anyagi jogi közigazgatási bírsággal vagy szabálysértési bírsággal fenyegetni nem rendelt - területén lehetőséget adna a hatóságnak a jogsértések szankcionálására, illetve a jövőbeni kötelezettségszegések megakadályozására. A közegészségügyi és járványügyi követelmények betartásának ellenőrzésére az ÁNTSZ rendkívül széles körben jogosult: jogszabálysértés esetén azonban igen szűk körben van módja bírság kiszabására.

A járványügy területén most elsőként biztosítaná a jogalkotó azt, hogy a Szolgálat gyors, hatékony és tényleges joghátrányt jelentő külön szankciót alkalmazzon a járványügyi jogszabályokban foglaltak megsértése esetén.

Az eddigi ellenőrzési tapasztalatok összegzése alapján a jogkövető magatartások hosszabb távra szóló kikényszerítésének egyik leghatékonyabb módja egyelőre ugyanis - az elkövető személyére és az elkövetés körülményeire tekintettel megállapított - pénzbírság alkalmazása.

Igaz ez kiemelt figyelemmel a közelmúltban tapasztalt jogsértésekre, különösen az étrend-kiegészítőkkel kapcsolatos kötelezettségszegésekre, vagy a járványügyi intézkedések elmulasztásából eredő fertőzések széles körére.

Az egészségügyi bírság alkalmazási területe, tartalma és elnevezése más hatóság bírságolási jogosítványait nem érinti: nem vonja el azokat, és nem teremt más hatóságéval párhuzamos hatásköröket.

Tekintettel arra, hogy az államháztartásról szóló 1992. évi XXXVIII. törvény 10. § (8) bekezdése szerint bírságfizetési kötelezettséget, a fizetésre kötelezettek körét, valamint a mentességeket törvény; a bírság mértékét törvény vagy annak felhatalmazása alapján a Kormány rendeletben állapítja meg, a törvény tartalmazza az egészségügyi hatósági és igazgatási tevékenységről szóló 1991. évi XI. törvény - fent részletezett - módosítását, az egészségügyi bírság szabályainak rögzítésével.

Az egészségügyi bírság kiszabásának másik fontos esetköre az egészségügyi szolgáltatók szakmai szabályszegéseinek szankcionálása.

Az egészségügyi szolgáltatók eddigi ellenőrzési tapasztalatai összegzése alapján megállapítható, hogy a jogkövető magatartások hosszabb távra szóló kikényszerítésének leghatékonyabb módja továbbra is - az elkövető személyére és az elkövetés körülményeire tekintettel megállapított - pénzbírság alkalmazása.

Igaz ez kiemelt figyelemmel a közelmúltban az egészségi szolgáltatók ellenőrzése során tapasztalt jogsértésekre (pl.: szakmai szabályok megsértése, vagy a beteg-beutalás rendjétől történő eltérés, vagy a szakmai programtól eltérő szolgáltatás nyújtása).

A törvényben nevesített szabályszegések esetén jelenleg az egészségügyi szolgáltatókkal szemben nincs jogszabályi lehetősége az Állami Népegészségügyi és Tisztiorvosi Szolgálatnak bírság kiszabására, ezért a jogszabályszerű működés kikényszerítése - és részben jövőbeni prevenciós célból - indokolt a jelenlegi „szankciórendszer” egészségügyi bírsággal történő kibővítése.

A bírság összege a szakmai szabályszegés, illetve jogszabályi kötelezettség teljesítésének elmulasztása súlyosságától függően 30 ezer forinttól 5 millió forintig terjedhet.

A bírság kiszabásának gyakorlata tekintetében nagyon fontos rögzíteni, hogy a törvény a fokozatosság elvét kívánja érvényesíteni több irányban is.

Egyrészt nincs helye egészségügyi bírság alkalmazásának - azaz a jogintézmény szubszidiárius jellegű -, ha törvény az egészségügyi államigazgatási szerv eljárásával összefüggésben ettől eltérő, más anyagi jogi bírságfajtát vagy szabálysértési bírságot helyez kilátásba.

A hatóságnak a törvény szerint lehetősége van a bírság kiszabásának mellőzésére, ha az egészségügyi államigazgatási szerv a jogsértőt írásban figyelmezteti a jogszabályok betartására, vagy határozattal tiltja el a jogsértéstől, illetve kötelezi a jogszerű állapot helyreállítására.

Ha bírság kiszabására mégis sor kerül, annak összegét az eset összes körülményeihez, így különösen a kötelezettségszegés (hiányosság, mulasztás) súlyához, az okozott sérelemmel érintettek köréhez, a jogsértő állapot időtartamához, a jogsértő magatartás ismételt tanúsításához kell igazítani.

Az eljáró hatóság továbbá a nem „visszaeső” jogalanyok külön kérelemre mérsékelheti vagy elengedheti a már kiszabott bírságot, ha az a fizetésre kötelezett számára méltánytalanul súlyos hátrányt jelent, a bírság megfizetésének határideje még nem tel el.

A bírság ugyanakkor többszörös jogsértés esetén halmozottan, valamint ismételten is kiszabható, valamint a törvényben meghatározott különösen súlyos esetekben az ÁNTSZ köteles kiszabni a bírságot.

A törvény a fentiek szerint egy méltányos és differenciált, egyben hatékony, arányos és visszatartó erejű szankciórendszer bevezetését indítványozza.

A 3. §-hoz

A költségvetési szervek jogállásáról és gazdálkodásáról szóló 2008. évi CV. törvény (a továbbiakban: Kt.) megváltoztatta a költségvetési szerveknek a feladatellátás gyakorlásához való funkció szerinti besorolását. Az ÁNTSZ intézményhálózatának működőképessége a szolgálat egyes intézetei esetén az önállóan működő és gazdálkodó költségvetési szervi besorolást teszi szükségessé. Az ÁNTSZ Regionális Intézeteinek önállóan működő és gazdálkodó költségvetési szervként történő besorolása lehetővé teszi továbbá, hogy a kistérségi intézetek, melyek önálló közigazgatási szintek, jogi személyiségű szervezeti egység besorolást kapjanak. Ezzel egyidejűleg biztosítani kell az ÁNTSZ-nek, mint központi hivatalnak az országos tisztifőorvos által történő irányítása jogi lehetőségét, mely egyes irányító szervi jogosítványoknak az OTH, mint középirányító szerv részére átadással kerülne biztosításra.

Az 217/1998. (XII. 30.) Korm. rendelet (a továbbiakban: Ámr.) 13. § (3) bekezdése szerint az irányító szerv az Áht. 49. § (5)-(6) bekezdésében felsorolt irányítási jogait csak törvénnyel adhatja át középirányító szervnek. A módosítás ennek végrehajtását szolgálja.

A 4. §-hoz

A § felhatalmazó rendelkezéseket tartalmaz.

Közétkeztetési táplálkozási ajánlást a vendéglátó termékek előállításának feltételeiről szóló 67/2007. (VII. 10.) GKM-EüM-FVM-SZMM együttes rendelet tartalmaz. A táplálkozási ajánlások jogszabályban történő rögzítése érdekében az egészségügyi miniszter részére a rendszeres étkezést biztosító, szervezett élelmezési ellátás (közétkeztetés) területére a táplálkozási előírásokat tartalmazó jogszabály-alkotási felhatalmazás szükséges.

Az egészségügyi bírsággal összefüggésben egyes részletszabályok (számlaszámok, a bírság megfizetésének további részletes szabályai) meghatározására a Kormány kap felhatalmazást.

A rendelkezés szerint a közigazgatási hatósági eljárás során felmerülő, egyéb eljárási költségnek minősülő, mintavételi, laboratóriumi vizsgálati költségek, illetve egyéb műszeres vizsgálatok költségeinek, továbbá az eljárás során a tényállás tisztázása kapcsán felmerült személyi és dologi költségek mértékét és fizetésének részletes szabályait a Kormány állapítja meg.

A Ket. 153. § (2) bekezdésének 15. pontja alapján egyéb eljárási költségnek minősül a törvényben vagy kormányrendeletben meghatározott egyéb eljárási költség is.

A Ket. fenti előírásaira tekintettel az Állami Népegészségügyi és Tisztiorvosi Szolgálatról és a gyógyszerészeti államigazgatási szerv kijelöléséről szóló 362/2006. (XII. 28.) Korm. rendelet 17. §-a az egyéb eljárási költségek körét részletezve megerősíti, hogy a Szolgálat közigazgatási hatósági eljárása során felmerülő mintavételi, laboratóriumi, illetve egyéb műszeres vizsgálatok költségei, továbbá az eljárás során a tényállás tisztázása érdekében felmerülő személyi és dologi költségek - jogszabály eltérő rendelkezése hiányában - egyéb eljárási költségnek minősülnek.

Az ÁNTSZ közegészségügyi és járványügyi hatósági eljárása során felmerülő egyéb eljárási költségek Korm. rendeletben történő megállapításához ezért szükséges lenne az 1991. évi XI. törvény - felhatalmazó rendelkezés miatti - módosítására.

Az ÁNTSZ jogszabályi kötelezettségeinek teljesítéséhez - az 1991. évi XI. törvény 2. § (1) bekezdése értelmében a Szolgálat felügyeletet gyakorol az ország közegészségügyi-járványügyi viszonyai felett - nélkülözhetetlen, hogy hatósági munkája során ellenőrző tevékenysége kapjon a jövőben nagyobb és meghatározó szerepet.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 156. § (2) bekezdése értelmében a hivatalból indított eljárásban az egyéb eljárási költséget a hatóság előlegezi. Ha a határozat az ügyfél részére kötelezettséget állapít meg, a felmerülő költség viselésére az ügyfelet kell kötelezni.

A Ket. és a fenti jogszabályok tehát biztosítják az eljáró intézetnek, hogy ellenőrzése során - amennyiben a helyszíni ellenőrzés kötelezést tartalmazó határozathozatallal is jár - a felmerülő költségeket (a tényállás tisztázásához szükséges személyi és dologi költségeket, valamint az esetlegesen elvégzett mintavételi, laboratóriumi és egyéb műszeres vizsgálatok költségeit) az ellenőrzött ügyfélre terhelje, miután a felmerült költségek ezen ügyfél jogsértése (mulasztása) következtében merültek fel, így a jogkövető magatartás kikényszerítése miatti költségeket sem a hatóságnak kell vállalnia.

Az élelmiszerláncról és hatósági felügyeletéről szóló 2008. évi XLVI. törvény 25. § (2) bekezdése szerint az élelmiszerekkel kapcsolatos, külön jogszabályban meghatározott élelmezés- és táplálkozás-egészségügyi hatósági feladatokat az egészségügyi államigazgatási szerv végzi. Az élelmezés-egészségügy keretében az egészségügyi hatóság feladata az élelmiszer-fertőzések és élelmiszer-mérgezések járványügyi kivizsgálása, nyomon követése. A táplálkozás-egészségügy vonatkozásában az Eütv. 50. §-a csak rövid, általános jellegű előírásokat tartalmaz, ezek további pontosítását, részletesebb meghatározását az is indokolja, hogy a magyar lakosság halálozási statisztikáiban első és második helyen álló szív- és érrendszeri, valamint daganatos betegségek kockázati tényezőikre tekintettel a táplálkozásfüggő betegségek közé sorolandóak.

Az élelmiszerláncról és hatósági felügyeletéről szóló 2008. évi XLVI. törvény 78. és 82. §-ai az Eütv. módosításai alapján az élelmezés- és táplálkozás-egészségügyi feladatokat csak általánosságban fogalmazták meg, ezért szükséges ezek pontosítása, az egységes élelmiszer-biztonsági szervezetrendszer kialakítását követően megmaradt élelmezés-egészségügyi, valamint a részletesen meghatározott táplálkozás-egészségügyi feladatok egységes szerkezetben, kormányrendeletben való kiadása.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény módosításához

Az 5. §-hoz

Az egészségügyi államigazgatási szerv az Eüak. jelenleg hatályos szabályai értelmében a szűrővizsgálatok lebonyolítása érdekében csak az érintettek személyazonosító adatait kezelheti, egészségügyi adatok nélkül. A törvény ezen felül felhatalmazást ad a szűrés koordinációért felelős egészségügyi államigazgatási szerv számára, hogy a szűrővizsgálatok eredményeinek elemzése, monitorozása érdekében a szűrővizsgálatain résztvevők egészségügyi adatait kezelhesse, ezáltal a szűrési programok hatékonyságát mérni tudja.

A 6-7. §-hoz

A munka-egészségügyi feladatoknak a munkavédelmi hatósághoz történő integrációja és a munkavédelemről szóló 1993. évi XCIII. törvény ennek megfelelő módosítása következtében a foglalkozási megbetegedések kivizsgálását 2008. január 1-je óta munkavédelmi hatóság látja el. Ennek megfelelően szükséges az Eüak.-ban a változások átvezetése, amely szerint foglalkozási eredetű megbetegedés, valamint fokozott expozíciós megbetegedés esetén az azt észlelő orvos az érintett személy egészségügyi és személyazonosító adatait a jövőben nem az egészségügyi államigazgatási szerv, hanem a munkavédelmi hatóság felé jelezze. Ennek érdekében szükséges a munkavédelmi hatóság (az Országos Munkavédelmi és Munkaügyi Főfelügyelőség) adatkezelőként történő felhatalmazása, valamint az adatkezelési szabályok megteremtése az Eüak.-ban.

A 8-9. §-hoz

A Nemzeti Rákregiszter feladatainak megfelelő ellátása érdekében szükséges annak törvényi megfogalmazása, hogy az OEP az egyes daganatos megbetegedésben szenvedőkről adatokat szolgáltasson a Rákregiszterbe. A nemzetközi adatszolgáltatási kötelezettség kiterjed a daganatos megbetegedések okozta halálozás jelentésére is. A statisztikai törvény hatályba lépésével a Nemzeti Rákregiszter számára elvesztek a halálozási adatok, azaz hazánk nem rendelkezik megbízható adattal arról sem, hogy az egyes daganatos megbetegedésekben mekkora a túlélés, így még közvetve sem lehet következtetni az egyes terápiás eljárások hatékonyságára. E helyzet rendezésére alkalmas a (8) bekezdés szerinti megoldás: mivel a Központi Statisztikai Hivatal teljes körű halálozási adatbázissal rendelkezik, amelyben megtörténik az adatok tisztítása és összefüggésének ellenőrzése, így ezen adatok azt megelőzően kerüljenek átadásra a Nemzeti Rákregiszter részére, mielőtt a KSH a személyazonosító adatokat törölné.

Az ellátásszervezői intézmény megszűnése miatt szükséges az erre vonatkozó rendelkezések hatályon kívül helyezése az Eüak.-ból.

A 10. §-hoz

Az Eüak. 1. számú mellékletének A. pontja tartalmazza a bejelentendő fertőző betegségéket. Ezt szükséges kiegészíteni a H1N1 vírus okozta megbetegedéssel és a Chikungunya-lázzal. Az új influenzavírus emberről emberre történő terjedésének bizonyítása (WHO 4. pandémiás fázis), illetve emberhez történő adaptálódása (WHO 5. fázis) időszakában, valamint az influenza pandémia védekezési fázisában (WHO 6. fázis) szükség van az új, pandémiás influenzavírus által okozott megbetegedések személyazonosítóval történő bejelentésére.

A Chikungunya-láz európai megjelenésével az Európai Unió polgárai a jövőben fokozottabban ki vannak téve e betegség veszélyének, ezért az Európai Betegségmegelőző és Felügyeleti Központ (European Centre for Disease Prevention and Control - ECDC) az olaszországi járványt követően felkérte a tagállamokat, hogy tegyenek lépéseket a chikungunya-láz felügyeletére (a betegség bejelentendővé tétele, diagnosztikus vizsgálati módszerek alkalmazása, a vektor monitorozása a tagállam területén stb.).

A Eüak. 3. és 4. számú mellékletei tartalmazzák a munkavédelmi hatósághoz bejelentendő foglalkozási eredetű megbetegedések és a biológiai mintában vizsgált anyagok jegyzékét. Tekintettel a törvény megjelenése óta eltelt időre, szükségessé vált ezen jegyzékek frissítése, aktualizálása.

A kötelező egészségbiztosítás ellátásairól szóló 1997. évi LXXXIII. törvény módosításához

A 11. §-hoz

Szükséges annak törvényi szintű rögzítése, hogy az utazási költségtérítéssel, a külföldön történő gyógykezeléssel összefüggő eljárásokkal, a méltányosságból igénybe vehető egészségügyi szolgáltatásokkal, a méltányosságból igénybe vehető pénzbeli ellátásokkal kapcsolatos eljárásokban, valamint a Tbj. 13. §-a alapján indult eljárásokban kizárt az elektronikus kapcsolattartás lehetősége. A megállapított kivételek azokat az eljárásokat tartalmazzák, amelyeknél a jelenlegi szabályozás alapján az elektronikus ügyintézés tárgyi feltételei nem megoldottak. Az említett eljárásokban az ügyfeleknek olyan eredeti dokumentumokat vagy adott esetben nagyszámú mellékleteket kell csatolniuk az eljáráshoz kapcsolódóan, amelyekre nem alkalmas az elektronikus út igénybevétele.

Az „Utazási Utalvány” elnevezésű nyomtatvány benyújtásával igénylik a biztosítottak az ellátást az egészségbiztosítónál. Ezen nyomtatványon igazolja az utalványt kiállító orvos az utazás szükségességét, a járó- vagy fekvőbeteg-intézmény a megjelenést, illetve a biztosított aláírásával igazolja, hogy pl. hány darab menetjegyet csatolt, illetve hova kéri az utalást. Az ügyfeleknek korlátozott lehetősége van az elektronikus továbbításra, az orvosra, illetve az ellátó intézményre sem a feladatot, sem a felelősséget, sem a megőrzésre vonatkozó előírásokat nem lehet terhelni.

Az Ebtv. 28. §-ában szabályozott engedélyezett külföldi gyógykezelés esetében a külföldi gyógykezeléssel kapcsolatos egyes kérdésekről szóló 227/2003. (XII. 13.) Korm. rendelet mellékletében meghatározott szakmailag illetékes országos intézet, illetve az Országos Szakfelügyeleti és Módszertani Központ aláírással és pecséttel ellátott engedélye nélkülözhetetlen a kérelem elbírálásához.

A méltányosságból igénybe vehető egészségügyi szolgáltatások esetében szükséges az orvosdokumentáció eredetiben történő megküldése. Az ártámogatással összefüggő ügyekben ezen túlmenően az eredeti vény beküldése is szükséges, ami engedélyezés esetén felülbélyegzésre kerül.

A méltányosságból igénybe vehető pénzbeli ellátásoknál, beleértve a segélyben részesítést is, az igények, illetve kérelmek elbírálásához elsősorban az ügyfél birtokában lévő orvosi igazolások szükségesek, melyek mennyisége akár nagy számú is lehet.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 13. §-a alapján indult eljárások esetében a közösségi koordinációs rendelet jelenleg nem teszi lehetővé az elektronikus ügyintézést minden területen. 2010. május 1-jével lépett hatályba a 883/2004/EK rendelet, mely kötelezővé teszi az elektronikus adattovábbítást. Az új rendelethez kapcsolódó formanyomtatványok még nem készültek el, a bevezetést követően kétéves átmeneti időszakot ír elő a rendelet az elektronikus adattovábbítás teljes körű tagállami bevezetésére. Fentiekre tekintettel jelenleg nem látjuk lehetőségét a teljes körű elektronikus ügyintézés 2009. október 1-jétől történő bevezetésére.

A 12. §-hoz

Szükséges a próbavásárlás és a gyógyító-megelőző eljárások során alkalmazott egészségügyi technológia fogalmának bevezetése a jogalkalmazás megkönnyítése érdekében.

A 13. §-hoz

A törvény az elmúlt időszakban előtérbe került, az önkéntesen igénybe vehető térítésmentes nem kötelező védőoltásokra vonatkozó szabályok kapcsán felmerült joghézag megszüntetésére irányul. Ugyanis ha a biztosított a nem kötelező, önkéntesen igénybe vehető védőoltás oltóanyagát térítésmentesen kapja meg, a jelenleg hatályos jogszabályok szerint annak beadásáért térítési díj nem kérhető. A törvény a biztosított önkéntesen igénybe vehető térítésmentes nem kötelező védőoltással történő immunizálását az E. Alap terhére elszámolható ellátások közé sorolja.

A 14. §-hoz

A gyógyító-megelőző eljárások során használt egészségügyi technológiák társadalombiztosítási támogatásba való befogadási eljárás megindításához és a regisztrációjához szükséges az igazgatási szolgáltatási díj fizetési kötelezettségének előírása, mely a módosítás révén megvalósul.

A 15. §-hoz

A törvény szerint a járóbeteg-ellátás betegfogadási listái esetében is lehetőség nyílik arra, hogy a biztosított egészségi állapotát az ellátási sorrend meghatározása során figyelembe lehessen venni. Ezáltal egységessé válnak a fekvőbeteg-ellátás és a járóbeteg-ellátás listavezetési szabályai. Eddig nem volt lehetőség arra, hogy a betegek lekerüljenek a várólistáról akkor, ha az ellátást az egészségi állapotuk egyébként már nem teszi lehetővé vagy nem indokolja. A törvény megteremti a várólistáról való hivatalból történő törlés törvényi szabályozását.

A 16. §-hoz

Az egyedi méltányossági támogatások rendszere mind az általa elérendő egészségpolitikai célt, mind működési folyamatait tekintve elavult, alapvető átalakításra szorul. A rendszer jelenlegi formájában esetleges és áttekinthetetlen módon visz szociális megfontolásokat a szakmai elvű támogatási rendszerbe, az evidenciák hiányából fakadó etikai szempontokat sért, a gyógyszergyártók és a gyógyászati segédeszközök forgalomba hozói számára pedig olyan „előszobáztatási lehetőséget” biztosít, amely nagy mennyiségben kiszolgált termékeket mentesít a befogadáshoz szükséges evidenciák bemutatása, az árcsökkentés, illetve a gyártói befizetés alól. Emiatt a szabályozás módosítása szükséges oly módon, hogy az egyedi méltányossági támogatási forma a transzparenciarendszer szakmai kiegészítőjévé váljon, ezzel egyidejűleg teljesüljenek az etikai szempontok, a szociális szempontok pedig a közgyógyellátásban és az eseti segélyezés rendszerében kerüljenek figyelembevételre a betegek esélyegyenlőségét biztosító, alacsonyabb adminisztrációs teherrel járó módon. A szabályozásból ki kell kerülniük az esélyegyenlőséget sértő rendelkezéseknek (többletár-támogatás, illetve a beteg állapota függvényében differenciált háromhavi terápiás limitet meghaladó támogatás; méltányosságból támogatott GYSE javítása), a rendszer működési folyamatait egyszerűsíteni kell, valamint meg kell teremteni a gyógyszergyártók és a gyógyászati segédeszközök forgalomba hozóinak érdekeltségét a befogadási kérelem benyújtására.

A 17. §-hoz

A pénzbeli ellátásokhoz hasonlóan fontos, hogy az egészségügyi szolgáltatások igénybevételére vonatkozó jogosultság esetében is figyelembe vehető legyen a korábbi biztosítási idő abban az esetben, ha a biztosítás folyamatos, vagyis ha abban 30 napnál hosszabb megszakítás nincs. Ezzel elkerülhető lenne azoknak az élethelyzeteknek az igazságtalan kezelése, amelyekben az érintett pl. 20 éves munkaviszony után egy rövid - akár egy napos - megszakítást követően csak 45 napnál rövidebb, pl. 10 napos biztosítási jogviszonyt tud létesíteni és így a jelenlegi szabályozás szerint jogosultsága csak 10 nappal hosszabbodik meg. Indokolt, hogy ha az egyes biztosítási jogviszonyok között a megszakítás rövidebb, mint 30 nap, akkor az egészségügyi szolgáltatásra való jogosultság szempontjából a biztosítási időket tekintsük folyamatosnak.

A jelenleg hatályos jogszabályokból nem állapítható meg egyértelműen, hogy annak, akinek a biztosítása szünetel, jogosult-e egészségügyi szolgáltatás igénybevételére. A törvény egyértelművé teszi a biztosítási jogviszony szünetelésére vonatkozó szabályokat.

A 18. és 20. §-hoz

Az egészségbiztosító által meghatározott általános szerződési feltétel fogja részben kiváltani a felek által kötött jelenlegi ún. alapszerződést. Erre tekintettel szükséges módosítani az Ebtv.-nek a finanszírozási szerződéssel, és a gyógyszerek, gyógyászati segédeszközök, illetve gyógyászati ellátások társadalombiztosítási támogatással történő nyújtására vonatkozó szerződésekkel kapcsolatos szabályait. A jelenleg hatályos, kb. 90%-ban 1999-ben megkötött szerződések a gyakori jogszabályváltozások, illetve időközben az ellátórendszer struktúraátalakításából adódó gyakori módosítások miatt kezelhetetlenné váltak, ezért a törvény szerint 2010. október 1-jétől valamennyi finanszírozott egészségügyi szolgáltatóval, gyógyszertárral, gyógyászatisegédeszköz-forgalmazóval és gyógyászati ellátást nyújtóval új szerződést kell majd kötni.

A 19. §-hoz

A módosítás célja, hogy kizáró feltétel fennállása esetén ne kerüljön sor szerződéskötésre, illetve a hatályos szerződések a jogszabálynak megfelelően kerüljenek módosításra, megszüntetésre. Egyúttal sor kerülne az összeférhetetlenség kritériumainak kiterjesztésére és egyértelműsítésére. A minősített orvosok rendelési jogának korlátozása, illetve az összeférhetetlenség vizsgálatának lehetősége kerül biztosításra.

Az egészségügyi közfeladatot ellátó, E. Alapból nem finanszírozott egészségügyi szolgáltatók orvosai a kötelező egészségbiztosítás ellátásairól szóló 1997. évi LXXXIII. törvény végrehajtásáról szóló 217/1997. (XII. 1.) Korm. rendelet alapján beutalási jogosultsággal rendelkeznek (büntetés-végrehajtás orvosai, bentlakások szociális intézmények orvosai, sportorvosok stb.). Indokolt azonban a beutalási jogosultságot ezen orvosok tekintetében is szerződéshez kötni, mivel a finanszírozott szolgáltatók orvosainak beutalási joga is szerződésen alapul.

A 21. §-hoz

Szükséges a finanszírozási rendszer alapelveként rögzíteni, hogy minden egészségügyi szolgáltató legfeljebb annyi havi finanszírozásra lehet jogosult, ahány hónapig a hatályos finanszírozási szerződése alapján egészségügyi ellátást nyújtott. Ezen szabály hiányában ma előfordulhatna olyan eset, hogy feladatátadás során a korábbi szolgáltató fenntartója lemond a feladatot átvevő szolgáltató javára a még neki járó finanszírozásról, és így az új szolgáltató 1-3 havi díjjal többet kap, mint amennyit teljesített.

A 22. §-hoz

A törvény szerint megállapításra kerül, hogy amennyiben egy fenntartóhoz több egészségügyi szolgáltató tartozik, akkor azoknak külön-külön számlával kell rendelkezniük. Az egészségügyi szolgáltató számlájának megterhelhetőségét érintően bevezetésre kerül az a korlátozás, mely szerint az elkülönített számla megterheléséhez szükséges az egészségügyi szolgáltató, illetve fenntartójának jóváhagyása.

A késedelmi kamatfizetések nagy részénél a fizetendő kamat összege nem éri el az 1000 forintot. A hatályos szabályozás alapján a kamatfizetéstől még 50 forint esetében sem lehet eltekinteni. A módosítás célja egy ésszerű alsó határérték megállapítása. Késedelmi kamat fizetése abban az esetben lenne kötelező, ha a követelés összege az 1.000 forintot meghaladja.

A 23. §-hoz és a 26. §-hoz

A minőségi termékellátás és termékkiszolgálás biztosítása érdekében indokolt az egészségbiztosító számára jogosítványt adni arra, hogy szúrópróbaszerű helyszíni betegellenőrzéseket végezzen. Az egészségbiztosítónak ezen kívül célszerű jogszabályi felhatalmazást adni próbavásárlások végzésére.

A 24-25. §-hoz

Az E. Alap védelme érdekében - a gyakorlati tapasztalatokat is figyelembe véve - szigorításra kerül a jogkövetkezmények rendszere. A módosítások alapján egyrészről az egészségbiztosító igényérvényesítése könnyebb lesz, valamint pontosításra kerülnek a visszatérítés, megtérítés esetei, továbbá a szerződések felfüggesztésével, felmondásával kapcsolatos rendelkezések. A külön jogszabály alapján adott jogszerűtlen szakorvosi javaslatot kiállító szakorvost jelenleg a biztosító nem tudja szankcionálni. Amennyiben a szakorvosi szakképesítéssel rendelkező orvos a külön jogszabályban foglalt szakorvosi javaslatot az ide vonatkozó rendelkezések megszegésével adja, úgy az ennek alapján rendelt gyógyszer, gyógyászati segédeszköz után folyósított társadalombiztosítási támogatás összegét a javaslatot adó orvos köteles megtéríteni.

A 26. §-hoz

Az indokolást lásd a 23. §-nál

A 27. §-hoz

Az Ebtv. 46. § (1) bekezdése értelmében táppénz a keresőképtelenség időtartamára jár, legfeljebb azonban a biztosítási jogviszony megszűnését követően 30 napra. Az Ebtv. 40. § (1) bekezdésének b) pontja szerint terhességi-gyermekágyi segélyre lehet jogosult, aki a biztosítás megszűnését követő 42 napon túl táppénz folyósításának az ideje alatt, vagy azt követő 28 napon belül szül. A hatályos rendelkezés olyan jogosultsági feltételt (a biztosítás megszűnését követő 42 napi passzív táppénz folyósítás) tartalmaz, amit lehetetlen teljesíteni. Ezért szükséges a rendelkezés módosítása, ami által terhességi-gyermekágyi segélyre jogosulttá válhat az az igénylő, aki a biztosítási jogviszonyának megszűnését követően táppénz folyósításának, illetve a folyósítás lejártát követően 28 napon belül szül.

A 28. §-hoz

A hatályos törvényi szabályozás - miszerint ha a biztosított táppénzre jogosultsága a megszűnt biztosítása és a keresőképtelenség bekövetkezésekor fennálló újabb biztosítása alapján is megállapítható, táppénzre csak az újabb biztosítása alapján jogosult - nem egyértelműen alkalmazható azokra az esetekre, amikor a biztosítottnak az egyidejűleg fennálló biztosítási jogviszonyai a keresőképtelensége előtt is fennálltak - tehát nem újabb biztosítási jogviszonyról van szó - és az egyik biztosítási jogviszony megszűnik, vagy amikor a biztosított a megszűnt biztosítása alapján jogosult táppénzre, de a folyamatos keresőképtelensége alatt újabb biztosítási jogviszonyt létesít.

Ezért a megfogalmazás úgy módosul, hogy ha a biztosított táppénzre jogosultsága a megszűnt biztosítása és a keresőképtelenség bekövetkezésekor fennálló, vagy újabb biztosítása alapján is megállapítható, táppénzre csak a fennálló, illetőleg az újabb biztosítása alapján jogosult. Ezt a rendelkezést kell alkalmazni az egyidejűleg fennálló több jogviszonyból származó jogosultságra is.

A 29. §-hoz

A súlyosan beteg gyermekek gyógyulásához nem feltétlenül elegendő a törvényben biztosított napok száma, így előfordulhat, hogy a szülő nem tudja gyermekét ápolni, vagy a jogszabályok kijátszására kényszerül és saját jogán veszi az orvos keresőképtelen állományba, azonban így a foglalkoztató köteles megfizetni a biztosított után a táppénz hozzájárulást. A méltányosságra vonatkozó szabályok módosításával, az egészségbiztosító méltányosságból az előírtnál több napi gyermekápolási táppénzt állapíthatna meg azok részére, akik a gyermek betegsége folytán erre rászorultak. A módosítással megszűnne azon megkülönböztetés, amely szerint méltányosságból táppénzben kizárólag a szükséges biztosítási idővel nem rendelkező biztosítottak részesülhetnek.

A 30. §-hoz

Az egyes nagy értékű vagyontárgyakat terhelő adóról szóló 2009. évi LXXVIII. törvény 44. §-a 2010. január 1-jével hatályon kívül helyezte a tételes egészségügyi hozzájárulásra vonatkozó szabályokat. Ezzel a törvénnyel való összhang megteremtése érdekében szükséges az Ebtv. módosítása. Az Ebtv. hatályos szabálya szerint annak, aki egyidejűleg több biztosítással járó jogviszonyban kötelezett egészségbiztosítási járulék fizetésére, a táppénz, illetőleg a terhességi-gyermekágyi segély vagy a gyermekgondozási díj iránti kérelmét az a munkáltató bírálja el és folyósítja az ellátást, amelyiknél társadalombiztosítási kifizetőhely működik. Több társadalombiztosítási kifizetőhellyel rendelkező munkáltató által történő egyidejű foglalkoztatás esetén pedig az elbírálás és a folyósítás az egészségügyi hozzájárulást fizető munkáltatónál történik. Tekintettel arra, hogy a 2010. január 1-jével a tételes egészségügyi hozzájárulásra vonatkozó szabályok hatályukat vesztik, indokolt annak meghatározása, hogy a fent említett kérelmek elbírálásáról, illetve az ellátások folyósításáról mely szervnek kell dönteni.

Az Ebtv. jelenleg hatályos 65. §-ának (3) bekezdése szerint a baleseti táppénz iránti igény bejelentésére, a kérelem elbírálására és a baleseti táppénz folyósítására a táppénzre vonatkozó rendelkezéseket kell megfelelően alkalmazni azzal, hogy a baleseti táppénz folyósításának meghosszabbítása az orvosszakértői szerv hatáskörébe tartozik. Indokolt a bekezdés módosítása, tekintettel arra, hogy a baleseti táppénz folyósításának meghosszabbítása nem az orvosszakértői szerv hatáskörébe, hanem az egészségbiztosítási szerv hatáskörébe tartozik, amire az orvosszakértői szerv véleménye alapján kerül sor.

A 31. §-hoz

A módosításra azért van szükség, mert a gyakorlatban egyre többször okoz problémát az, hogy a kötelezett nem fizeti meg a kamatot arra való hivatkozással, hogy a jogszabály csak a nyilatkozat fenntartását írja elő, a teljesítést nem. Indokolt annak egyértelműsítése, hogy a kamatfizetési kötelezettség megszűnése esetén is meg kell fizetni a megtérítés összegét.

A 32-33. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) - 2009. október 1. napjával hatályba lépett - 14. §-a (1) bekezdésének c) pontja értelmében törvény eltérő szabályokat állapíthat meg a társadalombiztosítás ellátásaival kapcsolatos eljárásokban a joghatóságra, a hatáskörre, az illetékességre, a hatóság döntéseire, továbbá a jogorvoslatokra, valamint a végrehajtásra. A Ket. és a Tbj. rendelkezéseire figyelemmel indokolt az Ebtv. követelések végrehajtására vonatkozó rendelkezéseinek módosítása.

A 34. §-hoz

Az Ebtv. jelenlegi 75/A. §-a szerint a Tbj.-ben meghatározott egészségbiztosítási ellátások (beleértve a méltányosságból igénybe vehető ellátásokat is) iránti igények érvényesítésével kapcsolatos eljárások illeték- és költségmentesek, melynek alkalmazása során nem volt egyértelmű, hogy az egészségbiztosító követeléseinek elengedése, illetve mérséklése az illeték- és költségmentes eljárások körébe tartozik-e. Az Ebtv. módosításával az illetékmentes eljárások köre pontos meghatározásra kerül.

A 35. §-hoz

Tekintettel arra, hogy az elektronikus teljesítményelszámolás nagyobb teret nyer, valamint az általános szerződési feltételekkel összefüggően megkötésre kerülő új finanszírozási szerződéseknél a szolgáltatók bejelentési kötelezettségüket (pl.: alkalmazott orvosok személyében történt változás, rendelési jogosultság változása) elektronikus aláírással ellátott dokumentummal is megtehetik, szükséges kiegészíteni az Ebtv.-t egy új felhatalmazó rendelkezéssel, amely lehetővé teszi, hogy a Kormány a részletszabályokat rendeletben határozza meg.

Az Ebtv. 37. §-ának módosítása alapján az egészségbiztosító igényérvényesítése könnyebb lesz, valamint pontosításra kerülnek a visszatérítés, megtérítés esetei, továbbá a szerződések felfüggesztésével, felmondásával kapcsolatos rendelkezések. A megtérítésre, visszatérítésre, felfüggesztésre és felmondásra vonatkozó részletes szabályok megalkotására indokolt a Kormány részére új felhatalmazó rendelkezést adni.

Szükséges új felhatalmazó rendelkezések megalkotása a várólisták vonatkozásában az eltérés lehetőségének egészségügyi szakmai feltételeinek és szabályainak, az egészségügyi ellátás keretében igénybe vehető egyéb kényelmi szolgáltatásoknak, a járóbeteg-szakellátás egyes tevékenységeinek minimális ellátási idejének, valamint az orvosi bélyegzők formai és tartalmi elemeire vonatkozó részletes szabályok miniszteri rendeletben való meghatározására.

Az egészségügyről szóló 1997. évi CLIV. törvény módosításához

A 36. §-hoz

Pontosítja az egészségügyi felsőfokú szakirányú szakképzés fogalmát, figyelemmel arra, hogy az elmúlt években a nem orvos- és egészségtudomány területén alap- vagy mesterképzési szakon szakképzettséget szerzett egészségügyi dolgozók (egyetemi szintű nem egészségügyi szakképesítéssel rendelkezők) számára a felsőfokú szakirányú szakképzések köre jelentősen kibővült (pl.: klinikai biokémikus, klinikai mikrobiológus, molekuláris biológiai diagnosztikus, klinikai sugárfizikus egészségügyi felsőfokú szakirányú szakképesítés). Az egészségügyi szakképesítés meghatározása lefedi valamennyi egészségügyi ágazati képzés fogalmát, összhangba hozva a felsőoktatásról szóló 2005. évi CXXXIX. törvénnyel és a szakképzésről szóló 1993. évi LXXVI. törvénnyel. Ennek megfelelően bevezeti a végzettségek meghatározásánál a szakképzés és felsőoktatás jelenlegi szerkezetének megfelelő fogalmakat annak érdekében, hogy a szabályozás egyértelmű legyen, és mind a szabályozás tartalmában, mind a használt fogalmak tekintetében átfedésmentesen, világosan elkülönüljön a felsőoktatási, szakképzési képzési rendszertől, az újabb törvényi rendelkezések összhangba kerüljenek a területre vonatkozó oktatási szaktörvények szabályozásával. Így biztosítható az is, hogy a szabályozási felelősségi, jogosultsági körök is világosan el legyenek határolva.

A 37-38. §-hoz

A módosítás az Eütv.-nek a Bnytv.-vel való összhang megteremtését szolgálja.

A 39. §-hoz

Az egészségfejlesztési programok akkreditációját az Egészségügyi Minőségfejlesztési és Kórháztechnikai Intézet végezné. Az eljárásrend részletes kialakításához szükséges megfelelő felhatalmazó rendelkezés megteremése érdekében ugyanakkor módosítani szükséges az Eütv.-t, megadva a felhatalmazást az eljárásrend részletes szabályainak megalkotására és ezzel összefüggésben az akkreditációval kapcsolatos eljárásért fizetendő igazgatási szolgáltatási díj megalkotására.

A 40. §-hoz

A fertőző megbetegedések on-line történő jelentése hathatós segítséget nyújt a korai riasztási rendszer hatékony működtetéséhez. A papír alapú fertőzőbeteg-jelentési rendszer párhuzamos fenntartása az elektronikus rendszer teljes kiépüléséig (a háziorvosi szint bekapcsolásáig) indokolt.

A 41. §-hoz

A jelenleg hatályos törvényszöveg hiányossága egyrészt a pszichoterápiás tevékenység fogalmának, valamint az egyes képzettségi szinteknek a hiányos meghatározása. A módosítás abból a szempontból is lényeges, hogy megfelelően elhatárolásra kerüljön a bölcsész végzettséggel rendelkező pszichológus és az egészségügyi végzettségű klinikai szakpszichológus, ugyanis a különböző, egészségügyi jogi jogszabályok nem használják megfelelően a fogalmakat.

A 42. §-hoz

Az Eütv. 110. § (3) bekezdés c) pontjához: Jogtechnikai jellegű módosítás.

Az Eütv. 110. § (16) bekezdéséhez: A módosítások nélkül az adatok fogadása csupán egy adminisztratív aktus, vagyis a működési nyilvántartást vezető szerv jelenleg nem vizsgálhatja a más tagállamokból proaktív elven küldött adatokat. Több esetben előfordult, hogy a külföldi hatóságok a szakmai képesítések elismeréséről szóló 2005/36/EK irányelv 56. cikke alapján, magyar állampolgárságú, vagy Magyarországon végzett és a működési nyilvántartásban szereplő egészségügyi dolgozóval kapcsolatban küldtek tájékoztatást a működési nyilvántartást vezető szervnek (ezekből néhány eset jelentős publicitást is kapott), jelenleg azonban a módosítás hiányában ezeket a tényeket és körülményeket a Hivatalnak nincs lehetősége érdemben vizsgálni, vagy intézkedést kezdeményezni abban az esetben, amennyiben megállapítaná a valóságnak megfelelésüket.

Az Eütv. 110. § (25) bekezdéséhez: A kiegészítésre azért van szükség, mert a gyakorlati tapasztalatok alapján sok olyan egészségügyi szolgáltató van, amelyeknek egyes részlegein nincsen több (legalább kettő), azonos szakképesítéssel rendelkező egészségügyi szakdolgozó és így a felügyeleti tevékenység nem biztosítható számukra, valamint ennek következtében a kiegészítő gyakorlati továbbképzés lehetőségétől elesnek az érintett szakdolgozók. Szükségesnek tartjuk, hogy a felügyeleti tevékenység biztosíthatósága érdekében ezen tevékenységet egy működési nyilvántartásban szereplő, az adott szakterület vonatkozásában szakvizsgával rendelkező szakorvos is elláthassa.

A 43. §-hoz

Jogharmonizációs kötelezettség keretében szükséges az ún. jó hírnév igazolás tartalmi elemeinek, valamint kiadása feltételeinek meghatározása.

A 44. §-hoz

Az Eütv. 112. § (3)-(4) bekezdéséhez: Jogtechnikai és jogharmonizációs jellegű pontosítás.

Az Eütv. 112. § (7)-(8) bekezdéséhez: Jelenleg semmilyen szabályozás nincs arra a kérdésre vonatkozóan, hogy a diploma megszerzését követően mennyi idő áll rendelkezésére az egészségügyi dolgozónak ahhoz, hogy gyakorlati vagy elméleti pont szerzése nélkül első alkalommal bekerülhessen a működési nyilvántartásba. Ezért jelenleg akár több év elteltével is be lehet kerülni a nyilvántartásba anélkül, hogy az érintett egészségügyi tevékenységet végzett volna, miután pontszerzési kötelezettség csak a már bekerült, illetve a nyilvántartásból törölt dolgozókra vonatkozik. Ezen hiányosság megszüntetésére irányul a módosítás, amely szerint a diploma megszerzésétől számítva 8 év áll a dolgozó rendelkezésére, hogy továbbképzési pontok nélkül bekerülhessen a nyilvántartásba.

Az Eütv. 112. § (10) bekezdés b) pontjához: Tekintettel a jogharmonizációs kötelezettségre - figyelemmel az azonos követelményrendszerre, valamint a szabad munkaerő-áramlás elvére - szükséges, hogy az EGT tagállamaiban végzett egészségügyi tevékenység gyakorlati továbbképzésként elismerhető lehessen. A fenti jogszabály-módosítással elismerhetővé válik az EGT-tagállam területén végzett egészségügyi tevékenység.

Az Eütv. 112. § (13) bekezdéséhez: Szükséges az n) pontban szereplő adatok törléséről is rendelkezni, miután azok a j) pontban foglalt adatokhoz hasonló tartalommal bírnak, csak nem magyar, hanem külföldi hatóságtól származnak.

Az Eütv. 112/B. §-ához: a kiegészítés a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény szabályozásával való összhang megteremtése érdekében szükséges.

A 45. §-hoz

Az Eütv. 113. § (1) bekezdéséhez: Pontosító, jogtechnikai jellegű módosítás.

Az Eütv. 113. § (8) bekezdéséhez: A jelenlegi szabályozás több hatóság esetében is adatszolgáltatási kötelezettséget állapít meg az egészségügyi dolgozók vonatkozásában (pl. elhalálozásról, jogerősen kiszabott szabadságvesztés-büntetésről stb.), amely adatszolgáltatás a jelzések szerint akadozik vagy egyáltalán nem teljesül, így a működési nyilvántartás adatbázisa hiányos, pontatlan, és így funkcióit (beleértve a humánerőforrás-monitoringot is) nem tudja maradéktalanul betölteni.

A rendelkezés alapján legalább éves szinten ki lehet szűrni a hibákat, hiányosságokat, és az évi egy alkalom nem jelent nagy megterhelést az érintett hatóságok számára sem.

A 46. §-hoz

Jogtechnikai, illetve jogharmonizációs jellegű módosítás.

A 47-48. §-hoz

Az egészségügyi ágazati szakmai képzések tételes felsorolása és utána azok tartalmának meghatározása egyértelművé teszi az ágazat keretébe tartozó képzések egymáshoz való viszonyát, meghatározza a szakképzés és a felsőoktatás új rendszerében végzettek szakmai és továbbképzési lehetőségeinek kereteit. A gyakorlatban gondot jelent az egyes szak- és továbbképzésekre vonatkozó jogszabályok módosítása, illetve új szabályozás kiadása kapcsán, hogy az adott képzés anyagi jogi fogalmának meghatározása törvényi szinten hiányzik. Ezt pótolja a törvény.

A felsorolt képzéstípusok tartalmának meghatározása egyértelművé teszi a képzések célját. A szabályozás minden képzési szint vonatkozásában egyértelműen meghatározza a szak- vagy továbbképzési lehetőségeket, és a használt fogalmak tekintetében átfedésmentesen, világosan elkülönül a felsőoktatási, illetve a szakképzési képzési rendszertől, eleget téve ezzel a felsőoktatási illetve szakképzési törvényben foglaltaknak.

- Az egészségügyi szakirányú szakmai képzés a graduális felsőoktatási alapképzésben (BSc) végzettek szakképzésének feltételeit határozza meg. (pl. diplomás ápoló felnőtt szakon, gyógytornász speciális traumatológiai szakképzettséggel stb.) A felsőoktatás új rendszerében első alkalommal idén végeznek BSc fokozattal rendelkező (felsőoktatási alapképzésben végzett) hallgatók. Az ő helyzetük rendezése, lehetőségeik meghatározása törvényi szinten szükséges.

- Az egészségügyi felsőfokú szakirányú szakmai képzés a szakorvos-szakfogorvos-szakgyógyszerész képzés és az egyéb felsőoktatási mesterképzésben részesültek szakképzésének feltételeit szabályozza.

- Az egészségügyi szakmai továbbképzés fogalma meghatározza, hogy az egészségügyi területen dolgozók közül kinek kell a továbbképzésben részt vennie.

- Az egészségügyi szakirányú szakmai továbbképzés az egészségügyi ellátás igényeihez igazodó, a tudomány korszerű színvonalának való megfelelést szolgáló - kompetenciabővítő - új képzési forma. Az egészségügyi szakirányú szakmai továbbképzés során a megszerzett képesítéshez közvetlenül kapcsolódó, de a megszerzett képesítés alapján nem végezhető egészségügyi szakmai tevékenység végzésére jogosító képesítés szerezhető (licensz). Az ellátás folyamatában ilyen tevékenység például az intravénás injekció beadása, melynek előkészítése szerepel az ápolók szakmai és vizsgakövetelményiben, ugyanakkor a napi munkafolyamatban az ápoló általi kivitelezés általános gyakorlattá vált. Orvosi kompetenciába tartozó mivolta miatt indokolt, hogy a tevékenység elvégzéséhez külön szabályozás, képzési és vizsgakötelezettség társuljon. A szabályozás az Eütv. korábbi módosítása során a Kormány szabályozási hatáskörébe adott licenszvizsga anyagi jogi tartalmát szabályozza.

A továbbképzés a belső piaci szolgáltatásokról szóló 2006/123/EK irányelv hatálya alá, és így a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény (Szolgtv.) hatálya alá tartozik. A módosítás a továbbképzési tevékenység folytatására vonatkozóan - tekintettel az egészségügyi képzés és az ahhoz szorosan kacsolódó továbbképzési kötelezettség kiemelten fontos, közérdekű voltára - engedélyezési eljárást vezet be.

Ennek alapján rögzítésre kerül a törvény szövegében, hogy egészségügyi szakmai továbbképzés az ESZTT határozatlan idejű engedélyének birtokában folytatható. Az egészségügyi ellátás biztonsága érdekében szükséges előírni azt, hogy az ESZTT rendszeresen ellenőrizni köteles a szakmai továbbképzést folytatónál a jogszabályban előírt feltételek meglétét, és annak hiánya esetén megfelelő szankció alkalmazására kerül sor.

A 49. §-hoz

A hatályos törvény értelmében az ESZTT csak tanácsadó szervként működik. Mivel az ESZTT bizottságaként működő Nemzeti Vizsgabizottság szakképzettséget igazoló bizonyítványt állít ki, ennek a tevékenységének is tükröződnie kell a törvényben. A törvény ezt a jogosultságot, valamint az ESZTT további döntési jogköreinek a felsorolását tartalmazza. A törvény a tagok kinevezéséről és létszámáról is rendelkezik, a jelenlegi 23 fős létszámot a készülőben lévő rendelettel összhangban, az elmúlt évek tapasztalatainak megfelelően a hatékonyabb működést biztosító 16 főre csökkenti. A gyakorlati igényeknek megfelelően rögzítésre került, hogy az ESZTT nyilvántartást vezet az felsőoktatási mesterképzésben oklevelet szerzett és egészségügyi felsőfokú szakirányú szakképesítést vagy felsőoktatási alap- és mesterképzésben oklevelet szerzett, valamint egészségügyi szakirányú szakmai továbbképzésben képesítést szerzett személyekről. A közhiteles adatbázis létrehozásának célja, hogy mind az érintett, mind más, az adat megszerzésében érdekelt személy gyorsan és hitelesen információhoz jusson, valamint hogy az érintett a megszerzett végzettség igazolása céljából szükség esetén a végzettséget igazoló bizonyítványról hiteles másolatot szerezhessen. A vizsgával kapcsolatos adatok kezelésének időtartama olyan időszakra szól, amely alatt a szakvizsgát tett személynek érdeke fűződhet ahhoz, hogy a szakvizsga bizonyítványról - annak elvesztése esetén - másodlat kiállítását kérje.

Az 50. §-hoz

Tekintettel a képzési jogszabályok módosítására, szükséges a rendelkezésben szereplő fogalmak pontosítása, a bevezetni tervezett képzési szabályokkal való összehangolása a törvény koherenciájának megtartása érdekében.

Az 51. §-hoz

A Kt. 88. §-a tartalmazza a költségvetési szerv vezetőjére vonatkozó rendelkezéseket. A Kt. 88. § (2) bekezdésében foglaltak végrehajtása érdekében az irányító szerv számára törvényi szinten kerül előírásra, hogy mely esetben nincs mérlegelési lehetőség a vezetővel szembeni vizsgálatnak, hanem a vizsgálat lefolytatása kötelező (Eütv. 156/F. §).

Az Eütv. 156/G. §-a az Áht. 100/I. § (3) bekezdésének végrehajtására irányul. A vagyonnal való gazdálkodás, a vagyonvesztés megakadályozása szükségessé teszi, hogy a vállalkozó közintézeten kívül más költségvetési szerv, törvényben meghatározott esetekben üzemgazdasági (eredmény) szemléletű könyvvezetést legyen köteles alkalmazni. A kötelező alkalmazás a vagyon nagyságának, a működés forrásának vagy a hitelfelvétel összegének függvényében, valamint az irányító szerv döntés-előkészítésének megalapozása érdekében lehet kötelező.

Az Áht. 89. § (1) bekezdése lehetővé teszi, hogy törvényben meghatározott közintézetek körének vezetése több természetes személy között kerüljön megosztásra. A szakmai, vezetési-szervezési, pénzügyi-gazdasági feladatok, munkáltatói jogok megosztásának rendjét és a felelősségi szabályokat törvényben kell rögzíteni (Eütv. 156/H. §).

Az Áht. 89. § (3) bekezdésében foglaltak szerint törvényben kell szabályozni a vezető testület tagjaira vonatkozóan a kinevezés, a tagság megszűnése, a kizárás, az összeférhetetlenség, az esetleges vagyonnyilatkozat-tételi kötelezettség szabályait. A szabályozás - összhangban a vállalkozói közintézet működésével - közelít a gazdasági társaságokra vonatkozó törvényi előírások megfogalmazásához azon cél érdekében, hogy a vállalkozó közintézet a gazdasági társaság működését figyelembe véve - azonban megőrizve a szervezet költségvetési jellegét - működjön (Eütv. 156/I. §).

Vállalkozó közintézetnél vezető testület létrehozása kötelező. A vezető testület törvényben meghatározottak szerint felelős a döntéseiért, azonban a költségvetési szerv jellege és a vezetés módja együttesen indokolják olyan felügyelő testület létrehozását, amely - tagjai személyes felelősségével - segíti az irányító szervet ellenőrzési jogai gyakorlásában, lehetőséget biztosít a gazdasági stratégiai döntések előkészítésében és végrehajtásában való részvételre (Eütv. 156/J. §).

Az 52. §-hoz

Az orvostechnikai eszközök klinikai vizsgálatának engedélyezésére vonatkozó rendelkezés pontosítása szükséges.

Az 53. §-hoz

A Büntető Törvénykönyvről szóló 1978. évi IV. törvény módosításáról szóló 2009. évi LXXX. törvény 25. §-a 2010. május 1-jétől úgy módosítja a kényszergyógykezelés intézményét, hogy megállapítja annak időbeli felső korlátját. Ennek leteltével - a Btk. új rendelkezései szerint -, amennyiben fennállnak az Eütv.-ben meghatározott feltételek, a kényszergyógykezeltet pszichiátriai intézményben kell elhelyezni. A módosítás ennek feltételeit teremti meg az Eütv.-ben azzal, hogy meghatározza, ki tehet javaslatot a gyógykezelés pszichiátriai intézetben történő folytatására, illetve rendelkezik a bíróság eljárásáról, valamint a beteg átszállításának szükségességéről.

Az 54. §-hoz

Az Eütv. elismeri a donortevékenység társadalmi fontosságát és e tevékenység előmozdítása érdekében biztosítja az önkéntes felajánlás következtében felmerülő többletköltségek állam általi megtérítését. A jelenlegi megfogalmazás kizárólag a donor saját részére biztosítja a költségmegtérítést, indokolt esetben is kizárva ezzel a hozzátartozókat, akiktől nem várható el, hogy a közösség számára nyújtott hasznot még anyagi áldozatok vállalásával is fokozzák. Abban az esetben, mikor szükséges a donor átszállítása távolabbi egészségügyi intézménybe, halál esetén a jogképesség elvesztésével a visszaszállítás költségei jelenleg a hozzátartozókat terhelik. Amennyiben a donor átszállítása nem történik meg, a donáció elmarad és ezzel átlagosan 2,25 (2008. éves adatok alapján) szerv transzplantációs célú felhasználása meghiúsul, ami legalább két élet megőrzését jelenti évente, továbbá a transzplantációra váró betegek kezelési költségeinek megtakarítását is eredményezi. Ezen probléma megoldása érdekében az Eütv. 207. § (2) bekezdésének kiegészül a többletköltség-megtérítés megteremtésével.

Az 55-56. §-hoz

A módosítás az Eütv.-nek a Bnytv.-vel összhang megteremtését célozza.

Az 57. §-hoz

A természetes gyógytényezőkkel kapcsolatos hatósági eljárásokért fizetendő igazgatási szolgáltatási díj megfelelő jogszabályi szintű alapjának megteremtése szükséges az illetékekről szóló 1990. évi XCIII. törvény 67. §-a értelmében.

Az 58. §-hoz

Az Eütv.-ből eredő kárigények döntően az ún. orvosi műhibák kapcsán keletkeznek. A korábbi törvényi rendelkezés, illetőleg egyéb egészségügyi normák sem határozták meg egyértelműen, hogy ez utóbbi esetben a felek (az orvos és az egészségügyi szolgáltató) között szerződéses jogviszony áll fenn, a felelősséget a szerződéssel okozott kárért való felelősség szabályai szerint kell a bíróságnak megállapítani. A rendelkezés a fennálló joggyakorlat egyértelműsítését szolgálja.

Az 59. §-hoz

Az influenza pandémiára való felkészüléssel összhangban az egészségügyi ellátás minden területén a fertőzés terjedésének megelőzésére a nemzetközi ajánlások alapján az egészségügyi dolgozók számára védőeszköz használati szabályok bevezetése indokolt.

Mind a munkáltató, mind a munkavállaló számára elengedhetetlen annak meghatározása, hogy az ápolást végző személyeknek a szakképesítése szerinti szakmai feladatai meddig terjedhetnek. A különböző ápolási végzettségi szintekhez igazított kompetenciák meghatározásával az ápolók tevékenységi körébe tartozó feladatok átlátható módon elkülönülnek, amely a jelenlegi gyakorlatban egyértelműen nem jelenik meg és így a munkavégzés, a betegellátás során is számos kritikus problémát jelent. Ápolási tevékenységet megfelelő szakképesítéssel rendelkező személy végezhet, a konkrét tevékenységi kompetenciák meghatározásával rögzítésre kerül, hogy ki milyen képesítéssel milyen szinten végezhet egyes tevékenységeket. Az új szabályozás egyértelművé kívánja tenni mind a munkáltató, mind a munkavállaló számára, hogy az ápolást végző személynek a szakképesítése szerinti szakmai feladatai meddig terjedhetnek, milyen egyéb tevékenység végzésre jogosult és milyen feltételekkel. Az adott kompetenciával való rendelkezés mértéke hozzájárul a betegellátás minőségi javulásához és a beteg biztonságához. A különböző ápolói végzettségi szintekhez igazított kompetenciák meghatározásával az ápolók tevékenységi körébe tartozó feladatok átlátható módon elkülönülnek, mely a jelenlegi gyakorlatban egyértelműen nem jelenik meg és munkavégzés során a betegellátás folyamatában számos kritikus problémát jelent.

Az egészségügyi képzésre vonatkozó felhatalmazó rendelkezést [Eütv. 247. § (2) bekezdés i) pont] az egyes képzési szinteknek megfelelő részletszabályozására és a szakképzés fogalmának módosítására való tekintettel szükséges a korábbiakhoz képest részletesebben, differenciáltabban meghatározni, emellett a továbbképzésre vonatkozó szabályoknak a belső piaci szolgáltatásokról szóló 2006/123/EK irányelv és szolgáltatási tevékenység megkezdésének és folytatásának általános szabályairól szóló 2009. évi LXXVI. törvénnyel való összhangjának a megteremtése is szükségessé tette a képzésre vonatkozó felhatalmazó rendelkezések differenciált, pontos meghatározását.

Az orvostechnikai eszközökről szóló rendelet szabályait megsértő gyártói és forgalmazói magatartásokhoz indokolt jogkövetkezményeket kapcsolni, tekintettel arra, hogy a jelenlegi, ilyen jellegű szabályozás nem tölti be kielégítően funkcióját. Ennek megfelelően az Eütv. 247. § (2) bekezdésének k) pontját ki kell egészíteni az erre való felhatalmazással.

Az Áht. 89. § (3) és (7) bekezdésében foglaltak szerint rendeletben kell meghatározni a vezető testület és a felügyelő testület működésének részletes szabályait. Tekintettel arra, hogy a Munka Törvénykönyve hatálya alá tartozó vezetők prémiumra való jogosultsága jogszabályban nincs rögzítve, indokolt annak jogi normában történő megjelenítése.

A közfürdők közegészségügyi feltételeire vonatkozó felhatalmazó rendelkezés megteremtése szükséges, tekintettel arra, hogy a jelenlegi, a fenti tárgykört szabályozó felhatalmazó szövege pontosításra szorul, ezenfelül nem megfelelő jogforrási szinten lett megállapítva, tehát az érintett miniszteri rendeletet nem lehet módosítani addig, amíg a törvényben elhelyezett felhatalmazó rendelkezés hatályba nem lép.

Az alapvető szépségápolási szolgáltatást (fodrászat-kozmetika) nyújtó üzletekben újonnan megjelent, nem kifejezetten szépségápolási, inkább testdíszítésre szolgáló tevékenységek (tetoválás, testékszer behelyezése, lézeres kezelés, szolárium) főként az emberi testtel való közvetlen érintkezés, illetve bizonyos esetekben az invazív jellegű eljárás miatt jelentős egészségügyi kockázattal járnak. Az ezen tevékenységek végzésére vonatkozó feltételek (pl. a tetováláshoz felhasznált festékek biztonsága, automata, felügyelet nélküli szoláriumok üzemeltetésére vonatkozó szabályok, lézeres kezelést alkalmazó személyek képzési feltételei, a beavatkozást követően a sérült bőr gyógyulásáig történő ápolása stb.) hazánkban jelenleg nem szabályozottak, ugyanakkor az Európai Unió egyes országaiban (Németország, Egyesült Királyság) az egyes érintett tevékenységek végzésének feltételei már törvényi szinten kerültek rögzítésre. Erre tekintettel olyan felhatalmazó rendelkezés megalkotása szükséges, mely tartalmazza az egészségügyi kockázattal járó egyes nem egészségügyi tevékenységek egészségügyi kockázatának csökkentésére irányuló szakmai szabályokat.

Jelenleg csak a közfinanszírozott egészségügyi ellátások vannak nyilvántartva, szabályozva. A nem közfinanszírozásban végzett egészségügyi ellátások körét jelenleg semmi nem tartalmazza, mely elsősorban az ÁNTSZ-nek okoz jelentős, a hatáskörén túlmutató többletfeladatot. A betegellátás biztonságossága érdekében szükséges a nem közfinanszírozott egészségügyi ellátásokat is nyilvántartani.

Az aktív beültethető orvostechnikai eszközökre vonatkozó tagállami jogszabályok közelítéséről szóló 90/385/EGK tanácsi irányelv, az orvostechnikai eszközökről szóló 93/42/EGK tanácsi irányelv, valamint a biocid termékek forgalomba hozataláról szóló 98/8/EK irányelv módosításáról szóló 2007/47/EK európai parlamenti és tanácsi irányelv implementációjához szükség volt az Eütv. 159. §-ának egy új, (7) bekezdéssel történő kiegészítésére. Ez a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvénnyel megtörtént. Ugyanakkor nem történt meg az Eütv. kiegészítése jogharmonizációs klauzulával. Ennek pótlása érdekében a 247. § (6) bekezdésébe szükséges a vonatkozó jogharmonizációs záradékot beiktatni.

A törvény - elmúlt időszakban jelentkező társadalmi igényre válaszul - felhatalmazást ad a Kormány részére, hogy az intézeten kívüli szülés orvos-szakmai kritériumait és egészségügyi feltételeit külön jogszabályban állapítsa meg.

Tekintettel arra, hogy a gyermekágyas és az újszülött-ellátás szakmai szabályai jelenleg hiányosan, a joganyagban elszórva és nem teljeskörűen vannak szabályozva, a törvény szintén ad egy felhatalmazást ezen ellátások részletes szabályainak miniszteri rendeleti meghatározására.

A táplálkozás-egészségügyi tárgyú hatósági feladatok pontosítására tekintettel részletesen szükséges meghatározni az Állami Népegészségügyi és Tisztiorvosi Szolgálatnak az élelmezés- és táplálkozás-egészségügyi területén egyes közigazgatási eljárásokért és igazgatási jellegű szolgáltatásokért fizetendő díjakra vonatkozó felhatalmazó rendelkezést, figyelemmel arra, hogy az Ehi. 14. §-a e tárgykörben jelenleg csak általános felhatalmazást tartalmaz.

A kémiai biztonságról szóló 2000. évi XXV. törvény módosításához

A 60. §-hoz

A törvény az 1272/2008/EK európai parlamenti és tanácsi rendeletnek (a továbbiakban: CLP) a kémiai biztonságról szóló 2000. évi XXV. törvény (a továbbiakban: Kbtv.) alkalmazásában is releváns definícióira utal, illetve azokat átvezeti a Kbtv. fogalommeghatározásokat tartalmazó §-án.

Tekintettel arra, hogy a CLP új fogalmi rendszert alkalmaz, a Kbtv. alkalmazásában a CLP 2. cikke szerinti fogalom meghatározásokat is figyelembe kell venni. A CLP rendelet hatályba lépésével keverékeknek nevezzük a készítményeket.

A 61. §-hoz

A törvény az 1907/2006/EK európai parlamenti és tanácsi rendelet (a továbbiakban: REACH) és a CLP tekintetében a Kbtv.-vel való együttes alkalmazás kötelezettségét írja elő.

A § továbbá a fogalomrendszer változásából eredő pontosításokat tartalmaz.

A 62. §-hoz

A törvény a CLP szerinti osztályozásra tekintettel is meghatározza, hogy mikor minősül egy anyag vagy keverék veszélyesnek. Az 1999/45/EK irányelv 2. cikk (2) bekezdése utal a veszélyes készítmények fogalmára, emellett rögzíteni szükséges, hogy a Kbtv. alkalmazása szempontjából a fentieken kívül veszélyesnek minősülnek azok az anyagok, illetve keverékek is, amelyeket a CLP szerinti osztályozás során a CLP-ben megállapított veszélyességi osztályok vagy kategóriák bármelyikébe besoroltak.

A 63. §-hoz

A rendelkezés a CLP 55. cikk 2. pontjának való megfelelést szolgálja. A CLP úgy módosította az átmenetileg hatályban maradó 67/548/EGK irányelvet, hogy ha egy adott anyag harmonizált osztályozását és címkézését tartalmazó besorolási tétel szerepel a CLP VI. mellékletének 3. része szerinti közösségi jegyzékben, akkor az anyag osztályozása e tétel szerint, és nem a 67/548/EGK irányelv szerint történik. Ebben az esetben nem a Kbtv. szerinti osztályozást kell elvégezni.

A 64-65. §-hoz

A CLP rendelet 4. cikke értelmében változik az osztályozásra kötelezettek köre: gyártók, importőrök és továbbfelhasználók. 2010. december 1-ig az anyagokat és keverékeket a Kbtv.-ben meghatározott veszélyt jelző címkeelemekkel kell ellátni. 2010. december 1-jét követően az anyagokat a CLP-ben meghatározott veszélyt jelző címkeelemekkel kell ellátni. Azon anyagok esetében, melyeket a Kbtv. szerint osztályoztak és 2010. december 1. előtt forgalomba hoztak, 2012. december 1-ig nem szükséges az újracímkézés (vagyis nem szükséges a CLP szerinti címkeelemek alkalmazása).

A közösségi jegyzékben szereplő anyagokat 2010. december 1-ig - önmagukban és keverék összetevőjeként is - a Kbtv.-vel összhangban kell címkézni és csomagolni; 2010. december 1. után önmagukban a CLP szerint, keverék összetevőjeként a Kbtv.-vel összhangban kell címkézni és csomagolni.

A veszélyes anyagok és keverékek 2010. december 1-ig a Kbtv. szerint címkézve és csomagolva hozhatók forgalomba.

2010. december 1. után a veszélyes anyagok a CLP-ben meghatározott címkével és csomagolással hozhatók forgalomba, azzal a kitétellel, hogy ha 2010. december 1-ig a Kbtv. szerint osztályozták, címkézték, csomagolták és a fenti dátumig forgalomba helyezték, nem szükséges az újracímkézés és újracsomagolás.

A keverékek 2010. december 1. után is a Kbtv. szerint címkézve és csomagolva hozhatók forgalomba.

A CLP 55. cikk 3.b pontjára és 55. cikk 10. pontjára is tekintettel a CLP rendelet 61. cikke értelmében az anyagok és keverékek osztályozása, címkézése és csomagolására a további speciális szabályok vonatkoznak:

2010. december 1-ig az anyagokat és a keverékeket is a Kbtv. szerint kell osztályozni, címkézni és csomagolni; a CLP szerinti osztályozás, címkézés és csomagolás a fenti dátumig opcionális. Azonban ha valaki a CLP-rendszer alkalmazása mellett dönt, nem alkalmazhatja a Kbtv. címkézési és csomagolási rendelkezéseit.

2010. december 1. után az anyagokat osztályozni a Kbtv. és a CLP szerint is kell, míg címkézni és csomagolni a CLP szerint kell. Azon anyagok esetében, melyet 2010. december 1. előtt a Kbtv. szerint osztályoztak, címkéztek és csomagoltak és 2010. december 1. előtt forgalomba is hoztak, 2012. december 1-ig nem szükséges a CLP szerinti újracímkézés és újracsomagolás.

2010. december 1. után a keverékeket osztályozni, címkézni és csomagolni továbbra is a Kbtv. szerint kell; a CLP szerinti osztályozás, címkézés és csomagolás 2015. június 1-ig opcionális. Azonban ha valaki a CLP-rendszer alkalmazása mellett dönt, nem alkalmazhatja a Kbtv. címkézési és csomagolási rendelkezéseit. Azon keverékek esetében, melyet 2015. június 1. előtt a Kbtv. szerint osztályoztak, címkéztek és csomagoltak és 2015. június 1. előtt forgalomba is hoztak, 2017. június 1-ig nem szükséges a CLP szerinti újracímkézés és újracsomagolás.

A CLP rendelet 3. cikke szerint, amennyiben egy anyag vagy keverék megfelel az I. mellékletben meghatározott kritériumoknak, veszélyesnek minősül.

2010. december. 1-ig a Kbtv. szerint meghatározott anyag minősül veszélyes anyagnak.

2010. december 1. után az anyagokat a Kbtv. és CLP kritériumok szerint is osztályozni kell, ugyanakkor továbbra is a Kbtv. szerint meghatározott keverék minősül veszélyes keveréknek.

A CLP rendelet II. mellékletének 3. része határozza meg, milyen csomagolásokat kell tapintással érzékelhető figyelmeztető jelképpel ellátni, ugyanakkor nem definiálja a fogalmat, hanem megadja az alkalmazandó szabványt.

A Kbtv.-t valamennyi anyagra és keverékre alkalmazni kell az osztályozásig, mivel valamennyi anyagot és keveréket osztályozni kell (ami vagy eredményezi a veszélyesként való besorolást vagy nem).

Tekintettel arra, hogy a közösségi jegyzék a CLP VI. mellékleteként került - kizárólag angol nyelven - kiadásra, szükséges, hogy a csomagolási és címkézési, valamint a biztonsági adatlapokkal összefüggő előírások teljesítése, valamint az egészségvédelem érdekében az egészségügyi államigazgatási szerv honlapján a jegyzék magyar nyelven is közzétételre kerüljön.

A 66. §-hoz

A törvény a fogalomrendszer változása miatti pontosításokat tartalmaz.

A 67. §-hoz

A 2006/123/EK belső piaci szolgáltatási irányelvvel összefüggésben a 2009. évi LVI. tv. rögzítette, hogy gázmesteri tevékenység csak az ÁNTSZ engedélyével végezhető. A vonatkozó részletes szabályokat miniszteri rendelet határozza meg. Tekintettel azonban arra, hogy veszélyes anyagokkal folytatott egészségügyi kártevőirtó tevékenység nem csak egészségügyi gázmesteri szakképesítéssel folytatható, szükséges az egészségügyi gázmesteri tevékenység alapvető tartalmának a törvényben való rögzítése. Így az engedélyezési rendszerről szóló miniszteri rendelet nem alkotható meg a törvénnyel ellentétesen, azt továbbértelmező vagy szűkítő tartalommal.

A 68. §-hoz

Tekintettel arra, hogy számos, a kémiai biztonságot érintő jogszabályi rendelkezés került közösségi rendeleti szintre a korábbi irányelvi szabályozás helyett, a REACH és a CLP egyes rendelkezéseire lebontva szükséges a kémiai biztonság hatósági ellenőrzési rendjének meghatározása. E célból a Kormánynak jogalkotási felhatalmazást szükséges adni.

A 69. §-hoz

A § a Kbtv. jogharmonizációs záradékát módosítja.

Az egészségügyi tevékenység végzésének egyes kérdéseiről szóló 2003. évi LXXXIV. törvény módosításához

A 70-71. §-hoz

Az EU munkaidő-irányelvének az egészségügyi ágazati jogban való maradéktalan érvényesítését megvalósító jogszabályok hatálybalépése óta az egészségügyi tevékenység végzésének egyes kérdéseiről szóló 2003. évi LXXXIV. törvénnyel (a továbbiakban: Eütev.) összefüggésben elsősorban a jogalkalmazási kérdések kerültek előtérbe.

A szakmai szervezetek jelzései nyomán a jogalkalmazást elősegítő, az egységes joggyakorlat megszilárdítását célzó pontosításokat tartalmaz a törvény.

A módosítás egyik fő iránya a napi munkaidő-korlátozásokkal és a munkaidő beosztására vonatkozó rendelkezésekkel kapcsolatosan felmerült gyakorlati kérdések alapján az Eütev. pontosítása, kiegészítése.

Az egészségügyi ágazatban, ahol a Munka Törvénykönyve szerinti ügyelethez képest az egészségügyi ügyelet sui generis jogintézmény, és tipikus, évi 416 órás mértékig a munkáltató által egyoldalúan elrendelhető munkavégzési formának tekinthető, felmerült a szükségessége a munkaidő-beosztás előzetes közlésére vonatkozó egyhetes határidő egy hónapra emelésének szükségessége. A törvény indítványt tesz továbbá a munkaidő-beosztás minimális tartalmi elemeinek törvényi szintű rögzítésére.

Fontos annak rögzítése, hogy a beosztásban előzetesen megadott munkaidő-minősítéstől - a munkaidő beosztás szerinti ledolgozása esetén - a munkáltató utólagosan - egyes, a törvényben meghatározott esetektől kivéve - nem térhet el. Természetesen a munka díjazása is a munkaidő ezen minősítéséhez kötött.

Az általános munkajogi szabályok szerint a munkaidő beosztása a munkáltató joga és kötelezettsége. Kivételes esetekben az előzetesen közölt munkaidő-beosztás módosítása szükségessé válhat akár a munkáltató, akár a munkavállaló érdekkörében felmerülő okból, pl. ha rendkívüli munkavégzés elrendelésére került sor, és ez az egészségügyi dolgozó(k) munkaidő-beosztását érinti, vagy az egészségügyi dolgozó előre nem tervezett szabadsága, vagy jogszabály, illetve a felek megállapodása alapján munkavégzési kötelezettség alóli mentesítése, betegsége, vagy előre nem tervezett továbbképzés miatti távolléte ezt indokolja. Rögzítést érdemel, hogy ilyen esetekben a módosításra alapot adó körülmény természete függvényében a közlés időpontjára jogszabályi határidőt a Munka Törvénykönyve sem tartalmaz, azonban ilyen esetekben a munkaidő-beosztás módosítását és annak közlését - a kölcsönös együttműködés elvére is tekintettel - a munkáltatónak soron kívül el kell végeznie.

A törvény másik eleme az Eütev. egyedi megállapodásaira koncentrál. A jelenleg hatályos törvény alapján két egyedi, a munkáltató és a munkavállaló közötti megállapodás létezik.

a) önkéntes túlmunka vállalására irányuló megállapodás

Az Eütev. 13. § (2) bekezdése szerint külön, írásba foglalt megállapodás alapján az alkalmazott egészségügyi dolgozó többletmunkát vállalhat, amelynek mértéke nem haladhatja meg a munkaidőkeret átlagában a heti 12 órát, illetve ha a többletmunka kizárólag egészségügyi ügyelet ellátására irányul, akkor a heti 24 órát.

b) egészségügyi ügyelet vállalása rendes munkaidő terhére

Az Eütev. 12. § (6) bekezdése alapján rendes munkaidő terhére is elrendelhető egészségügyi ügyelet akkor, ha ebben a felek előzetesen írásban megállapodtak. Ha az ügyelet rendes munkaidőben történő ellátása az alkalmazott egészségügyi dolgozó alapbérét, illetményét érinti, erre a megállapodásban ki kell térni.

A gyakorlati visszajelzések alapján a fenti megállapodásokkal összefüggésben elsősorban jogalkalmazási típusú problémák jelentkeztek. Annak rögzítése rendkívül fontos, hogy a hatályos jogszabályok alapján a megállapodások előzetes megkötése nélkül olyan munkaidő-beosztást a munkáltató nem készíthet, amely az adott munkavállaló tekintetében tartalmaz önkéntes túlmunkát vagy rendes munkaidő terhére ellátott egészségügyi ügyeletet. Azt is fontos leszögezni, hogy a megállapodások olyan keretszerződések, amelyek alapján a munkáltató a szerződésben meghatározott mennyiségű, ennek rögzítése hiányában a jogszabályi korlátokból következő mennyiségű túlmunkát (rendes munkaidő terhére ellátott ügyeletet) vehet igénybe.

Törvényi szintű rögzítést igényel, hogy milyen időtartamra köthető a szerződés. Szabályozni szükséges továbbá a szerződés felmondásának feltételeit is, gondolva itt elsősorban a felmondás határidejére. A törvény továbbá a megállapodás megkötése érdekében a munkáltató ajánlati kötelezettségét írja elő arra az esetre, ha egyedi megállapodás alapján kíván munkát elrendelni.

A Kjt. 41. § (2) bekezdésének a) pontja szerint a magasabb vezető, vezető, továbbá a pénzügyi kötelezettségvállalásra jogosult közalkalmazott munkakörével, vezető megbízásával összeférhetetlen, ha közeli hozzátartozójával irányítási (felügyeleti), ellenőrzési vagy elszámolási kapcsolatba kerülne. Ez a szabály olyan tágan jelöli ki az összeférhetetlenségi korlátokat, hogy egyes egészségügyi közszolgáltató szervek (leginkább vidéki szolgáltatók) esetében akár az egészségügyi ellátás folyamatosságát és zavartalan működését is veszélyeztethetné ezen szabály következetes érvényesítése, az amúgy is szakemberhiánnyal küszködő szolgáltatók esetén munkaerő-problémát generálhat.

Más ágazatokban is - pl. oktatás: a közoktatásról szóló 1993. évi LXXIX. törvény 15. § (6) bekezdése - sor került kivétel megfogalmazására a fenti szabály alól. Az Eütev. 14/B. §-a ezzel analóg módon tartalmazza a Kjt. 41. § (2) bekezdésének a) pontja alóli kivétel lehet őségét.

A Munka Törvénykönyvéről szóló 1992. évi XXII. törvény módosításához

A 72. §-hoz

A Munka Törvénykönyve meghatározza, hogy az egészségügyi ágazatra vonatkozóan külön törvény mely körben térhet el a rendelkezéseitől. Az Eütev. módosításával összefüggésben ezen „felhatalmazások”, eltérést engedő rendelkezések pontosítása is indokolt annak érdekében, hogy a munkaidő-beosztás előzetes közlésének határidejét a Munka Törvénykönyvében foglalt 7 naphoz képest korábban írhassa elő az Eütev.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény módosításához

A 73-77. § hoz és a 80-81. §-hoz

Az emberi, illetve állatgyógyászati felhasználásra szánt gyógyszerkészítmények forgalomba hozatali engedélyére vonatkozó feltételek módosításainak vizsgálatáról szóló, a Bizottság 1234/2008/EK rendelete (a továbbiakban: 1234/2008/EK rendelet) 2010. január 1. napjától alkalmazandó a tagállamokban. Az 1234/2008/EK rendelet felülvizsgálta az 1084/2003/EK és az 1085/2003/EK rendeletben foglaltakat és a fenti új rendelettel hatályon kívül helyezte azokat. Tekintettel arra, hogy az 1084/2003/EK rendeletre az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 10. § (5) bekezdésében jogszabályi hivatkozás szerepel, így ennek korrigálása feltétlenül szükséges.

A 78. §-hoz

A fejlett terápiás gyógyszerkészítményekről szóló 1394/2007/EK rendelet (a továbbiakban ATP-rendelet) 28. cikk (2) bekezdése bevezeti a fejlett terápiás gyógyszerkészítmények (ATP-készítmények) kivételes kórházi gyártásának intézményét, és egyben kivonja ezt az esetet a közösségi gyógyszerkódex (2001/83/EK irányelv) hatálya alól.

Így a gyógyszerkódex nem alkalmazható az 1394/2007/EK európai parlamenti és tanácsi rendeletben meghatározott minden olyan fejlett terápiás gyógyszerkészítmény esetében, amelyet nem rendszeres jelleggel egy meghatározott minőségi szabvány alapján, a gyakorló orvos kizárólagos szakmai felelőssége mellett állítottak elő és használtak fel ugyanabban a tagállamban egy adott kórházban, egy adott beteg számára szóló, rendelésre készült készítményre vonatkozó egyedi orvosi rendelvény teljesítése érdekében.

E készítmények gyártását a tagállam illetékes hatósága hagyja jóvá. A tagállamok biztosítják, hogy a követhetőségre és a farmakovigilanciára vonatkozó nemzeti követelmények, illetve az ezen bekezdésben említett konkrét minőségi szabványok azonosak legyenek a közösségi szintű szabályokkal azon fejlett terápiás gyógyszerkészítmények tekintetében, amelyek engedélykötelesek az emberi, illetve állatgyógyászati felhasználásra szánt gyógyszerek engedélyezésére és felügyeletére vonatkozó közösségi eljárások meghatározásáról és az Európai Gyógyszerügynökség létrehozásáról szóló, 2004. március 31-i 726/2004/EK rendelet (2) bekezdése értelmében.

Ennek megfelelően a közösségi jog kivételt képez az ATP-rendelet azon rendelkezése alól, amely szerint 2008. december 30-tól a fejlett terápiás gyógyszerkészítmények (ATP-készítmények) forgalomba hozatalát az Európai Gyógyszerügynökség (EMEA) engedélyezi, központosított eljárás keretében. A fent említett irányelvi kórházi kivétel alapján egyedi esetekben a kórházakban EMEA-engedélyeztetés nélkül is lehet ATP-készítményeket gyártani és alkalmazni.

A kórházi kivétel fontos betegellátási érdeket kíván kielégíteni, garantálva, hogy a kórházak képesek legyenek betegeik egyedi igényeinek megfelelő ATP-s kezelést nyújtani. Mindehhez azonban tagállami szinten engedélyezési eljárás bevezetésére és hatósági felügyeletre van szükség. A közösségi jog olyan garanciális követelményeket irányoz elő, amely alapján a tagállami hatóságoknak garantálniuk kell a kórházi kivétel alá tartozó ATP-készítmények későbbi nyomonkövethetőségét, az esetleges mellékhatás-figyelési követelményeknek való megfelelést, illetve a megfelelő gyártási standardok betartását.

Erre tekintettel szükség van a Gytv. módosítására, annak érdekében, hogy kijelölje a kórházi kivétel alá tartozó ATP-készítmények gyártását engedélyező hatóságot és felhatalmazást adjon az engedélyezés szabályainak kialakítására. Kodifikációs szempontból indokolt bevezetni az ATP-készítmények törvényi definícióját.

A 79. §-hoz

Az OGYI hatáskörébe tartozó hatósági eljárások jogi hátterét az Európai Tanács (a továbbiakban: Tanács) és az Európai Bizottság (továbbiakban: Bizottság) által kiadott európai rendeletek és európai irányelvek - illetve az ezek alapján készített nemzeti törvények, és az egészségügyi miniszter által kiadott miniszteri rendeletek - képezik, így az ezeknek az eljárásoknak a háttérjoganyagát képező európai jog igen részletesen - számos esetben a hazai jogi szabályozásnál sokkal részletesebben - szabályozza az eljárásainak a lefolytatását, végrehajtását.

Valamennyi eljárás során az OGYI a kapcsolattartást európai uniós informatikai rendszerek, illetve azokkal kompatibilis saját fejlesztésű számítástechnikai rendszerek segítségével végzi. Ezeknek a rendszereknek az OGYI - nemzetközileg szabályozott és nagy adatforgalmú - eljárásai során történő használata messzemenően indokolt és szükséges. Erre tekintettel a hivatkozott eljárások vonatkozásában a formanyomtatványok és kérvényűrlapok Abev.-kompatibilitása, illetve az ügyfélkapun keresztül történő ügyintézés követelményének való megfelelés nem kivitelezhető.

A 80-81. §-hoz

Az indokolást lásd a 73. §-nál.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosításához

A 82. §-hoz

Egyfelől szükséges a gyógyászati segédeszköz hatályos fogalmának kismértékű pontosítása, másfelől egyes gyógyászati segédeszközökkel kapcsolatos fogalmak pontosítása (pl. referenciaeszköz), illetve elengedhetetlenül szükséges néhány új fogalom bevezetése.

A 83. §-hoz

A módosítás egyértelművé teszi, hogy mely egészségnevelési célú kampányokhoz szükséges az egészségügyi államigazgatási szerv egyedi engedélye és melyekhez nem.

A 84. §-hoz

Az ellátás biztonsága szempontjából bizonyos esetekben szükséges a készletben tartási kötelezettséget előírni, aminek a nem teljesítése csak az önhibából eredő ellátási problémák esetében járna következményekkel.

A jelenlegi szabályozás az adaptív és egyedi méretvétel alapján egyedileg készített gyógyászati segédeszközök esetében is megköveteli a referenciaeszközök kötelező készletben tartását. Mivel ezen - konkrét forgalomba hozóhoz kapcsolódó, szaktudást és termékismeretet igénylő - eszközök elsődlegesen specializált üzletekben, műhelyekben kerülnek kiszolgáltatásra, amelyek javításukat és cseréjüket is végzik, életszerűtlen annak megkövetelése, hogy egy specializált szaküzlet vagy műhely egy másik forgalomba hozó termékeit is készleten tartsa. Ezt a szabályozást a piaci szereplők jelenleg sem tudják betartani, emiatt a gyógyászati segédeszközök forgalmazására vonatkozó általános rendelkezések pontosítása szükséges. Továbbá indokolt előírni, hogy a - gyógyszertárakhoz hasonlóan - az egészségügyi államigazgatási szerv a gyógyászatisegédeszköz nagy- és kiskereskedelmi tevékenységet folytató forgalmazó működési engedélyét visszavonhassa, ha azt állapítja meg, hogy a gyógyászati segédeszközök forgalmazására vonatkozó előírásokat a forgalmazó ismételten és súlyosan megsérti.

A 85. §-hoz

A gyógyászati segédeszközöket rendelő orvosok, valamint az ezeket használó betegek informáltságának erősítése érdekében az egészségbiztosító - a szakmai szervezetek és a szakmai kollégiumok tapasztalataira támaszkodva - létrehozza a mindenki számára elérhető on-line gyógyászatisegédeszköz-katalógust.

A 86. §-hoz

Pontosító rendelkezést tartalmaz.

A 87. §-hoz

A törvény tartalmazza a gyógyszerek, tápszerek TB-támogatásba való befogadásának fő szabályainak pontosítását, a könnyebb áttekinthetőség érdekében. A kérelemre, a bejelentésre és a hivatalból induló eljárások nevesítésre kerültek.

Szükséges a hivatalból indított felülvizsgálat indokainak törvényi szintű meghatározása az átláthatóság érdekében.

A 88. §-hoz

Indokolt, hogy az OEP által hozott elsőfokú határozatok fellebbezésre tekintet nélkül végrehajthatóvá nyilváníthatók maradjanak, ugyanakkor indokolatlan e lehetőség körét kizárólag a közegészségügyi-járványügyi indokokra alapozni. A végrehajthatóvá nyilvánításra egyebekben vonatkoznak a Ket. garanciális rendelkezései.

A 89. §-hoz

A Gyftv. 26. § (2)-(4) bekezdései tartalmazzák az egészségbiztosító és a gyártó közötti támogatásvolumen-szerződés megkötésére vonatkozó szabályokat, amelyek módosítása célszerű az elszámolási viták megszüntetése és elkerülése érdekében. Szükséges meghatározni, hogy a támogatásvolumen-szerződéseket milyen időtartamra lehet megkötni, milyen fő szabályok mentén. Ez szolgálja a biztosítottak és a biztosító érdekét. A törvényben rögzített befizetési kötelezettségek csökkenése mellett a szerződésekre alapuló bevételek jelentősége egyre fokozódik.

A 90. §-hoz

Szükséges megteremteni a nemzetközi referenciaárazás jogintézményét a Gyftv. keretében. Az egészségbiztosítási szerv a külön jogszabályban meghatározott eljárásrend és szempontrendszer alapján évente legalább egy ízben hivatalból felülvizsgálatot tart a TB-támogatásba már befogadott, a külön jogszabályban meghatározottak szerint jelentős támogatáskiáramlást generáló, fix támogatású hétjegyű ATC-szintű csoport gyógyszereinek a külön jogszabályban megjelölt, az Európai Unió tagállamaiban és az Európai Gazdasági Térségről szóló megállapodásban részes más államokban külön jogszabályban meghatározott feltételek szerint ténylegesen forgalomban lévő ugyanazon, vagy azonos hatóanyagú gyógyszer árainak összehasonlítása érdekében. Ezen hivatalból lefolytatott eljárás eredményként az egészségbiztosítási szerv dönt az adott gyógyszer támogatásáról, illetve delistázásról.

A 91. §-hoz

A nemzetközi referenciaárazásra vonatkozó hivatalbóli felülvizsgálat eredményként az egészségbiztosítási szerv dönt az adott gyógyszer támogatásáról, illetve delistázásról. Amennyiben a gyógyszer termelői ára legalább 40%-kal magasabb a külön jogszabályban megjelölt, az Európai Unió tagállamaiban és az Európai Gazdasági Térségről szóló megállapodásban részes más államokban külön jogszabályban meghatározott feltételek szerint ténylegesen forgalomban lévő öt legalacsonyabb termelői árú ugyanazon, vagy azonos hatóanyagú gyógyszer árának számtani átlagánál, az OEP kizárja a támogatásból. Ez a támogatási rendszer komoly anomáliája, melyet jelenleg törvényi felhatalmazás nélkül a biztosító tehetetlenül néz. További delistázási szabály alkotása szükséges arra az esetre, ha a forgalmazó nem teljesíti a forgalmazási vagy készletben tartási kötelezettségét (ez esetben az OEP számára mérlegelési jogkör biztosítása indokolt).

A 92. §-hoz

Az otthoni oxigénterápia során alkalmazott gáz- és cseppfolyós halmazállapotú oxigén gyógyszerként történő törzskönyvezését az Országos Gyógyszerészeti Intézet folyamatosan végezte. Ezáltal az oxigén a magisztrális készítmények sorából átkerül a törzskönyvezett gyógyszerek csoportjába. Az eljárás során kiadott határozatok szerint a termékeket a töltetek és palackok/tartályrendszerek együttese alkotja. A gyógyszerként történő forgalomba hozatali engedélyek kiadása egyúttal a jelenlegi támogatási forma aktualizálásának szükségességét is jelenti. A változtatások a palackok/tartályrendszerek árával kapcsolatos letéti díjas rendszert is érintik oly módon, hogy szükséges megoldani azok átadásához, illetve cseréjéhez kapcsolódóan azok árának, letéti díjának szabályozási kérdését.

A 93. §-hoz

A Gyftv. 32. §-a jelenleg a gyógyszerekre vonatkozó törvényi hellyel ellentétes logika mentén, inkoherens terminológiával, összemosódva tárgyalja a hivatalból és kérelemre indított eljárásokat, aminek tisztázása és egyértelművé tétele elengedhetetlen. Emellett szükséges a kérelem benyújtására vonatkozó jogosultság tisztázása is. Az eljárásrendek ésszerűsítése, a jelenlegi bürokratikus eljárások egyszerűsítése, a csoportos kérelmekkel kapcsolatos súlyos anomáliák feloldása, valamint a kötelező kölcsönzési rendszer bevezetése érdekében új kérelemtípusok beiktatása, valamint a Gyftv. szerinti határozatok tartalmának pontosítása szükséges.

A 94. §-hoz

A hatályos szabályok alapján az egészségbiztosító jogosult folyamatosan felülvizsgálni a támogatott gyógyászati segédeszközök körét. A módosítással nemcsak az eszközök körét vizsgálhatja felül az OEP, hanem a támogatás feltételeinek változatlansága mellett dönthet az eszköz támogatási listán szereplő nevének pontosításáról, vagy más funkcionális csoportba átsorolásáról is.

A 95. §-hoz

A bevezetett komplex szolgáltatáscsomag-vásárlás biztonságos és kiszámítható feltételeinek biztosítása, valamint az etikus és hosszú távú üzleti szempontokat érvényesítő piaci magatartás ösztönzése érdekében a kérelem benyújtására azok a forgalomba hozók lesznek jogosultak, akik az egészségbiztosítási szerv szállítójegyzékében szerepelnek. A szállítójegyzékbe szállító-előminősítés alapján kerülnek be az eszközök forgalomba hozói, akik a termékbefogadás során ezután már jóval kevesebb dokumentum benyújtására kötelezettek. Ez a termékbefogadási eljárások jelentős egyszerűsítését és felgyorsítását teszi lehetővé. A szállítójegyzék és a szállító-előminősítés részletes szabályait egészségügyi miniszteri rendelet fogja tartalmazni.

A 96. §-hoz

A Gyftv. 32. §-ának módosításával összefüggésben a támogatás vagy megváltozott feltételek mellett történő támogatás kezdőnapjára, illetve a közzétételre vonatkozó szabályok pontosítása szükséges. A gyógyszereket és gyógyászati segédeszközöket az egészségbiztosító egységes adatállományban (törzsben) kezeli, és egységes protokoll és eljárási határidők szerint végzi az adatállomány módosításával, a határozatokkal és a közzététellel kapcsolatos feladatokat. Emiatt a gyógyászati segédeszközökre és a gyógyszerekre vonatkozó szabályozás egységesítése szükséges.

A 97. §-hoz

A még nem támogatott funkcionális csoportba tartozó gyógyászati segédeszközök befogadására vonatkozó különleges szabályok pontosítása, harmonizálása szükséges a gyógyszerekre vonatkozó szabályozással. A még nem támogatott csoportba tartozó gyógyászati segédeszközök esetében a befogadási eljárás legfeljebb 365 napra történő felfüggesztése irreális és intranszparens lehetőség. A legfeljebb 180 napra történő felfüggeszthetőség elégséges. Emellett a kölcsönzési rendszer átalakítása és a kiemelt támogatás megszüntetése miatt egyes szövegrészek törlése szükséges.

A támogatással rendelt gyógyászati segédeszköz házhoz szállítására vonatkozó előírás pontosítása, működési engedély mellett külön jogszabályban foglalt feltételekhez kötése indokolt. A jelenlegi súlyos visszaélések kiküszöbölésére és a szakmai kiszolgálás minőségének biztosítására a működési engedély nem elégséges, így a támogatással rendelt gyógyászati segédeszköz vonatkozásában elengedhetetlen további - egészségügyi miniszteri rendeletben foglalt - feltételek teljesítése.

A törvény kimondja, hogy támogatással rendelt kötszert gyógyszertár és gyógyászatisegédeszköz-szaküzlet szolgáltathat ki

A 98. §-hoz

Indokolt a támogatott gyógyszerek és gyógyászati segédeszközök után fizetendő térítési díjtól való eltérés lehetőségének megszüntetése. Továbbá a törvény tartalmazza, hogy a gyógyászati segédeszköz forgalmazója a kiszolgáltatás során az egészségbiztosítási szerv által a támogatás megállapítására irányuló eljárásban a közfinanszírozás alapjául elfogadott árnál magasabb árat ne köthessen ki. A nem támogatott termékek maximált ára az elmúlt két évben konfliktusokat és adminisztratív terheket eredményezett, azonban nem váltotta be a hozzá fűzött reményeket. A térítési díj elengedése indokolatlan felhasználást eredményez, a magasabb térítési díj kikötése a beteget hozza hátrányos helyzetbe, így mindkét eljárás tiltása indokolt egységesen a gyógyszerek és a gyógyászati segédeszközök esetén.

A közgyógyellátás jogcímen kiszolgáltatható funkcionális csoportok körére vonatkozó korlátozás beépítése szükséges. A közgyógyellátásban ki nem szolgáltatható funkcionális csoportokról az egészségbiztosításért felelős miniszter dönthet, így a speciális elvárásokat kielégítő, fejlett technikájú eszközöket nem szükségképp lehet közgyógyellátás keretében kiszolgálni. Ez a költségvetési keretekre tekintettel ezen eszközök támogatásba való befogadásának előfeltétele, enélkül a befogadás nem lehetséges (pl. CPAP, inzulinpumpák).

A 99-100. §-hoz

Pontosító rendelkezéseket tartalmaz.

A 101. §-hoz

Alapítási kritériumok szigorítása oly módon, hogy az új egységek ténylegesen többletszolgáltatást nyújtsanak a lakosságnak.

A 102-104. §-hoz

A Bnytv.-vel való összhang megteremtése a módosítás célja.

A 105. §-hoz

A módosítás a felelős vezetésre való jogosultság feltételei közé felveszi a legalább ötéves szakmai gyakorlat előírását, annak érdekében, hogy a gyógyszertár szakmai felelős vezetője csak a szükséges szakmai gyakorlati ismeretek birtokában kezdhesse meg tevékenységét.

A 106. §-hoz

Szükséges a Gyftv. kiegészítése a szállítójegyzékre és a szállító-előminősítésre vonatkozó szabályok meghatározására, valamint az egészségbiztosítási szerv által működtetett internetes gyógyászatisegédeszköz-katalógusra vonatkozó részletes szabályok meghatározására, a közgyógyellátásban ki nem szolgáltatható funkcionális csoportok körének meghatározására vonatkozó felhatalmazással, illetve szükséges a szállító-előminősítés során fizetendő igazgatási szolgáltatási díj fizetési kötelezettségének előírása.

A 107. §-hoz

A közforgalmú gyógyszertárak létesítésére vonatkozó szabályok hatályosulásáról a Kormány 2010. október 1-jéig jelentést ad az Országgyűlésnek.

Az egészségbiztosítás hatósági felügyeletéről szóló 2006. évi CXVI. törvény módosításához

A 108-109. §-hoz

A módosítás a Bnytv.-vel való összhang megteremtését célozza.

A 110. §-hoz

Az ellátásokhoz való egyenlő hozzáférés biztosítása érdekében indokolt, hogy az Egészségbiztosítási Felügyelet a köz- és magánfinanszírozású ellátások nyújtásának megfelelő elkülönítésére vonatkozó garanciális feltételek teljesülését is vizsgálja. Az e körben végzett vizsgálat igényli mind a finanszírozott egészségügyi szolgáltató, mind pedig a vele szerződéses viszonyban álló, térítéses szolgáltatást nyújtó további szolgáltató(k) tevékenységének ellenőrzését. Ugyanakkor a Felügyelet hatásköre jelenleg kizárólag a finanszírozott ellátások vizsgálatára terjed ki, ezért nincs lehetősége vizsgálni a térítésköteles ellátást nyújtó, a finanszírozott egészségügyi szolgáltatókkal jogviszonyban álló más egészségügyi szolgáltatók tevékenységét, így a térítéses ellátásban részesülő betegek beutalási, illetve ellátáshoz történő hozzáférési körülményeit. A módosítás olyan eljárási szabályt állapít meg, amely a fentiekkel összefüggésben a Felügyelet feladat- és hatáskörét a legszükségesebb mértékben kibővíti.

A jelenleg hatályos szabályok alapján a Felügyelet a honlapjáról elérhetővé teszi a kötelező egészségbiztosítás körében a térítési díj ellenében igénybe vehető egészségbiztosítási szolgáltatásoknak, valamint az egészségügyi szolgáltatók térítés ellenében nyújtott egyéb szolgáltatásainak listáját és a térítési díjakat. A törvény célja, hogy a Felügyelet útján a betegek tájékoztatást kaphassanak a finanszírozott egészségügyi szolgáltatókkal jogviszonyban álló más egészségügyi szolgáltatók által térítés ellenében nyújtott szolgáltatások listájáról és a térítési díjakról is, és átlátható helyzet alakuljon ki a köz- és magánfinanszírozású ellátások nyújtásának megfelelő elkülönítése tekintetében.

A 111. §-hoz

Az egészségbiztosítási felügyeleti hatóságnak célszerű jogszabályi felhatalmazást adni próbavásárlások végzésére a gyógyszertárakban és a gyógyászatisegédeszköz-szaküzletekben.

Az egészségügyi ellátórendszer fejlesztéséről szóló 2006. évi CXXXII. törvény módosításához

A 112. §-hoz

Fogalommeghatározást tartalmaz.

A 113. §-hoz

Az Eftv. 2. §-a módosítása rögzíti az egészségügyi közszolgáltatásért felelős szervek szakellátási kötelezettségének, illetve az Eftv.-n alapuló szakellátási feladatának mértékét, valamint az egészségügyi szakellátási kötelezettség, illetve a szakellátási feladat körében köthető megállapodás és az egészségügyi ellátási szerződés kötésére jogosult szerveket. Kitér a szabályozás arra, hogy ugyanarra az ellátási kötelezettségre további megállapodás, valamint egészségügyi ellátási szerződés nem köthető.

A 114. §-hoz

Az új §-ok az egészségügyi ellátási szerződésre vonatkozó részletes szabályokat állapítják meg. Ezeket a szabályokat megfelelően alkalmazni kell abban az esetben is, ha az egészségügyi szakellátási kötelezettség körében a felelős szerv más felelős szervvel vagy más fenntartóval köt megállapodást.

A törvény - garanciális jelentősége, sajátos tárgya és tartalma miatt - az egészségügyi ellátási szerződés kötelező tartalmi elemeit, a szerződés időtartamát, valamint a szerződéskötésből kizárt egészségügyi szolgáltatókat szabályozza.

Fontos korlát a törvényben, hogy az egészségügyi ellátási szerződés, valamint a megállapodás esetében nem engedi „szétszedni” a szakorvosi rendelőintézeti és a kórházi szolgáltatásokat, és e körben csak az egész komplex szolgáltatásra lehet ellátási szerződést, illetve megállapodást kötni.

A törvény az egészségügyi közszolgáltatás szerződéses megszervezéséhez külön vagyoni biztosítékot is előír. A vagyoni biztosíték mértékékének általános szabályait a törvény, részleteit kormányrendelet állapítja meg. A törvény pontosan meghatározza e vagyoni biztosíték felhasználásának eseteit is, kivételes esetkörre szűkítve ezeket. Így a működőképesség fenntartása érdekében a szolgáltató adósságának rendezésére vagy ugyancsak a folyamatos egészségügyi szolgáltatás megőrzésére használható fel, ha a közszolgáltatás nyújtását megalapozó szerződéses kapcsolat megszűnik. A vagyoni biztosíték felhasználására a közszolgáltatásért felelős szerv rendelkezése alapján van mód.

Lényeges szabályozási elv, hogy az egészségügyi közszolgáltatások piacán a szervezeti és tulajdoni sokszínűség mellett széleskörű és egymást kiegészítő garanciákat is alkalmazni kell az egészségügyi szolgáltatókkal és az egészségügyi közszolgáltatásokkal szemben támasztott követelmények érvényesítése érdekében. Ebben a garanciarendszerben meghatározó jelentősége van a közszolgáltatásért felelős szerv valóban felelős ellátás-szervező és ellenőrző tevékenységének. A törvény ehhez az ellenőrzéshez adja meg a szükséges jogosítványokat a szolgáltató információs kötelezettségének, a különböző ellenőrzést végző szervek együttműködésének előírásával.

A közszolgáltatásért felelős szerv által végzett ellenőrzés természetesen nem helyettesíti az egyéb jogszabályokban előírt szakmai és finanszírozói ellenőrzést, hanem kiegészíti azt. Elsődleges rendeltetése annak folyamatos figyelemmel kísérése, hogy a szolgáltató az egészségügyi ellátási szerződésben vállalt kötelezettségének eleget tesz-e, nem veszélyezteti-e valamilyen, akár a szolgáltatónál, akár rajta kívül fennálló körülmény a közszolgáltatás megfelelő minőségét és/vagy folyamatosságát, biztonságát. E „veszélyek” közül a törvény egyet kiemelten is szabályoz, mégpedig az egészségügyi közszolgáltatást nyújtó felhalmozott adósságának rendezését. E rendezésben a törvény a közszolgáltatásért felelős szervre is ró feladatot, és lehetővé teszi a vagyoni biztosíték felhasználását is.

A törvény rendezi az egészségügyi ellátási szerződés megszűnésének eseteit. Ezek a szerződések főszabályként határozatlan időtartamúak, a törvény három év után biztosít lehetőséget bármelyik félnek a szerződés rendes felmondására. Ilyenkor azonban - az ellátás biztonsága és a felek érdekeinek védelme miatt - a felmondási idő hat hónapnál nem lehet rövidebb.

A rendes felmondás lehetőségén túl a törvény meghatározza azokat a szerződésszegő magatartásokat is, amikor a közszolgáltatásért felelős szerv hat hónapnál rövidebb határidővel vagy azonnali hatállyal felmondhatja a szerződést. A hat hónapnál rövidebb határidejű felmondás súlyos szerződésszegés esetén lehetséges, pl. az ellátás minőségének súlyos romlása, a területi ellátási kötelezettség folyamatos megsértése, rendezhetetlen adósság stb. Azonnali felmondásra pedig olyan okból kerülhet sor, melyek fennállása már a szerződéskötést is kizárta volna.

A 115. §-hoz

Tekintettel arra, hogy a módosítás értelmében a továbbiakban egyes feladatokra nem köthető ellátási szerződés, szükséges annak megteremtése, hogy a 2. számú mellékletben meghatározott krónikus fekvőbeteg-szakellátási kapacitásokból is részesülhessen bármely, az adott régióban működő egészségügyi szolgáltató, tehát az országos feladatkörű speciális intézetek és a súlyponti kórházak is.

A törvény értelmében a járóbeteg-szakellátásban leköthető szakmákat végrehajtási kormányrendelet határozza meg, törvényi szinten elegendő az átlagos heti szolgáltatási óraszám országos összesítésben történő meghatározása, valamint a szakmacsoportok megjelölése.

A módosítás leszögezi továbbá, hogy a súlyponti kapacitások az Eftv. mellékletében meghatározottakhoz képest kizárólag a törvény szerinti eljárások következtében változhatnak.

A 116. §-hoz

A módosítás a fekvőbeteg-szakellátásban a szükségletekhez való rugalmasabb alkalmazkodást segíti elő azáltal, hogy az éves kapacitásfelosztás-módosítás során megengedi az egészségügyi államigazgatási szervnek, hogy a törvény 2. számú mellékletében meghatározott szakmacsoportokhoz tartozó, a kapacitásokról vezetett nyilvántartás szerinti kapacitások mennyiségét annak 10%-áig módosíthassa. A módosítással az aktív, illetve krónikus fekvőbeteg-szakellátási kapacitások régiónkénti mennyisége nem változhat.

A 117. §-hoz

A módosítással a tartósan kihasználatlan kapacitásokkal összefüggésben végrehajtható szakmai összetétel-változás a törvény szerinti kapacitásátcsoportosítási eljárások keretében hajtható végre.

A módosításra továbbá az Eftv. 5. § (3)-(6) bekezdése szerinti eljárás és a 4. § szerinti éves kapacitásfelosztási eljárás időbeni összehangolása érdekében van szükség.

A 118. §-hoz

Az ellátási terület meghatározásakor az átfedésmentesség követelménye nem értelmezhető, illetve nehezen alkalmazható a gyakorlatban a progresszivitás magasabb szintjét képviselő ellátásokat nyújtó egészségügyi szolgáltatók, illetve egyes szakmák esetében. Ennek feloldását célozza a módosítás.

A 119. §-hoz

Indokolt az ellátási formák bővítése a különböző ellátási formákba való átcsoportosítás végrehajtási kormányrendeletben történő szabályozásával. Szakmai szempontból szükséges azonban annak kimondása, hogy a különböző ellátási formákból nem lehet kapacitást aktív ellátásba átcsoportosítani.

A módosítás továbbá összhangot teremt a tartósan kihasználatlan kapacitásokkal összefüggésben végrehajtható szakmai összetétel-változással.

A 120. §-hoz

A módosítás az Eftv. 3. § (4) bekezdésének módosításához, illetve a vagyoni biztosíték összegéhez kapcsolódik, felhatalmazó rendelkezést tartalmaz.

A 121. §-hoz

A módosítás az Eftv. 3. § (4) bekezdésének módosításához kapcsolódik, a 3. számú mellékletet oly módon módosítja, hogy meghatározza azokat a szakmacsoportokat, amelyekben a járóbeteg-szakellátásban kapacitások köthetők le.

A humángenetikai adatok védelméről, a humángenetikai vizsgálatok és kutatások, valamint a biobankok működésének szabályairól szóló 2008. évi XXI. törvény módosításához

A 122. §-hoz

A módosítás indoka a Bnytv.-vel való összhang megteremtése.

a New-Yorkban, 1961. március 30-án kelt Egységes Kábítószer Egyezmény kihirdetéséről szóló 1965. évi 4. törvényerejű rendelet módosításához

A 123. §-hoz

Az ENSZ Kábítószer Bizottsága, a CND 2007. március 14-én hozta meg az 50/1. számú határozatát, mely szerint a korábban nemzetközileg nem ellenőrzött oripavin nevű anyagot az Egységes Kábítószer Egyezmény (a továbbiakban: Kábítószer Egyezmény) mellékletének I. Jegyzékére kell felvenniük az egyezményt aláíró országoknak (Feleknek).

Ezen nemzetközi kötelezettség alapján a CND határozat 2007. júniusi bécsi kihirdetését és a Feleknek történt megküldését követően hazánknak az oripavint haladéktalanul az 1988. évi 17. törvényerejű rendelettel kihirdetett, genfi, 1972. március 25-i Jegyzőkönyvvel módosított és kiegészített, a New Yorkban, 1961. március 30-án kelt ENSZ Kábítószer Egyezményt kihirdető, a 2005. évi XXX. törvénnyel módosított 1965. évi 4. törvényerejű rendelet I. mellékletének I. kábítószer jegyzékére kell felvennie.

A fentiek alapján nyilvánvaló, hogy hazánk mulasztásos jogsértést követ el mindaddig, amíg nem tesz eleget a Kábítószer Egyezmény aláírásakor vállalt kötelezettségének (az Európai Unió többi tagállamában ez már megtörtént).

Az oripavin kábítószer listára való felvétele azért is fontos, mert a Büntető Törvénykönyvről szóló 1978. évi IV. törvény (a továbbiakban: Btk.) visszaélés kábítószerrel tényállása vonatkozásában, ha az újonnan megjelenő kábítószer vagy pszichotróp anyag nem szerepel ezen a jegyzéken, akkor az ezzel az anyaggal visszaélő elkövető nem büntethető.

Az ENSZ Kábítószer Ellenőrző Szerve, az INCB legutóbb 2007 decemberében adta közre a Kábítószer Egyezmény jegyzékeit tartalmazó ún. Sárga listát, azaz a nemzetközi ellenőrzés alatt álló kábítószerek listájának 47. kiadását, amely már tartalmazza az oripavint. A Kábítószer Egyezmény I. Jegyzékének a kábítószerekkel és pszichotróp anyagokkal végezhető tevékenységekről szóló 142/2004. (IV. 29.) Korm. rendelet (továbbiakban: R.) 1. mellékletének K1 Jegyzéke felel meg, tehát az oripavine nevű anyagot a K1 Jegyzékre kell felvenni. A R. módosítása hatálybalépésével egyidejűleg azonban az oripavinnak a 1965. évi 4. törvényerejű rendelet I. mellékletére is fel kell kerülnie. Az Alkotmánybíróság 2005. évi döntése alapján a kábítószernek vagy pszichotróp anyagnak minősülő anyagok listára helyezése törvényi szinten (jelen esetben tvr. szinten) kell, hogy megtörténjen. Ez képezhet alapot a Btk. számára a kábítószerrel való visszaélés tényállásának megállapításakor.

Ezért került sor a két említett tvr. újbóli kihirdetésére a 2005. évi XXX. törvénnyel, amely az egyezmények angol szövege mellett hivatalosan, törvényi szinten megjelentette a nemzetközi ellenőrzés alatt álló kábítószerek, illetve pszichotróp anyagok listáit.

Az atomenergiáról szóló 1996. évi CXVI. törvény módosításához

A 124. §-hoz

A törvény az atomenergiáról szóló 1996. évi CXVI. törvény módosítását is indítványozza. A nagy aktivitású zárt sugárforrást felhasználó munkahelyen sugárvédelmi megbízott a jelenleg hatályos, miniszteri rendeleti szintű jogszabályi rendelkezések szerint csak büntetlen előéletű személy lehet. Figyelemmel arra, hogy a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) alapjaiban változtatta meg a bűnügyi nyilvántartásból való adatigénylés rendszerét, valamint a bűnügyi adatok nyilvántartásával kapcsolatos elveket szélesebb körben érvényre juttatva az adatvédelem garanciális szabályait, a Bnytv. és az atomenergiáról szóló törvény közötti összhang megteremtése érdekében e rendelkezéseket törvényi szinten szükséges szabályozni. A törvény továbbá a radioaktív anyagok, valamint az ionizáló sugárzást létrehozó létesítmények, berendezések tulajdonjogának átruházására irányuló szerződés létrejöttéhez szükséges hatósági jóváhagyás szabályait is rendezi a Bnytv.-nek megfelelően.

A sugárvédelmi oktatás tekintetében a szolgáltatási irányelvvel összhangban el kell választani az oktatási tematika és vizsgakövetelmények jóváhagyását magától az oktatásszervező tevékenység megkezdésétől és folytatásától. Az utóbbi esetben a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény (kerettörvény) rendelkezései értelmében csak törvény vagy eredeti jogalkotói hatáskörben kiadott kormányrendelet határozhat meg engedélyezést vagy bejelentést. A fenti tárgykörben a bejelentési rendszer alkalmazása indokolt.

-----STARTING---POINT---VEGE---

Záró és átmeneti rendelkezések

A 125-127. § és a 129. §-hoz

A törvény záró és átmeneti rendelkezései a hatálybalépésről, jogalkalmazók számára biztosítandó felkészülési időről szólnak és pontosító rendelkezéseket tartalmaznak.

Az Egészségbiztosítási Felügyelet az általa lefolytatott eljárások többségében - az esetek 60%-ában - kizárólag szakértő igénybevételével tudja eldönteni, hogy a finanszírozott egészségügyi ellátást nyújtó szolgáltató megfelelően teljesíti-e az ellátási kötelezettségét, mivel a panaszbejelentés az ellátás szakmai megfelelőségét vonja kétségbe. Mindemellett a Felügyelethez érkező ilyen típusú, az ellátás szakmai megfelelőségét megkérdőjelező panaszok száma folyamatosan nő, így egyre több esetben szükséges szakértő kirendelése.

A Felügyelet az eljárásai során szakértő segítségére szorul, tekintettel a felmerülő szakkérdések összetettségére. A Felügyelet az elmúlt évek eljárási tapasztalatain alapuló konzultációk keretében rendszeresen egyeztet a közreműködő szakértőkkel a véleményadáshoz minimálisan szükséges és az optimális határidők kérdésében, ennek eredményeként általában 4-5 hetes határidő biztosított a kirendelő végzésben a szakvélemény kialakítására. A gyakorlati tapasztalatok alapján a kirendelésekben foglalt szakkérdések megválaszolásához hosszabb határidő szükséges.

A szakvélemény adáshoz szükséges határidő hosszát a megítélendő szakmai kérdések összetettségén túl növeli, ha a szakértői vélemény kialakítása több intézmény által nyújtott ellátás vizsgálata útján történik, vagy a vélemény kialakításához az érintett beteg személyes vizsgálata is szükséges, amelynek megszervezése időigényes.

A szakmai kérdések eldöntésében a szakértőkön kívül az egészségügyi államigazgatási szerv lehet a Felügyelet segítségére, azonban a szakmai álláspont kialakításához átlagosan 2-3 hónapra van szüksége, tekintettel a hatáskörébe tartozó egyéb feladatokra. Számos esetben fordul elő továbbá, hogy a Felügyelethez panasszal fordulók kifejezetten ragaszkodnak ahhoz, hogy a szakmai kérdés megítélése érdekében az eljárás során a Felügyelet független igazságügyi szakértő bevonásáról gondoskodjon.

A módosító rendelkezések az egészségügyi ellátási szerződés szabályozásával összefüggő módosításokat tartalmaznak.

A közbeszerzési törvény módosítása az Eftv. egészségügyi ellátási szerződésre vonatkozó szabályainak módosításából eredő változást tartalmazza.

A 128. §-hoz

A rendelkezés átmeneti szabályozást tartalmaz a jelenleg hatályos finanszírozási szerződések vonatkozásában. A törvény szerint a törvény erejénél fogva megszűnő alapszerződések helyébe lépő új finanszírozási szerződéseket kell kötni.

Az egyes adótörvények és azzal összefüggő egyéb törvények módosításáról szóló 2009. évi XXXV. törvény által bevezetett változtatások értelmében úti baleset esetén a baleseti táppénz összege a baleseti táppénzre való jogosultság kezdő napját közvetlenül megelőző naptári hónapban végzett munkáért, tevékenységért kifizetett naptári napi összegének kilencven százalékával egyezik meg. 2010. január 1-jéig az Ebtv. nem kezeli külön az úti balesetet, a baleseti táppénz mértéke minden esetben 100%. Az Ebtv. 56. §-ának (5) bekezdése szerint, ha a sérült az első ízbeni baleseti táppénzre való jogosultság megszűnését követő 180 napon belül ugyanazon üzemi baleset következtében újból keresőképtelenné válik, a baleseti táppénz összege a korábbinál kevesebb nem lehet. Mindezekre tekintettel szükséges átmeneti rendelkezés beiktatása.

Az élelmiszerláncról és hatósági felügyeletéről szóló 2008. évi XLVI. törvényben az egészségügyért felelős miniszternek adott, a vitaminok, ásványi anyagok és egyéb anyagok hozzáadásával készült élelmiszerek bejelentésére vonatkozó rendeletalkotási felhatalmazást pontosítani szükséges.

A rendelkezés átmeneti szabályozást tartalmaz a jelenleg hatályos szerződések vonatkozásában.