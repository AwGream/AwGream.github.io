2003. évi XXVI. törvény indokolása

az Országos Területrendezési tervről

-----STARTING---POINT---ALTALANOS--- 

A regionális tervezés Magyarországon hosszú és gazdag múltra tekint vissza. A jelentős előzmények ellenére elmondható, hogy Magyarországon még nem készült olyan országos léptékű területrendezési terv, amely a térségi szerkezet meghatározásának és a területfelhasználás szabályozásának igényével lép fel és amelynek jóváhagyása parlamenti szinten történik.

Az Országos Területrendezési Terv (a továbbiakban: OTrT) elkészítéséről a területfejlesztésről és területrendezésről szóló 1996. évi XXI. törvény (a továbbiakban: Tft.) rendelkezett. A törvény 7. §-ának a) pontja szerint, a kormány döntéseiben biztosítja a regionális politika érvényesülését, ennek keretében előkészíti és az Országgyűlés elé terjeszti az országos és a kiemelt térségekre vonatkozó területrendezési terveket és azok önkormányzatokra is kötelező elemeit.

Az OTrT készítését időszerűvé teszi, hogy a társadalmi, gazdasági rendszerváltozásnak a területi fejlődést és az országos léptékű területhasználatot már konkrét módon is befolyásoló következményei vannak. Ilyen az országos térszerkezeti súlypontok és erővonalak eltolódása, a határ menti térségek helyzetének átalakulása, és a szuburbanizálódási-agglomerálódási folyamat felgyorsulása, azaz olyan területi változások, amelyek országos szintű rendezést sürgetnek. Felgyorsult az országos jelentőségű, illetve az országos térségi szerkezetet meghatározó infrastruktúra-hálózat fejlesztése, egyre jelentősebbekké váltak az ország nemzetközi térszerkezeti kapcsolatai és ezek további változásokat generálnak. A területrendezés eszközeit is fel kell használni ahhoz, hogy az infrastruktúra-hálózat új elemei és a rendszer egésze összhangban legyenek a területi-környezeti kritériumokkal, és a területi fejlődést a lehető legnagyobb mértékben szolgálják.

Az OTrT elkészítése és elfogadása azért is fontos, mert az irányadó, országos szintű keretek rögzítése elengedhetetlenül szükséges a kiemelt térségek és a megyei területrendezési tervek elkészítéséhez.

Az OTrT lényeges feladata, hogy biztosítsa az ország bekapcsolódását az európai térszerkezetbe és elősegítse a nemzetközi előírások érvényesítését. Kidolgozása ezért a környezetre, a természetre és a kulturális örökség védelmére, valamint a műszaki infrastruktúrára vonatkozó legfontosabb nemzetközi kötelezettségek és egyezmények figyelembevételével történt.

Ezek közül a térszerkezet alakítása szempontjából különös figyelmet érdemel az 1997. évi Helsinki Egyezmény, amely rögzíti a multimodális közlekedés nagy európai folyosóit, valamint az ESDP, azaz az Európai Területi Terv (European Spatial Development Perspective), amely az európai tervezési rendszerrel és az EU fejlesztési irányokkal való összehangolás terén ad támpontot. Az OTrT kidolgozása során hangsúlyos szerepet kaptak az ESDP olyan alapelvei, mint az információhoz és az infrastruktúra-hálózathoz való kiegyenlített hozzáférés elősegítése, a policentrikus településrendszer kialakulásának szorgalmazása, a természeti és kulturális örökség védelme.

A területrendezési tervek a területfejlesztés társadalmi, gazdasági céljaival összehangolt, hierarchikusan egymásra épülő, műszaki és ökológiai szempontok alapján elkészített tervek, amelyeknek alapvető funkciója a térségi szerkezet meghatározása, és a térségi területhasználat szabályozása. Feladatuk nem a területfejlesztés céljainak, folyamatának, eszközeinek, ütemeinek meghatározása, hanem a fejlesztés, a fejlődés térbeli, fizikai kereteinek, területi lehetőségeinek és korlátainak meghatározása, a természetes és épített környezet értékei védelmének biztosítása mellett. Országgyűlési, illetve megyei önkormányzati jóváhagyásuk révén legfontosabb előírásaik jogszabályként fejtik ki hatásukat.

A területrendezési tervek között legjelentősebb az OTrT, amely az ország egészére határozza meg - a léptéknek megfelelő mélységben - a területhasználatra és az infrastruktúra térbeli rendjére vonatkozó jövőképet és az annak elérését szolgáló szabályokat.

Az országos szinten, illetve országos érdekből meghatározott irányelvek és szabályok megszabják a kiemelt térségek és megyék területrendezési terveinek, és így közvetve a települések rendezési terveinek és helyi építési előírásainak mozgásterét is. Ez azt jelenti, hogy az országos terv olyan keretterv, amelynek előírásai - megfelelő szintű elfogadásukat és pontosításukat követően - döntően az alacsonyabb szintű területrendezési, valamint a településrendezési terveken keresztül érvényesülnek.

Az OTrT figyelembe vette az Országgyűlés 35/1998. (III. 20.) OGY határozatával elfogadott Országos Területfejlesztési Koncepcióban megfogalmazott fejlesztési irányokat és területi célkitűzéseket, amelyek megegyeznek az ország távlati térszerkezete kialakításának alapvető elveivel is.

-----STARTING---POINT---RESZLETES---

Az 1. §-hoz

Az ország különböző adottságú településeinek, térségeinek összehangolt területfelhasználása, egységes infrastruktúra-hálózatának kiépítése érdekében a területhasználat országos jelentőségű szabályai, a területrendezés térbeli keretei az Országos Területrendezési Tervben kerülnek rögzítésre.

A 2. §-hoz

A törvény rendelkezései szorosan kapcsolódnak a Tft. előírásaihoz, a két törvény együttes alkalmazása érdekében szükséges a fogalmaik közötti összhang megteremtése. Két fogalom érdemel külön említést. A „térségi övezet” fogalomban a térségi jelző különbözteti meg ezt az övezetet a településrendezési tervezésben használt, így már foglalt „építési övezet” és „övezet” fogalmaktól. A térségi övezet tehát egy övezettípust jelöl, amely alkalmazható a területrendezési tervekben, tehát országos, kiemelt térségi és megyei szinten egyaránt. A „sík vidéki árapasztó tározó” fogalmának bevezetését a Vásárhelyi Tervnek az OTrT-ben való figyelembevétele indokolja.

A 3. §-hoz

Az előírás meghatározza az OTrT összetevőit. Az OTrT azért nem terjed ki a Balaton Kiemelt Üdülőkörzet területére, mert annak törvénnyel történő jóváhagyása megelőzte az országos tervet.

A 4. §-hoz

Az OTrT térképlapjai egyrészt az ország szerkezeti tervét, másrészt a térségi övezeteket mutatják be. A törvény rendelkezik az egymással hierarchikus kapcsolatban lévő terület- és településrendezési tervekben alkalmazott területfelhasználási kategóriák, illetve egységek egymáshoz való viszonyáról.

Az OTrT övezethatárainak kisebb léptékben történő pontosítása a megyei, illetve kiemelt térségi területrendezési tervekben történik.

Az 5. §-hoz

A törvény a jellemző területhasználat szempontjából hat különböző országos területfelhasználási kategóriát és hét különböző, a kiemelt térségek és megyék területrendezési tervében alkalmazható térségi területfelhasználási kategóriát állapít meg. Az egyes kategóriákba történő besorolás általános feltétele, hogy a kategória területének meghatározó részére a kategória elnevezése szerinti területfelhasználási jelleg legyen jellemző.

A kiemelt térségek területrendezési terve törvénnyel kerül elfogadásra, ezért, valamint a térség egyedi sajátosságaira való tekintettel e törvény megadja a lehetőséget új területfelhasználási kategóriák kialakítására.

A 6. §-hoz

A törvény részletezi az egyes térségi területfelhasználási kategóriák kijelölésére vonatkozó szabályokat. A szabályok adnak mozgásteret az alacsonyabb szintű területrendezési és településrendezési tervek számára, oly módon, hogy az országos tervben meghatározott elsődleges rendeltetéstől a kiemelt térségi és megyei tervek 25%-ban eltérhetnek. Ez biztosítja, hogy az OTrT szerkezeti tervében meghatározott jellemző térségi területfelhasználás ne változzon meg nagyobb mértékben. Az erdőterületek és az intenzív mezőgazdasági területek fokozottabb védelme érdekében az elsődleges rendeltetéstől való eltérés lehetősége az általában megengedett 25%-os mérték helyett kisebb.

A 7. §-hoz

A jelenlegi erdőterületek védelme a területrendezési eszközeivel a törvényben megfogalmazott követelmény betartásával biztosítható.

A 8. §-hoz

A törvény megkülönböztetett figyelmet fordít a borvidékek sajátos jellegének megőrzésére.

A 9. §-hoz

Az infrastruktúra-rendszer összetevői az OTrT-ben az országos térszerkezetet meghatározó hálózati elemek és építmények, amelyek közül a térszerkezet alakítása szempontjából különösen fontosak a vízi és közlekedési építmények, hálózatok. Meghatározóak egyfelől a területi folyamatok alakításában, másfelől működésük, fejlesztésük, valamint új elemeik létesítése területfelhasználási feltételeket, kötöttségeket jelent.

Az építményeket a kiemelt térségi és megyei területrendezési terveknek, valamint a településrendezési terveknek a léptéknek megfelelő pontossággal tartalmazniuk kell.

A 10. §-hoz

Az előírás egyértelművé teszi, hogy az egyes hatóságok és érintett önkormányzatok nem kérdőjelezhetik meg a mellékletben felsorolt infrastruktúra-hálózatok és építmények szükségességét és helyét, de a részletesebb tervezés és engedélyezés során értelemszerűen az ágazati és helyi érdekek védelme érdekében követelményeket támaszthatnak.

A (2) bekezdés külön nevesíti, hogy a síkvidéki árapasztó tározók helyét és az ártéri tájgazdálkodásra alkalmas területeket a vonatkozó tervekben figyelembe kell venni.

A 11. §-hoz

Az előírás a bányászati tevékenység és a településrendezési terv előírásainak összehangolását biztosítja.

A 12. §-hoz

A törvény a térségi övezeteket is országos illetőleg térségi szinten kijelölhető övezetekre osztja. Az egyes övezetekre vonatkozó előírásokat az övezet területeire jellemző területfelhasználás jellege szerinti jogszabályokkal együtt kell alkalmazni.

Egyes - alább felsorolt - övezetekre az OTrT törvény külön előírásokat nem ad, ezekre az övezetekre a megfelelő ágazati jogszabályok vonatkoznak:

a) az országos övezetek közül

- a kiemelten fontos érzékeny természeti területre az érzékeny természeti területekre vonatkozó 2/2002. (I. 23.) KöM-FVM együttes rendelet vonatkozik, amely előírásaival az övezet területén a támogatással ösztönzött, természetkímélő gazdálkodás megőrzését biztosítja.

- a kiváló termőhelyi adottságú szántóterület övezet a legkiválóbb minőségű és termőképességű, árutermelésre legalkalmasabb szántóföldi területeket foglalja magában, amelyek agroökológiai adottságaikat, vagyis agrárpotenciáljukat tekintve kimagaslóak és környezeti szempontból legkevésbé érzékenyek. Ezek az ország stratégiai mezőgazdasági árutermelésre legalkalmasabb területei. Az övezet kijelölésének alapja a Nemzeti Agrár-környezetvédelmi Program megalapozó vizsgálata, amely javaslatot tett Magyarország földhasználati zónarendszerének kialakítására. Az övezet területeibe azok a szántóterületek tartoznak, amelyek a fenti kutatás által felállított környezetérzékenységi agrártermelési értékskálán meghaladják a 150 pontot.

A kiváló adottságú földterületek fokozott védelmét segíti a kiváló termőhelyi adottságú szántóterületeket tartalmazó övezet térképi megjelenítése a kiemelt térségi és a megyei területrendezési, valamint a településrendezési tervek kialakítása során, másrészt az engedélyezési eljárásban támpontot ad a termőföldről szóló 1994. évi LV. törvény alkalmazása során az átlagosnál jobb minőségű termőföldek megóvásához és más célú hasznosítása esetén az alacsonyabb minőségű földek igénybevételéhez.

b) a kiemelt térségi és megyei övezetek közül

- a védett természeti területek védőövezetére a természet védelméről szóló 1996. évi LIII. törvény előírásai megfelelő szabályokat tartalmaznak.

- a honvédelmi és katasztrófavédelmi területek övezet területét a honvédelmi területek esetében a Honvédelmi Minisztérium adatszolgáltatása alapján, a katasztrófavédelmi területek esetében a Belügyminisztérium adatszolgáltatása, az ország településeinek polgári védelmi besorolását meghatározó 18/1996. (VII. 25.) BM rendelet és a települések polgári védelmi besorolásának szabályairól és a védelmi követelményekről szóló 114/1995. (IX. 27.) Korm. rendelet alapján kell kijelölni.

A 13. §-hoz

Az övezetet képező ökológiai hálózat a természetes és természetközeli élőhelyek rendszere, amely az élőhelyek közötti ökológiai folyosók által biztosított biológiai kapcsolattal elősegíti a fajok vándorlását, terjedését és ezáltal a biológiai diverzitás megőrzését. Az országos ökológiai hálózat övezetben a Környezetvédelmi és Vízgazdálkodási Minisztérium Természetvédelmi Hivatala és a nemzeti park igazgatóságok adatszolgáltatása alapján védett természeti területek, védett természeti területek védőövezete, természeti területek és ökológiai folyosó megyei övezeteket kell kijelölni.

Az ökológiai hálózat létrehozásának szükségességét a Nemzeti Környezetvédelmi Programról szóló 83/1997. (IX. 26.) OGY határozat fogalmazta meg, a Nemzeti Természetvédelmi Alapterv pedig az ökológiai hálózat létesítésének célját határozta meg.

Az ökológiai hálózat védelmében korlátozásokat vezet be a törvény különösen a területfelhasználás, a műszaki infrastruktúra-hálózat létesítése, valamint a bányászati tevékenységek folytatása tekintetében.

A 14. §-hoz

A komplex tájrehabilitációt igénylő területek övezetét a hagyományos DNy-ÉK-i ipari tengely és a Pécs környéki iparterületek mentén a több évtizedes ipari termelés és az azt kiszolgáló bányászat együttes jelenléte következményeképp kialakult összefüggő, maradandóan megváltozott és károsodott területek alkotják. Ezen területek egyrészt a bányák, ipari építmények bezárása következtében funkcionális változáson mennek keresztül napjainkban, másrészt a meddőhányók, ipartelepek környezeti szennyezése olyan szintet ért el, hogy a rekultiváció halaszthatatlanná vált. Az ipari termelés alól felszabaduló területek térségi érdekű újrahasznosításának módja ma még nem mindenütt meghatározott, az újrahasznosítási célokról elsősorban a területrendezési terveknek kell dönteni.

A 15. §-hoz

A kiemelten érzékeny felszín alatti vízminőség-védelmi terület övezet a felszín alatti vizek minőségét érintő tevékenységekkel összefüggő egyes feladatokról szóló 33/2000. (III. 17.) Korm. rendelet 2/2. számú melléklete szerinti szempontrendszer alapján és az 1999-ben készített térképekre támaszkodva került lehatárolásra. A terület védelme érdekében a bányászati tevékenység engedélyezésére vonatkozó szigorítását rendeli el a törvény.

A 16. §-hoz

A felszíni vizek vízminőség-védelmi vízgyűjtőterületének övezete megfelel a települési szennyvizekről szóló 91/271 EGK irányelv hazai jogrendbe illesztése keretében készült, a települési szennyvíztisztítás szempontjából érzékeny felszíni vizek kijelöléséről szóló 240/2000. (XII. 23.) Korm. rendeletnek, valamint a használt és szennyvizek kibocsátási határértékeiről és alkalmazásuk szabályairól szóló 9/2002. (III. 22.) KöM-KöViM együttes rendeletnek.

A 17-19. §-hoz

A törvény a védett természeti területekre, a védett természeti területek védőövezetére, valamint a természeti területekre, valamint az ökológiai folyosóra fogalmaz meg az ágazati szabályokban foglaltakon túlmenően - elsősorban a bányászatot és a beépítésre szánt területek kijlölését érintő - korlátozásokat és tilalmakat.

A 20. §-hoz

A térségi tájrehabilitációt igénylő területeken a tájkép védelme érdekében a településeknek egymással összehangoltan kell meghatározni az újrahasznosítási célt.

A 21. §-hoz

A tájképvédelmi területekre a tájképi adottságok, a történelmileg kialakult tájhasználat, művelési mód, művelési ág és építési szokások megőrzése érdekében tartalmaz előírásokat a törvény.

A 22. §-hoz

A térségi hulladéklerakó hely kijelöléséhez vizsgálat alá vonható terület övezetének előírása felsorolja a regionális hulladéklerakó elhelyezése szempontjából kizáró feltételeket.

A 23. §-hoz

Az elmúlt időszak tapasztalatai alapján, a károk megelőzése érdekében a törvény előírja, hogy a rendszeresen belvízjárta terület övezetével érintett települések településrendezési tervéhez belvízrendezési munkarészt kell készíteni.

A 24. §-hoz

Az árvíz elleni hatékony védekezés érdekében az ország egész területére kötelező jelleggel rögzíti a törvény a területfelhasználás alapvető szabályát.

A 25. §-hoz

A csúszásveszélyes területeken a törvény megtiltja a beépítésre szánt területek kijelölését, valamint a külfejtéses bányák nyitását, mert ezek a megcsúszás szempontjából kockázatnövelő tényezők.

A 26-27. §-hoz

Az eróziónak kitett területeken a szakmai szabályokban megfogalmazott talajvédelmi követelményeken túl a törvényben meghatározott rendelkezések megtartásával csökkenthető az erózió kockázata és a megindult erózió mértéke.

-----STARTING---POINT---VEGE---

A 28-29. §-hoz

A törvény a hatályba léptető és vegyes rendelkezések körében rendelkezik a hatálybalépés időpontjáról, az EU-nak a terv tárgykörét is érintő szabályával való összhangjáról és előírja a területi folyamatok követése, illetve a terv érvényesülése érdekében a terv öt évenkénti felülvizsgálatát.