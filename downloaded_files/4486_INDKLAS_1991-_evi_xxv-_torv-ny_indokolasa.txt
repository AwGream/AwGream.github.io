1991. évi XXV. törvény indokolása

a tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról

-----STARTING---POINT---ALTALANOS--- 

Az utóbbi öt évtized során az egymást váltó történelmi korszakokban különböző állami intézkedések több alkalommal is alapjaiban csorbították az állampolgárok magántulajdonát.

A rendszerváltozással összefüggésben a volt tulajdonosok részéről erőteljes igény jelentkezik a magántulajdonban igazságtalanul okozott egykori sérelmek, károk orvoslására. A piacgazdaságot létrehozó, a magántulajdont elismerő és védő állam erkölcsi kötelessége, hogy az intézkedései által vagyoni sérelmet szenvedettek anyagi kárpótlásáról gondoskodjék.

A modern piacgazdaságnak megfelelő, rendezett tulajdoni viszonyok kialakítása, és a tulajdoni állapotok bizonytalanságának felszámolása érdekében az állam a magántulajdonban korábban okozott sérelmek orvoslását nem a tulajdoni tárgyak visszajuttatásával (reprivatizációval), hanem a volt tulajdonosok részleges vagyoni kárpótlásával kívánja orvosolni.

Ezt a megoldást indokolja a nemzet jelenlegi anyagi teherbíróképessége, valamint az a körülmény is, hogy a múltban - a mai életviszonyokra is kihatóan - nem csak a tulajdonosok, hanem a tulajdonnal rendelkezők is szenvedtek olyan anyagi kihatású sérelmeket, amelyek orvoslására még részleges jelleggel sincsen mód. Ezért a kárpótlás időben és mértékében is korlátozott.

A Törvény az 1939. május 1-je után született jogszabályok alapján sérelmet szenvedettek részére nyilvánítja ki a kárpótlásra való jogot. A kárpótlás szabályait az 1949. június 8-át követő időszakra vonatkozóan e törvény állapítja meg, míg az ezt megelőző időben keletkezett sérelmek orvoslására - azonos elvek alapján - meghatározott időpontig megalkotandó törvény alapján kerül sor.

A Törvény az eredeti (elvételkori) kár összegét a számítások megkönnyítése, az ebből adódó viták elkerülése érdekében átalányban határozza meg. Az átalányban történő kármeghatározásra is tekintettel a kárpótlás mértéke csak egy szűk körben lehet teljes, továbbá emellett célszerű, hogy minél nagyobb volt az elvett vagyontárgy értéke, annál nagyobb legyen a korlátozás. Maximálni kell a kárpótlás mértékét személyenként és vagyontárgyanként is.

Mivel még az így meghatározott és korlátozott összeg is hatalmas, az infláció növekedését elkerülendő a kárpótlást nem készpénzben, hanem kamatozó és forgatható értékpapírban kell kiadni.

Indokolt és szükséges volt a Törvényben a termőföldre vonatkozó sajátos szabályokat meghatározni. A termőföld, mint korlátozott mértékben rendelkezésre álló, az általánostól eltérő jövedelmezőségű és sajátos jogi jellegű tulajdoni tárgy - az utána adható kárpótlás mértékének más tulajdoni tárgyakéval azonos volta mellett - a kárszámítás módja tekintetében az általánostól eltérő megoldást igényelt. A kárpótlás körébe vont termőföldeknek a jogosultak körében árverésre való bocsátását pedig olyan megoldásként intézményesíti a Törvény, amely a kárpótlási jegy földre váltása során a kereslet-kínálat szabályozó hatását engedi érvényesülni, egyben ez a megoldás elősegíti a termőföld piaci értékének kialakulását is.

-----STARTING---POINT---RESZLETES---

Az 1. §-hoz

A Törvény 1. §-a kinyilvánítja, hogy az állam kötelezettséget vállal a magántulajdonukban sérelmet szenvedett természetes személyek kártalanítására.

A Törvény a különböző történelmi korszakokban, más-más ideológiai, politikai elveken alapuló és a gyakorlatban is különböző módon keletkezett sérelmekért fennálló kártalanítási kötelezettségeket - a hosszú idő elteltével kialakult helyzet, a visszafordíthatatlan változások figyelembevételével - „megújítva, egységes elveket alkalmazva új jogcímen, új terjedelemben és új feltételekkel (novatio)” teljesíti.

A kötelezettségvállalás visszamenőleges hatálya tekintetében ésszerű határvonalat kell húzni, hiszen régebbi történelmi korszakokban is történtek igazságtalanságok, amelyek orvoslása ma már megvalósíthatatlan és szükségtelen.

A Törvény az 1939. május 1-jét követő időszakban alkotott jogszabályok alapján okozott sérelmek orvoslását tűzte ki célul.

E határvonal megvonását több tényező indokolja. Egyrészt ez a határ biztosítja, hogy a máig közöttünk élő, egykoron sérelmet elszenvedett személyek és a sérelmek következményeit velük együtt viselő közvetlen leszármazóik hozzájussanak az őket megillető kárpótláshoz, míg az eltelt két emberöltő előtti korban élt személyek számára már nincs reális lehetőség az esetleges sérelmek orvoslására. Másrészt ebben a visszamenőlegesen még belátható korban az 1939. május 5-én kihirdetett ún. második zsidótörvény volt az első olyan jogszabály, amely ideológiai alapon, önkényesen sértette meg a magántulajdon sérthetetlenségének, az állampolgárok egyenlőségének elvét.

A Törvény a kárpótlásra irányuló állami kötelezettségvállalás fenti időponttól való kinyilvánítása mellett azt az elvet érvényesíti, hogy az ország gazdasági helyzetére, teljesítőképességének korlátozott voltára tekintettel a kárpótlás végrehajtása szakaszoltan történjék. Ennek megfelelően első ütemben az 1949. június 8-a után alkotott jogszabályok alapján okozott sérelmek orvoslására kerül sor, mivel e napon alakult az 1949-es antidemokratikus választás alapján létrejött Országgyűlés. Az ebben az időszakban alkotott jogszabályok már nem szokványos államosítások voltak, hanem a magántulajdon módszeres felszámolására, illetve az állam részéről politikai indíttatású, megtorló jellegű tulajdonszerzésre irányultak.

Az 1949. június 8-át megelőző időszakban alkotott jogszabályok által okozott sérelmek orvoslására az e törvényben meghatározott elvek szerint 1991. november 30-ig megalkotandó törvény alapján kerül sor. A Törvény 1. számú melléklete az e korszakban hozott és a kárpótlás alapjául szolgáló jogszabályokat sorolja fel.

A Törvény - címében is jelzetten - a természetes személyek, az állampolgárok tulajdonában okozott károk részleges pótlására vonatkozik, s nem rendezi a jogi személyek tulajdonában okozott károkat. Egyrészt azért nem, mert e jogi személyek többsége mára már nem található meg, másrészt azért, mert a jogi személyek meghatározott köre - önkormányzatok, egyházak, társadalombiztosítás - tulajdonának rendezéséről külön törvények gondoskodnak.

A 2. §-hoz

A Törvény által biztosított kárpótlásra kizárólag természetes személyek tarthatnak igényt. A kárpótlási jegyre jogot formálhat a törvény hatálybalépésekor magyar állampolgár éppúgy, mint az a ma már külföldi állampolgár, aki a tulajdonát ért sérelem idején magyar állampolgár volt, illetőleg akit azt megelőzően állampolgárságától megfosztottak, továbbá azok a nem magyar állampolgárok is, akik 1990. december 31-én életvitelszerűen Magyarországon éltek. Ez utóbbi rendelkezés figyelemmel van az évtizedek óta Magyarországon élő, a magyarokkal azonos sérelmet szenvedett, de idegen állampolgárságukat megtartó bolgárokra, lengyelekre stb.

A Törvény nem csupán azon személy számára ad módot a kárpótlás iránti igény érvényesítésére, akit közvetlenül sújtott a mellékletben felsorolt jogszabályok alkalmazása, hanem a volt tulajdonos leszármazói, illetve ezek hiányában a túlélő házastársa számára is. A volt tulajdonos leszármazóját vagy túlélő házastársát megillető kárpótlással összefüggésben azonban a Polgári Törvénykönyv öröklési jogi szabályai nyilvánvalóan nem kerülhetnek alkalmazásra, mivel a volt tulajdonos hagyatékának nem képezhette részét a tőle halála előtt elvont vagyon. Az öröklési jogi szabályok alkalmazása továbbá - figyelemmel az ági vagyonra, az özvegyi jogra, a végrendeleti intézkedéssel történő öröklésre stb. - az állam által önként vállalt kárpótlás alanyi körét oly mértékben kiterjesztené, amelyet az ország jelenlegi teherbíróképessége már nem viselne el, és veszélyeztetné a Törvényben is megfogalmazott cél - a tulajdonviszonyok rendezése - gyors megvalósítását.

Az előbbiekre tekintettel a Törvény olyan sui generis szabályokat állapít meg, amelyek szerint a kárpótlás méltányossági szempontok alapján ugyan kiterjed a leszármazókra, de csak egymás között egyenlő annyi részben, amennyi a felmenőjüket megilleti, s a leszármazó a vele egysorban lévő elhunyt leszármazót megillető részre nem tarthat igényt. Így pl. ha a volt tulajdonos leszármazóinak egyike további leszármazók hátrahagyása nélkül halt meg, a még élő leszármazó(k) kárpótlás iránti igényjogosultsága nem terjed ki az elhunyt leszármazóra jutó részre.

A 3. §-hoz

A Törvény alapján járó kárpótlás összegének megállapítása érdekében első lépésben a kár mértékének a meghatározása szükséges. A kár mértékét a Törvény - abban a három tulajdoni tárgykörben, amely az említett jogszabályok alkalmazása által jellemzően sérelmet szenvedett - átalányban határozza meg. Így átalányszámokat ad a Törvény az ingatlanok, a vállalkozások és a termőföldek tekintetében is. Az átalányban történő kármeghatározást gyakorlati szempontok indokolják. Nyilvánvaló ugyanis, hogy a 30-40 évvel ezelőtt bekövetkezett károsodások pontos mértéke ma már nem állapítható meg, vagy a számítások erősen vitathatók lennének. Egyszerűsítésre, s az indokolatlan, időt rabló pereskedések, viták elkerülésére törekszik a Törvénynek az a rendelkezése is, amely szerint a kár mértékét meghatározó átalányérték magában foglalja az ingatlanhoz, a vállalkozáshoz vagy a termőföldhöz kapcsolódó ingóságok értékét is. Hiszen, ha pl. az ingatlan értéke a korabeli adásvételi szerződések, illetékkiszabási iratok alapján valamelyes pontossággal megállapítható is lenne, a hozzá kapcsolódó, az ingatlanon lévő ingóságok értékének a bizonyítása ma már mindenképpen lehetetlen.

A 4. §-hoz

A nemzet teherbíróképessége nem teszi lehetővé a kár teljes összegen történő megtérítését. Ennek érdekében a Törvény egy méltányos, sávosan degresszív kulcsozású számítási módszert ír elő, s egyben rögzíti a kárpótlás tulajdononként és jogosultanként figyelembe vehető legmagasabb mértékét.

Az 5. §-hoz

A Törvény 4. §-a szerint megállapított kárpótlási összegről - a jogosultságát bizonyító természetes személy számára - az illetékes kárrendezési hivatal kárpótlási jegyet állít ki.

A kárpótlási jegy a Ptk. 338/C. §-án alapuló, sajátos jogot megtestesítő értékpapír. A Törvény összhangban azzal, hogy a kárpótlási jegyet bemutatóra szóló értékpapírként határozza meg, lehetővé teszi annak átruházását mind a természetes, mind a jogi személyek részére. Ily módon a kárpótlási jegyet - ha annak tulajdonjogát megszerezte - bárki felhasználhatja az állami vagyon megvásárlása során, függetlenül attól, hogy megfelel-e a Törvény 2. §-ában rögzített követelményeknek.

A Törvény a kárpótlási jegy értékállóságát, annak kamatozóvá tételével kívánja biztosítani. Eltérően azonban a kötvénytől és más értékpapírtól, a kamat - csakúgy mint maga a kárpótlási jegy - a forgalomba kerülő pénzmennyiséget nem növelheti. Ezért a mindenkori jegybanki alapkamat 75%-ának megfelelő mértékű kamat a kárpótlási jegy névértékéhez, mint tőkeösszeghez adódik hozzá. E kamatmérték alkalmazását több szempont is indokolja. Egyrészről a viszonylag alacsony kamat a kárpótlási jegy gyors felhasználására ösztönöz, csökkentve az alakulóban lévő értékpapírpiacot a kárpótlási jegy megjelenésével érhető esetleges veszélyeket. Másrészről a kamat mértékét indokolt volt közelíteni a kárpótlási jegy által megszerezhető termelő tőkejavak értéknövekedéséhez, amely jelentős mértékben elmarad a fogyasztási cikkek inflációs árnövekedésétől, illetve a pénzbetétek után fizethető kamatmértékektől. Az állam ugyanis a tulajdonában lévő termelőtőke javakat biztosítja fedezetül a kárpótlási jegyek ellenében, tehát a tőkejavak értékesedését, illetve a kárpótlási jegyek kamatozását indokolatlan lenne egymástól aránytalan mértékben elválasztani.

A Törvény annak érdekében, hogy a kárpótlási jegy iránti igény elbírálásának esetleges elhúzódása a jogosult számára hátrányos következményekkel ne járjon, a kamatszámítás kezdő időpontját a kibocsátás tényleges időpontjától függetlenül határozott időpontban jelöli meg.

A kárpótlási jegy felhasználásának ösztönzését szolgálja az a rendelkezés, hogy a Törvény a kamatozást meghatározott ideig - a kibocsátáshoz kötötten, három évig - biztosítja.

A 6. §-hoz

A Törvény felsorolja a kárpótlási jegyen feltüntetendő azokat az adatokat, amelyek alapján egyértelműen megállapítható a kárpótlási jegy értéke, valamint a felhasználására, átruházására vonatkozó feltételek.

A 7. §-hoz

A kárpótlási jegy - bár hasonlóan a váltóhoz, követelést testesít meg - birtokosát nem készpénzre, hanem a tőkésített kamatokkal megnövelt névértékben az állami vagyon vásárlására jogosítja fel. Erre sor kerülhet az állami vállalat gazdasági társasággá történő átalakulása során éppúgy, mint az állami vagyontárgyak közvetlen értékesítésekor. Az első esetben a kárpótlási jegy az 1989. évi XIII. törvény rendelkezései szerint újra értékelt vállalati vagyonból kialakított részvényekre (üzletrészekre) váltható, a másodikként említett felhasználási mód a nyilvános árverés keretében privatizálni kívánt vagyontárgyaknak (üzleteknek) az 1990. évi LXXIV. törvény szabályai szerint történő megvásárlására nyújt lehetőséget.

A Törvény lehetővé teszi a kárpótlási jeggyel a termőföld tulajdonjogának megszerzését is. A tulajdonszerzés e formáját meghatározott esetekben és szempontokat figyelembe véve vételi joggal is biztosítja.

A kárpótlásban részesülő jogosultak kárpótlási jegyeiket elsősorban az előbbiekben említett vagyontárgyak megszerzésére használhatják fel. Indokolt volt azonban, hogy emellett a Törvény további felhasználási lehetőségeket is megfogalmazzon az igényjogosultak számára.

Így felhasználható a kárpótlási jegy fizetőeszközként az állam tulajdonában álló, illetve az állam tulajdonából a Törvény e rendelkezésének hatálybalépését követően ingyenesen önkormányzati tulajdonba kerülő lakás értékesítése során. Ezzel a megoldással a Törvény nem terheli a kárpótlási jegy ellenértékként való elfogadásának kötelezettségével a tulajdont visszterhesen szerző önkormányzatot, s nem ró ilyen kötelezettséget arra az önkormányzatra sem, amely bár ingyenesen, de a Törvény hatálybalépésekor már megszerezte tulajdonát. Másfelől viszont az önkormányzat az elfogadni rendelt kárpótlási jegyeket az állami tulajdon privatizációja során felhasználhatja.

A lakást értékesítő számára garanciális jelentősége van annak a szabálynak is, hogy csak a kárpótlásra jogosult és csak az őt megillető kárpótlási jegyet használhatja fel e körben, a felvásárolt kárpótlási jegyek felhasználása nem lehetséges.

A kárpótlási jegyek felhasználhatóságának körét bővítő két további esetkör: a meghatározott hitelfelvételeknél a saját pénzforrásként történő figyelembevétel, illetve - külön törvény rendelkezései szerint - az életjáradékra váltás lehetősége.

A többcélú felhasználás lehetőségét biztosító szabályaival a Törvény szolgálja azt is, hogy az így, egy-egy nagyobb szervezetnél (önkormányzat, pénzintézet, társadalombiztosítás, termelőszövetkezetek) összegyűlő kárpótlási jegyek e szervezetek által koncentráltabban, hatékonyabban használhatók fel az állami tulajdon privatizációja során. E szándék valóra válását a Törvény 8. §-ának rendelkezései biztosítják.

A 8. §-hoz

Alapvető fontosságú annak biztosítása, hogy a forgalomba kerülő kárpótlási jegyek felhasználására - tekintettel arra, hogy azok fedezetéül a privatizálandó vagyontárgyak szolgálnak - az állami vagyon privatizációjának ütemével összehangoltan kerüljön sor.

A Törvény ezért feljogosítja a Kormányt, hogy - a privatizációs folyamatokat koordináló Állami Vagyonügynökség javaslatára - felfüggeszthesse a kárpótlási jegyek beváltásának lehetőségét. A Törvény 5-6. §-aiban említett a kibocsátás során egyidejűleg alkalmazott különböző sorozatjelek is a megfelelő ütemezést szolgálják.

A kárpótlási jegy beváltásának korlátozására azonban csak időlegesen és oly módon kerülhet sor, hogy az az egyes értékpapír-tulajdonosok között indokolatlan megkülönböztetést ne eredményezzen és a kamatozás szempontjából se járjon hátránnyal. Hangsúlyozni kell, hogy a felfüggesztés csak lehetőség, egy olyan nem várt esetre szolgáló garanciális szabály, amikor a kínálati oldalon lévő esetlegesen kevés vagyontárgy hátrányosan befolyásolná a kárpótlási jegyek forgalmi értékét.

A felhasználás ütemezését nemcsak a „vásárlói” oldalon, hanem a kínálati oldalon is biztosítani kell. A Törvény ezért - a benne foglalt feltételekkel - az állami vagyon privatizációját irányító Állami Vagyonügynökség hatáskörébe utalja a konkrét ügyletek során alkalmazható mértékek meghatározását. Ennek során lehetőség van arra is, hogy a kárpótlási jegyek mielőbbi „kimerülésének” érdekében, s a 7. §-ban biztosított többcélú felhasználás alapján egy-egy nagyobb szervezetnél összegyűlő kárpótlási jegyekért az Állami Vagyonügynökség e szervezeteknek - de természetesen e mellett a kárpótlási jegyekkel rendelkező igényjogosultaknak is - a Törvényben rögzített 10, illetve 20%-os alsó határt jóval meghaladó mértékben értékesítsen állami tulajdonban lévő vagyontárgyakat.

A 9. §-hoz

A Törvény rendelkezései nem a reprivatizációt szolgálják, hanem a tulajdonokban bekövetkezett károk részleges kárpótlását biztosítják. Ezen alapvető szabályozási elvet fenntartva, azon nem túllépve, a Törvény meghatározott körben elővásárlási jogot biztosít a volt tulajdonosok számára. Mivel a kárpótlás az általános indokolásban is ismertetett okok miatt amúgy sem lehet teljes, viszont a ma még eredetiben esetleg meglévő tulajdoni tárgyak visszaszerzése iránt jelentkezhet igény, célszerűnek mutatkozott ennek lehetővé tétele. E lehetőség sem jelent reprivatizációt, pusztán azt biztosítja, hogy a kárpótlási jegyével jelentkező igényjogosultat a volt tulajdonáért szintén jelentkező más igényjogosultakkal szemben a polgári jog erre vonatkozó szabályai szerint elővásárlási jog illesse meg.

Az elővásárlási jogra vonatkozó szabály végrehajthatóságát biztosítják a Törvényben rögzített kivételek, amelyek a hasonló jogok ütközését kizárva az előprivatizációs törvényben megfogalmazott elővásárlási jognak, illetve az állami önkormányzati lakásban bentlakó bérlőnek elsőbbséget biztosítanak a Törvény szerinti elővásárlási joggal szemben. Hasonló indokból nem vonatkozik a Törvény szerinti elővásárlási jog azokra az esetekre sem, amikor az Állami Vagyonügynökség az igényjogosult volt tulajdonát megszerző vagy ilyen tulajdoni tárgy apportálásával létrejött társaság tagsági jogát értékesíti.

A 10. §-hoz

A Törvény a kárpótlási eljárás lebonyolítását területi szinten az első fokon eljáró megyei (fővárosi) kárrendezési hivatalok feladatává teszi. Az első fokon eljáró hivatal határozata ellen a másodfokon eljáró országos kárrendezési hivatalhoz nyújtható be fellebbezés, amelynek döntése jogerős. A környezetvédelmi értékek védelme érdekében a hivatalok munkájában az illetékes természetvédelmi hatóság részt vesz.

A Törvény az Alkotmánnyal összhangban biztosítja a jogerős határozat ellen a bírói út igénybevételét. A bíróság a határozat teljeskörű felülvizsgálatára és megváltoztatására is jogosult.

A 11. §-hoz

A Törvény 90 napos határidőt biztosít a kárpótlás iránti igények bejelentésére. E határidő az igények érvényesítésének megfontolására szükséges, de egyben elegendő is. Ennél hosszabb határidőt nem indokolt biztosítani, mert az a tényleges kárigények felmérését, ebből eredően az egész eljárást szükségtelenül elnyújtaná, ami további jogbizonytalanságot eredményezne. A Törvény a kialakult jogelveknek megfelelően szabályozza a kárrendezési hivatalok illetékességét. Ha a vagyontárgyak között ingatlan is van, indokolt, hogy a kárrendezés ahhoz a hivatalhoz tartozzon, ahol az ingatlan fekszik, külföldiek esetében célszerű a bevált szabályok szerint a fővárosi hivatal illetékességét megállapítani.

A Törvény célja, hogy az egy jogosultat érintő igények egy eljárásban kerüljenek elbírálásra, ezért abban az esetben, ha a kárpótlás alapjául szolgáló vagyontárgyak között több ingatlan van és ezért több hivatal egyaránt illetékes lenne, az illetékességet a jogosult választása alapozza meg.

A 12. §-hoz

A kárpótlás iránti eljárás írásbeli kérelemre indul. Ha az igénylő a Törvényben előírt 90 napos határidő alatt kérelmét elmulasztotta benyújtani, igénye érvényesítéséhez fűződő jogát elveszti. A vétlen mulasztásokra ezekben az esetekben is alkalmazni lehet az államigazgatási eljárás általános szabályairól szóló törvénynek az igazolási kérelemre vonatkozó rendelkezéseit.

Az eljárás elhúzódásának érdekében a Törvény arra szorítja az igénylőt, hogy lehetőségeihez képest segítse elő az ő érdekében folyó eljárás sikerét. A termőföld kiadására irányuló eljárásban a gazdálkodó szervezetek és a jogosultak közös érdeke a kárpótlási igények megismerése, ezért a hivatal összesíti azokat és tájékoztatja róla az érintett szervezeteket.

A Törvény a kárrendezési hivatal eljárására az államigazgatási eljárás általános szabályairól szóló 1957. évi IV. törvényt rendeli alkalmazni, azzal az indokolt kivétellel, amely a 30 napos ügyintézési határidőt 6 hónapban állapítja meg. Nyilvánvaló, hogy a Törvény hatálya alá tartozó esetek megítélésére a rendes ügyintézési határidő méltánytalanul kevés.

A hivatal kizárólag a jogosultság megalapozottságát és a kár mértékét vizsgálja, a tulajdoni kérdésekben nem dönt. Az ilyen viták a felek megegyezése hiányában polgári bírósági eljárásban dönthetők el. Adott esetben a bizonyítékok beszerzése más hatósági eljárás lefolytatását igényelheti. A Törvény kötelezővé teszi az eljárás felfüggesztését abban az esetben, ha az igénylő igazolja, hogy a szükséges előzetes eljárást megindította.

Az eljárás jellege indokolja az eljárás tárgyi illetékmentességének biztosítását.

A 13. §-hoz

A Törvény további, 13-28. §-ai az általános eljárási rendtől eltérően sajátos szabályokat alkalmaznak a termőföldre vonatkozó kárpótlási igények megállapításánál. Így sajátos szabály érvényesül a kár mértékének meghatározásánál is, amikor ennek érdekében a termőföld kataszteri tiszta jövedelméből kell kiindulni. A Törvényben szereplő 1000 Ft/AK érték - erdő esetében ennek négyszeres szorzata - mivel eddig valós földpiaci viszonyok nem alakultak ki - csak elszámolási egységként vehető figyelembe.

A Törvény azokra az esetekre, ha a földterület korábbi kataszteri tiszta jövedelmére vonatkozó adatok nem állapíthatók meg, segédszabályokat ad a föld értékének meghatározásához.

A 14. §-hoz

Amennyiben a volt tulajdonos az eredeti tulajdonában lévő termőföldjéért csereföldet kapott, a kára mértékeként a két termőföld AK értékének a terhére megjelenő különbséget kell meghatározni. Ehhez hasonlóan le kell vonni a termőföldért degresszív módon megállapított kárpótlás mértékéből azt az összeget is, amelyet a volt tulajdonos térítésként (pl. megváltási ár) kapott az elvett termőföldjéért.

A 15-16. §-okhoz

A termőföld szerzésére irányuló kárpótlási igények fedezetéül elsősorban azok a földek szolgálnak, amelyek a Törvény hatálya alá tartozó jogszabályok alkalmazása által kerültek a szövetkezet tulajdonába, vagy állami tulajdonba s ilyenként szövetkezeti használatba. A fedezet biztosítása érdekében a szövetkezet - a földre vonatkozó kárpótlási igényekről szóló értesítést követően, annak alapulvételével - köteles az ilyen földeket kijelölni. Az ezzel kapcsolatos esetleges mulasztás nem eshet a kárpótlásra jogosult terhére, ezért ha a kijelölés a Törvényben meghatározott időn belül nem történik meg, a szövetkezet tulajdonában lévő összes ilyen földterület kijelöltnek tekintendő.

Ugyancsak a kárpótlásra jogosultat védő szabály a Törvényben az, amely a kijelölt földek átlagos AK értékét a szövetkezet egyéb földterületének AK értékéhez igazítja.

A földre vonatkozó kárpótlási igények kielégítésének gyakorlati eszközét vagy sajátos, feltételekhez kötött, törvényen alapuló vételi jog jelenti.

A 17. §-hoz

A Törvény a gazdálkodó szervezetek érdekeit is szem előtt tartja, amikor előírja a tagok és alkalmazottak létszámához igazodó földalap képzését. A földalap egyfelől biztosítja a szövetkezet (állami gazdaság) számára a gazdálkodás lehetőségét, másfelől azt, hogy a későbbi vagyonfelosztás során a tagok és az alkalmazottak megfelelő mértékű termőföldtulajdonhoz jussanak. Ugyanakkor a kárpótlásra jogosultak szempontjából garanciális jellegű az a szabály, amely a földalap képzésének lehetőségét behatárolja, megelőzendő, hogy a kárpótlás fedezetét - ott, ahol kevesebb termőföld áll rendelkezésre - nagyrészt, esetleg teljes mértékben elvonják.

A visszaélések elkerülése végett a tervezet meghatározza azt is, hogy a földalap képzése szempontjából kit kell tagnak, illetve alkalmazottnak tekinteni.

A 18. §-hoz

A természeti értékek megóvása érdekében alkotott szabály az, hogy termőföldet nemzeti park, nemzetközi egyezmény hatálya alá tartozó és fokozottan védett területen egyáltalán nem, védett területen pedig csak a természetvédelmi hatóság hozzájárulásával lehet kiadni, s azt is csak akkor, ha az egyéb terület az összes kárpótlási igény kielégítésére nem elegendő. A természetvédelmi tevékenység átgondolt folytatása érdekében a korlátozásokat a Törvény kiterjeszti a nem védett, de ilyenként számításba vett területekre is.

Mivel a természetvédelmi oltalom jelentősen korlátozza a hasznosítás lehetőségeit, a Törvény az igénylő érdekében előírja, hogy őt a korlátozásokról előre tájékoztatni kell.

A Törvény figyelembe veszi azt is, hogy az országban nagy számban találhatók olyan műemlékileg védett épületek, amelyek rendeltetésszerű hasznosításához megfelelő mértékű földterület szükséges, ezért az ilyen, eredetileg nem mezőgazdasági rendeltetésű terület kijelölését is tiltja.

A 19. §-hoz

A Törvény nem kívánja kizárólag a szövetkezetekre hárítani a - különben döntő mértékben szövetkezeti tulajdonban lévő - termőföldek iránti kárpótlási igények kielégítésének terhét, ezért meghatározott mértékben garantálja az állami tulajdonú földeknek a kárpótlás körébe történő bevonását.

A 20-22. §-okhoz

A Törvény a kárpótlás körébe vont termőföldek értékesítését úgy kívánja megoldani, hogy egyfelől minden jogosult számára azonos feltételeket teremt a földhözjutást illetően, másfelől valós földpiac hiányában is olyan helyzetet kíván létrehozni, amely elősegíti a termőföld piaci értékének kialakulását.

E kettős célt szolgálja a Törvénynek az a megoldása, hogy a kárpótlás folyamatában, a vételi jog gyakorlását megelőzően, beépíti az árverés intézményét. Az a szabály, hogy a kárpótlás céljára kijelölt termőföldek értékesítése a jogosultak részvételével lebonyolított árverés útján történik, a résztvevők között egyfajta versenyhelyzetet hoz létre, amely egyaránt szolgálja a kárpótlás és a privatizáció érdekeit.

A Törvény az árverésen való részvétel (árverési vétel) jogát s ezzel a földhözjutás lehetőségét - a konfiskált vagyontárgyaik szerinti különbségtétel nélkül - egyenlő feltételeket teremtve biztosítja a kárpótlásra jogosultak számára. Így nemcsak a korábbi földtulajdonosokat, de az érintett szövetkezet kárpótlásra jogosult tagjait és a helybenlakó kárpótlásra jogosultakat is megilleti az árverésen való részvétel joga, valamint - a termőföldek hasznosításának igényéből eredő további feltételek megléte esetén - a vételi jog.

Az árverést a kárpótlás körébe vont termőföldje által érintett szövetkezet székhelye szerint illetékes kárrendezési hivatal ezzel megbízott tagja - közjegyző jelenlétében - folytatja le. A licitálás - mivel ekkor még nincsenek elkülönített földrészletek - nem közvetlenül a termőföldre, hanem egy aranykorona forintértékre folyik, részint hagyományos módon, a törvényben meghatározott kikiáltási ár (3000 Ft) alapján, részint pedig - ilyen ajánlat hiányában - 500 Ft/AK értékig folyamatosan csökkenthető kikiáltási ár alkalmazásával.

Az elfogadott árverési ajánlatot tevő jogosultak az általuk választott földrészletre vonatkozóan gyakorolhatják a vételi jogot. Ennek részletes szabályait a törvény végrehajtási rendelete tartalmazza. A tulajdoni viszonyok ésszerű alakításának igénye indokolja a Törvény azon rendelkezését, amely a kárpótlásra jogosult tanyatulajdonos számára az árverés során elővásárlási jogot biztosít a tanyája körüli termőföldre.

A 23. §-hoz

A termőföldre vonatkozó sajátos szabályok alkotásánál a tulajdonviszonyok rendezése mellett meghatározó szempont volt, hogy a Törvény olyan megoldást adjon, amely mind a kárpótlásra jogosultak, mind pedig a mezőgazdasággal foglalkozó, falun élő lakosság számára egyaránt elfogadható, s egyben a termőföld hasznosításához fűződő érdekeket is szolgálja. Ezért a Törvény a vételi jogot azoknak a kárpótlásra jogosultaknak biztosítja, akik a megszerzett földet rendeltetésének megfelelően hasznosítják.

A kárpótlásra jogosultnak a vételi jogról való döntését erőteljesen befolyásolják a Törvénynek azok a szigorú szabályai, amelyek arról az esetről rendelkeznek, amikor a vételi jog alapján megszerzett termőföldet a jogosult a mezőgazdasági termelésből kivonja, illetve azt elidegeníti.

A 24. §-hoz

A törvény preferenciális szabályokat állapít meg arra az esetre, ha a jogosult - a mezőgazdasági hasznosítás körében - a megszerzett földet mezőgazdasági vállalkozóként maga kívánja megművelni. Az ilyen irányba való késztetést szolgálja a mezőgazdasági vállalkozási támogatásként kapható, a tényleges kár és a kárpótlás összege közötti (legfeljebb 1 millió forint összegű) a kárpótlási jeggyel azonos módon felhasználható utalvány intézménye.

A támogatásban rejlő lehetőségekkel való esetleges visszaéléseket szankcionálja a Törvény a támogatás hitellé való átalakulásának, illetve a támogatással szerzett tulajdon terhelésének szabályaival.

A 25. §-hoz

A kárpótlásra jogosult oldalán létrejöhető, a jogalap nélküli gazdagodáshoz hasonló helyzetet kiküszöbölendő, illetve az árverési eladó érdekét védő szabály az, amely a termőföld AK értékben ki nem fejezett értéknövekedésének - állami támogatással csökkentett összegű - megtérítésére vonatkozik.

A nemzet teherbíróképessége által megszabott lehetőségek indokolják, hogy a jogosultak - a kárpótlás mellett, azzal összefüggésben - terheket is vállaljanak. Ezért a termőföld kijelölésével, önálló ingatlanként való kialakításával, az ingatlannyilvántartási bejegyzésével kapcsolatos, az állam által át nem vállalható költségek a kárpótlásra jogosultat terhelik.

A 26-28. §-okhoz

A Törvény lehetővé teszi, hogy a vételi jogát gyakorló jogosult számára kiadott termőföldért megszerzett kárpótlási jegyeket a szövetkezet szabadon felhasználhassa, azért akár a mezőgazdasági tevékenységhez szükséges, az állami tulajdonból kikerülő vagyontárgyakat szerezzen.

A Törvény a kárpótlás körébe eső, az állami gazdaságok kezelésében lévő, állami tulajdonú termőföldre vonatkozóan a szövetkezeti tulajdonú földek esetében követendő szabályokat rendeli alkalmazni.

A bejelentett kárpótlási igények körén túlmenően árverésre bocsátott állami tulajdonú termőföldek tekintetében a Törvény feltétel nélkül enged árverési vételi jogot a kárpótlásra jogosultak számára.

Míg a szövetkezet a tulajdonában lévő termőföldekért kapott kárpótlási jegyeket szabadon felhasználhatja, addig a szövetkezet használatában, illetve az állami gazdaság kezelésében lévő állami tulajdonú földek árverésén megszerzett kárpótlási jegyek - értelemszerűen - a tulajdonos államra áramlanak vissza.

-----STARTING---POINT---VEGE---