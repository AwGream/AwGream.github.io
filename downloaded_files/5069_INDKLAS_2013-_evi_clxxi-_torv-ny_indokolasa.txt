2013. évi CLXXI. törvény indokolása

a biológiai biztonságról szóló Cartagena Jegyzőkönyv felelősségről és jogorvoslatról szóló Nagojai-Kuala Lumpur-i Kiegészítő Jegyzőkönyv kihirdetéséről

Általános indokolás

A törvény az Országgyűléstől való felhatalmazás kérésére irányul az élő, módosított szervezetek határokon átnyúló mozgásából eredő károkkal kapcsolatos felelősségről és jogorvoslatról szóló Nagojai-Kuala Lumpur-i Kiegészítő Jegyzőkönyv (a továbbiakban: Kiegészítő Jegyzőkönyv) kötelező hatályának elismerésére.

A Kiegészítő Jegyzőkönyv a 2004. évi CIX. törvénnyel kihirdetett Cartagena Jegyzőkönyvhöz kapcsolódik. A Cartagena Jegyzőkönyv értelmében „a Részes Felek Konferenciájának első találkozóján egy eljárást kell elfogadni az élő, módosított szervezetek határokon átnyúló mozgásából eredő károkkal kapcsolatos felelősséggel és jogorvoslattal foglalkozó nemzetközi szabályok és eljárások megfelelő bővítésére, figyelembe véve és elemezve a nemzetközi törvények már érvényben lévő vonatkozó eljárásait”.

A Cartagena Jegyzőkönyv a károkkal kapcsolatos felelősséggel és jogorvoslattal foglalkozó szabályrendszer megalkotására négy évet irányzott elő. Ez a folyamat végül is hat évvel továbbtartott és 2010-ben a Részes Felek Konferenciájának 5. találkozóján került sor a Kiegészítő Jegyzőkönyv elfogadására.

A Kiegészítő Jegyzőkönyv kiemelkedő fontosságú nemzetközi szerződésnek minősül és törvényben kell kihirdetni. Kiemelkedő fontosságú szerződések esetében a nemzetközi szerződésekkel kapcsolatos eljárásról szóló 2005. évi L. tv. 7. §-ának (1) bekezdése alapján a kötelező hatály elismerésére előzetesen az Országgyűlésnek kell a nemzetközi szerződést kihirdető jogszabályban felhatalmazást adnia.

Részletes indokolás

Az 1. §-hoz

Felhatalmazás kérése az Országgyűléstől a Kiegészítő Jegyzőkönyv kötelező hatályának elismerésére.

A 2. §-hoz

A törvény 2. §-a a Kiegészítő Jegyzőkönyv kihirdetéséről rendelkezik.

A 3. §-hoz

A Kiegészítő Jegyzőkönyv hivatalos angol nyelvű szövegét és annak hiteles magyar nyelvű fordítását tartalmazza.

A Kiegészítő Jegyzőkönyv célkitűzése, hogy az élő, módosított szervezetekre vonatkozó felelősség és jogorvoslat területén kialakított nemzetközi szabályok és eljárások biztosításával hozzájáruljon a biológiai sokféleség megőrzéséhez és fenntartható hasznosításához, figyelembe véve az emberi egészségre gyakorolt kockázatokat is.

A Kiegészítő Jegyzőkönyv 2011. március 7. - 2012. március 6. között állt nyitva az ENSZ székházában aláírásra. Az Európai Unió 2013 márciusában ratifikálta a Kiegészítő Jegyzőkönyvet, így most már lehetőség van arra, hogy az uniós tagállamok is ratifikálják a Kiegészítő Jegyzőkönyvet.

A Kiegészítő Jegyzőkönyv az élelmiszerként vagy takarmányként történő közvetlen felhasználásra, vagy feldolgozásra, továbbá a zárt rendszerben történő felhasználásra és a környezetben történő szándékos kibocsátásra szánt élő, módosított szervezetek határon átnyúló mozgásából eredő károkra vonatkozik és kiterjed a véletlenszerű mozgásokból, valamint az illegális mozgásokból származó károkra is.

A Kiegészítő Jegyzőkönyv szabályozza a kár bekövetkezése esetén alkalmazandó válaszintézkedéseket, a mentességeket, a határidőket, a pénzügyi korlátokat, a visszkereseti jogot, a pénzügyi biztosítékot, az államok felelősségét a nemzetközi joggal ellentétes cselekményekért, valamint polgári jogi felelősséggel kapcsolatos végrehajtási szabályokat.

A Kiegészítő Jegyzőkönyv alapján a Részes Felek a nemzeti jogukat alkalmazhatják a joghatóságuk alá tartozó területük határain belül bekövetkezett károkra, a kár és a kérdéses élő, módosított szervezet közötti ok-okozati összefüggés megállapítására, a válaszintézkedésekre vonatkozó határidőkre és azok időtartamára, a válaszintézkedésekre, azok végrehajtására, a kár keletkezése esetén alkalmazható szabályokra vonatkozóan.

A Kiegészítő Jegyzőkönyv szerint a kár a biológiai sokféleség megőrzésére és fenntartható hasznosítására kifejtett olyan káros hatás, figyelembe véve az emberi egészségre gyakorolt kockázatokat is, amely mérhető vagy egyéb módon megfigyelhető. A kár jelentős hatását a következő tényezők alapján kell meghatározni:

a) hosszú távú vagy maradandó változás, amelyet belátható időn belül a természet nem állít helyre,

b) a biológiai sokféleség komponenseit károsan befolyásoló minőségi és mennyiségi változások mértéke,

c) a biológiai sokféleség komponensei azon képességének csökkenése, hogy a termékeket és szolgáltatásokat nyújtanak,

d) az emberi egészségre gyakorolt káros hatások mértéke a Cartagena Jegyzőkönyv értelmében.

A környezeti károk megelőzése és felszámolása tekintetében a környezeti felelősségről szóló 2004. április 21-ei 2004/35/EK európai parlamenti és tanácsi irányelv teljes mértékben összhangban van a Kiegészítő Jegyzőkönyvvel. Az irányelv jogharmonizációja az EU tagállamai közül az elsők között valósult meg Magyarországon. A vonatkozó természetvédelmi és vízjogi szabályok az irányelvnek megfelelően módosultak. Így hazánkban adottak a Kiegészítő Jegyzőkönyv végrehajtásának feltételei.

A 4. §-hoz

A 4. § a törvény, illetve a Kiegészítő Jegyzőkönyv hatályba lépéséről és végrehajtásáról rendelkezik.