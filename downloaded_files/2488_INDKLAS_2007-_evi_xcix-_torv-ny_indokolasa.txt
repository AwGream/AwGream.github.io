2007. évi XCIX. törvény indokolása

az európai területi együttműködési csoportosulásról

-----STARTING---POINT---ALTALANOS--- 

A tagállamok, a regionális és helyi hatóságok határmenti, transznacionális és interregionális együttműködései nehézségekbe ütköztek az elmúlt években a megfelelő jogi keretek hiánya, illetve az egymástól eltérő nemzeti jogszabályok és eljárásrendek alkalmazási kötelezettsége miatt. A Közösség területe egészének harmonikus fejlődése, valamint a megerősített gazdasági, társadalmi és területi kohézió a határokon átnyúló együttműködés erősödését és azon intézkedések elfogadását vonja maga után, amelyek az együttműködés valamennyi formája tekintetében a végrehajtási feltételek javítását célozzák.

A területi együttműködést hátráltató akadályok leküzdése érdekében szükségessé vált egy olyan közösségi szintű együttműködési eszköz bevezetése, amely lehetővé teszi a Közösség területén jogi személyiséggel rendelkező együttműködési csoportosulások, az ún. „európai területi együttműködési csoportosulás” (European Grouping of Territorial Cooperation, EGTC) létrehozását.

Az európai területi együttműködési csoportosulásról szóló, az Európai Parlament és a Tanács 2006. július 5-i 1082/2006/EK rendelete (a továbbiakban: Rendelet) teszi lehetővé valamennyi tagállamban 2007. augusztus 1-jétől az ún. európai területi együttműködési csoportosulás létrehozását.

Az európai területi együttműködési csoportosulás létrehozása fakultatív jellegű, az eddigi közösségi eszközök továbbra is működnek. A csoportosulás nonprofit gazdálkodó szervezetként szerepel a magyar jogrendben, az unió alkotta speciális kereteken belül.

Az európai területi együttműködési csoportosulás nem csupán az Európai Regionális Fejlesztési Alap forrásaiból finanszírozott határmenti, transznacionális ill. interregionális együttműködések végrehajtása esetében alkalmazható, hanem a kizárólag a tagállamok pénzügyi hozzájárulása által, azok regionális vagy helyi hatóságai által kezdeményezett, területi együttműködésben megvalósuló projektek lebonyolítása során is. Ez utóbbi igény az európai önkormányzatok és régiók (pl. eurorégiók) részéről merült fel az elmúlt években, mely szereplők régóta szerettek volna együttműködéseikre megfelelő jogi keretet találni.

Az új intézménytől az Európai Regionális Fejlesztési Alap által támogatott területi együttműködési programok menedzselése során is várhatók szakmai előnyök, tekintettel arra, hogy a jelenlegi INTERREG Közösségi Kezdeményezés végrehajtása során is bebizonyosodott, az eltérő jogi szabályozások miatt a döntéshozatali és végrehajtási folyamatok gyakran komplikáltak, lassúak és nehézkesek, az operatív tevékenységek intézése túl bürokratikus, a rendszer rugalmatlansága miatt többszörösére nő az egyes feladatok elvégzésének ideje.

A Rendelet rögzíti, hogy a csoportosuláshoz való csatlakozás önkéntes, mivel azonban a szabályozás rendeleti formában került megalkotásra, a tagállamoknak kötelességük biztosítani a részvétel feltételeit. Tekintettel arra, hogy az európai közösségi rendelet olyan jogforrás, mely közvetlenül hatályos és közvetlenül alkalmazandó valamennyi tagállamban, ezért a hazai jogalkotó csak a Rendelet által alkotott keretszabályokat tölthette ki tartalommal.

A törvény tehát a csoportosulás alapítására, működésére, megszüntetésére, illetve az abban való részvételre vonatkozó hazai szabályozás megteremtésére irányul.

Az európai csoportosulás nonprofit gazdálkodó szervezetként szerepel majd a magyar jogrendben, az Európai Unió alkotta speciális kereteken belül. A törvényben meghatározásra kerülnek az európai csoportosulásban való részvétel jóváhagyásával, a csoportosulás nyilvántartásba vételével, gazdálkodásával, ellenőrzésével, megszűnésével kapcsolatos rendelkezések, melyek szabályozása a Rendeletből kötelező jelleggel következik. A csoportosulás létrehozása, nyilvántartásba vétele és működése tekintetében a jogalkotó a legrugalmasabb szabályozás kialakítására törekedett.

A hazai székhelyű csoportosulás nyilvántartásba vételével, működésével és megszüntetésével kapcsolatos feladatokat a törvény a Fővárosi Bíróságra telepíti, és ugyanígy a Fővárosi Bíróság kizárólagos illetékességgel rendelkezik a csoportosulásban való részvételre vonatkozó jóváhagyás megadására is. A Fővárosi Bíróság ezekben az ügyekben a Polgári perrendtartásról szóló 1952. évi III. törvény (a továbbiakban: Pp.) szabályait alkalmazva, nemperes eljárást fog lefolytatni.

A csoportosulás működésének felügyeletére az ügyész, míg gazdálkodásának ellenőrzésére az ÁSZ jogosult. Ha másképpen nem oldható meg, a működés törvényességének helyreállítása érdekében az ügyész a bírósághoz fordulhat. Végső esetben az ügyész - hivatalból, vagy a 12. § szerint az ÁSZ elnökének megkeresésére - a csoportosulás megszüntetése iránt pert indíthat a bíróság előtt.

A jogviták kérdését a Rendelet 15. cikke rendezi, ezért a törvényben nem igényel szabályozást. Az európai csoportosulás perelhető a székhely szerinti Bíróságnál. A Rendelet szerint a joghatóságról szóló közösségi jogszabályokat kell alkalmazni a csoportosulást érintő jogvitákban, ha ezek nem tartalmaznak előírásokat, akkor a székhely szerinti tagállam bíróságai az illetékesek.

A csoportosulás (EGTC) új intézmény, új forma, melyhez tapasztalatok nem fűződnek, ellenben nagy lehetőségeket rejt magában az uniós és hazai programok jogilag szabályozott menedzselése tekintetében a jövőben.

-----STARTING---POINT---RESZLETES---

Az 1. §-hoz

A törvény hatálya kiterjed a magyarországi székhellyel létrehozott európai csoportosulásokra, valamint a külföldi székhelyű csoportosulásban a magyar jog szerinti tag részvételének jóváhagyására.

A személyi hatály - egy kivétellel - a közbeszerzésekről szóló 2003. évi CXXIX. törvényben (a továbbiakban: Kbt.) meghatározott ajánlatkérők körének megfelelően alakul, tekintettel arra, hogy a Kbt. 22. § (1) bekezdése a)-j) pontjában felsoroltak felelnek meg a Rendeletben meghatározott körnek. A Rendelet 3. cikke értelmében az EGTC-ben tagként az állam, a regionális és helyi hatóságok, valamint az építési beruházásra, az árubeszerzésre és a szolgáltatásnyújtásra irányuló közbeszerzési szerződések odaítélési eljárásainak összehangolásáról szóló, 2004. március 31-i 2004/18/EK európai parlamenti és tanácsi irányelv 1. cikke (9) bekezdésének második albekezdése szerinti közjogi szervezetek vehetnek részt. A hazai jogban ezt a személyi kört a Kbt. 22. § (1) bekezdésének a)-j) pontja fedi le.

A 2. §-hoz

Az európai csoportosulás a Rendelet értelmében a tagok által aláírt Egyezménnyel és Alapszabállyal hozható létre. A csoportosulás célkitűzéseit, feladatait a tagoknak az együttműködési egyezményben kell megállapítaniuk a Rendelet 8. cikkében foglaltak szerint. Az Alapszabályban a csoportosulás és szervei működésének módját határozzák meg az alapítók.

A feladatok szempontjából a csoportosulás többfajta tevékenységre is létrejöhet, pl.:

A. programot hajt végre, és mint Irányító Hatóság vagy lebonyolító szervezet jár el,

B. projektet hajt végre, és mint vezető partner jelenik meg egy strukturális alapból finanszírozott projekt esetében vagy területi együttműködési program keretében,

C. a közösség pénzügyi támogatása nélkül, kizárólag hazai forrásból menedzsel egy-egy projektet, várhatóan határmenti önkormányzatok, régiók együttműködése keretein belül (mint önkormányzati projekttársaság).

A/1. Az európai csoportosulás a program lebonyolító szervezete

Az EGTC a program management szervezete, így minden szerv egy szervezetben tömörül, a korábbi széttagoltság és az abból adódó lassúság megszűnik. Egyúttal megvalósul a teljes közös megvalósítás, nő a hatékonyság, olcsóbb lesz a rendszer és megszűnnek a ma még létező rendszeren belüli konfliktusok.

A/2. Az európai csoportosulás az Irányító Hatóság feladatait látja el

Az EGTC a management szervezet, azonban csak az Irányító Hatóságot terhelő feladatokat látja el. Így létrejön egy „valódi” közös Irányító Hatóság, ami jelenleg szinte minden határ menti, illetve transznacionális programból hiányzik.

B. A Strukturális Alapokból finanszírozott projekt végrehajtása

Az európai csoportosulás itt egy közös projekt menedzsment szervezete, ún. vezető partner, szerepet kap egy projekt lebonyolításában (és megpályázásában). Ennek megfelelően minden szerv egy szervezetben tömörül, a korábbi széttagoltsága megszűnik és a határ két oldalán végrehajtott eddig különálló projektek egy szerkezetben lesznek végrehajtva, összehangolásuk teljesül. Megvalósul az új területi együttműködési programokra vonatkozó uniós szabályok szerint a teljes közös projektvégrehajtás, nő a hatékonyság, olcsóbb lesz a projekt.

C. (Határmenti) önkormányzatok (régiók, eurorégiók) együttműködése projekttársaságok keretében, kizárólag hazai forrásokból

A határ két oldalán lévő önkormányzati és egyéb, eddig kevésbé szabályozottan működő regionális együttműködések válhatnak szorosabbá.

Hosszú távon elképzelhető, hogy elsősorban határmenti önkormányzatok „projekttársaságot” hoznak létre saját forrásaik segítségével. Ebben az esetben az EGTC utat építhet, közintézményt üzemeltethet (pl. kórház, óvoda), vagy közszolgáltatást nyújthat (pl. vízszolgáltatás).

Hosszútávon támogatható, integrációt és hatékony szolgáltatásokat elősegítő, támogatásra érdemes folyamat, melynek nemcsak magyar, hanem külföldi partnerek is lehetnek a kezdeményezői.

Természetesen az EGTC a fentiekben felsorolt feladatok közül többet is elláthat különböző programok és projektek tekintetében, továbbá a Rendelettel összhangban más célra is szerveződhet.

A Rendelet főszabályként a csoportosulásban részt vevő tagok korlátlan felelősségét fogalmazza meg, a vonatkozó tagállami szabályok függvényében lehetőséget biztosít a felelősség korlátozására. A szabályozás így megfelel a magyar helyi önkormányzatok általános pénzügyi felelősségére vonatkozó Alkotmányban és más törvényekben megfogalmazott alapvető elveknek és előírásoknak (önkormányzati törvény, államháztartási törvény), mely szerint a magyar önkormányzatok csak vagyoni hozzájárulásuk mértékéig vehetnek részt vállalkozásokban. Ezen szabályt mondja ki a törvény 2. §-ának (3) bekezdése az EGTC-k vonatkozásában. Így csoportosulásban a helyi önkormányzat, a helyi önkormányzat jogi személyiséggel rendelkező társulása és a helyi önkormányzat költségvetési szerve felelőssége nem haladhatja meg vagyoni hozzájárulásának mértékét (korlátolt felelősség).

A korlátlan felelősség esetén problémát okoz, hogy a Rendelet kétfajta tevékenységet kíván egységesen szabályozni. Az európai csoportosulás ugyanis egyaránt működhetne irányító hatóságként és projekttársaságként is. Az irányító hatósági működés nem vet fel különösebb problémát, mivel az közösségi és tagállami szinten pontosan szabályozott, az ilyen működés során felelősség nem merül fel. A projekttársaságként való működés azonban gondot okoz. Ha az európai csoportosulás utat épít, közintézményt üzemeltet, vagy közszolgáltatást nyújt, a lehetséges felelősségi esetek száma rendkívüli mértékben megnő. Ezekben az esetekben a tagállami szabályozás megoldás lehet. Ha a tagállami szabályozás nem teszi lehetővé, hogy korlátozott felelősségvállalással működő jogi személyek építsenek például utat, akkor az európai csoportosulás csak abban az esetben folytathat ilyen tevékenységet, ha korlátlan felelősségvállalással működik. Ugyanez igaz a tőkekövetelmény előírására. Tipikusan ilyen tevékenységeket azonban korlátozott tagi felelősséggel működő jogi személyek végeznek (tipikusan korlátolt felelősségű társaságok és részvénytársaságok), nem tűnik ezért indokoltnak csak az európai csoportosulások esetén megkövetelni a korlátlan tagi felelősséget.

A Rendelet értelmében abban az esetben, amennyiben a csoportosulás legalább egy tagja korlátozott felelősséggel vesz részt (pl. magyar önkormányzati partner), úgy az egyezményben a többi tag is korlátozhatja felelősségét.

A 3. §-hoz

A csoportosulás neve tartalmazza az „európai területi együttműködési csoportosulás” elnevezést, míg ha felelősségét korlátozza, a Rendelet 12. cikk (2) bekezdésének ötödik albekezdésének megfelelően a nevében a „korlátolt felelősségű európai területi együttműködési csoportosulás” szerepel.

A 4. §-hoz

A Rendelet értelmében a csoportosulás nyilvántartásba vétele előtt valamennyi tagnak saját tagállama illetékes szervétől kell kérnie a részvétel jóváhagyását. A magyar jog szerinti tagok részvételének jóváhagyására a Fővárosi Bíróság kizárólagosan illetékes. A magyar jog szerinti tagoknak tehát erre irányuló kérelemmel a Fővárosi Bíróságtól kell kérniük a jóváhagyást. Ehhez szükséges a tagok által aláírt egyezmény- és alapszabály-javaslat benyújtása a bírósághoz.

Központi költségvetési szervek esetén a felettes szervük hozzájárulását, az önkormányzati költségvetési szerveknél a képviselő testület, illetve a közgyűlés hozzájárulását is kérni kell a csoportosulásban való részvételre vonatkozóan.

A jóváhagyás és a felettes szerv hozzájárulásának beszerzése előtt a leendő tagok aláírják az egyezmény- és az alapszabály-javaslatot, melynek kötelező tartalmi elemeit a Rendelet határozza meg. A jóváhagyás iránti kérelemhez ezeket csatolni kell, ha nem magyar nyelven készültek, akkor magyar nyelvű fordításban. Tekintettel arra, hogy az egyezmény és az alapszabály-javaslat még nem végleges, és a csoportosulás nyilvántartásba vétele nem ez alapján történik, annak érdekében, hogy az EGTC létrehozása a lehető legkisebb költséggel járjon, a nem hiteles magyar fordítás is megfelelő. Ha a meghatározott munkanyelv az európai csoportosuláson belül nem a magyar, ebben az eljárási szakaszban a nem hiteles magyar nyelvű fordítás is elegendő. A bíróság a jóváhagyást nemperes eljárás keretében adja meg.

Az 5. §-hoz

A csoportosulás azon tagállam joga szerint kerül bejegyzésre, amelyben a létesítő okirat szerinti székhellyel rendelkezik. Ennek megfelelően a központi ügyintézés helye is ebben a tagállamban, az alapszabályban meghatározott székhelyen van.

Az európai csoportosulás akkor jegyezhető be, ha minden részt venni kívánó tag jóváhagyással rendelkezik saját államától. A nyilvántartásba vételi eljárás is nemperes eljárás, a bejegyzésre a Fővárosi Bíróság kizárólagosan illetékes.

A nyilvántartásba vételi kérelem tartalmazza azokat az adatokat, amelyekről a bíróság nyilvántartást vezet, csatolni kell továbbá hozzá az egyezmény és alapszabály eredeti példányát, amennyiben az nem magyar nyelven készült, a hiteles másolatot. Amennyiben a tagállami jóváhagyások nem állnak magyar nyelven rendelkezésre, azok hiteles fordítását is csatolni kell.

A bírósági eljárásban hiánypótlásra van lehetőség, amennyiben a kérelmező nem szerepeltette a megfelelő adatokat kérelmében, vagy hiányosan csatolta a szükséges iratokat. A hiánypótlás nem megfelelő teljesítése esetén igazolási kérelemnek nincs helye. A nyilvántartásba vételi kérelem visszavonása esetén a bíróság az eljárást megszünteti. A kérelem az ügydöntő végzés meghozataláig vonható vissza.

A Fővárosi Bíróság 30 napon belül dönt a nyilvántartásba vételről, vagy a kérelem elutasításáról, melybe nem számít bele a hiánypótlással kapcsolatos időtartam.

A 6. §-hoz

Az európai csoportosulás a bejegyzés napjától jogi személy. A bejegyzett csoportosulásokról és azok főbb adatairól, a csatolt iratokról a Fővárosi Bíróság külön nyilvántartást vezet. A nyilvántartás bárki számára hozzáférhető, nyilvános, azokról feljegyzés készíthető. A Fővárosi Bíróság nyilvántartást vezet azon szervezetek köréről is, akik külföldi európai csoportosulásban való részvételi szándékukat a bíróságnál jelezték és az a jóváhagyást megadta. Az alapszabályban ill. az egyezményben bekövetkezett változást annak napjától számított 30 napon belül kell bejelenteni a Fővárosi Bíróságnak.

A Fővárosi Bíróság rendelkezésére áll az egyes tagállami jóváhagyó szervek jegyzéke, annak érdekében, hogy a nyilvántartásba vételi eljárás során meggyőződhessen a külföldi tagok jóváhagyási okiratainak eredetiségéről.

A csoportosulás a bejegyzést követő 10 napon belül megküldi az Európai Közösségek Hivatalos Kiadványainak Hivatala részére az Európai Unió Hivatalos Lapjában megjelenő közlemény közzétételére irányuló kérelmet. A kérelemben szerepelnek a Fővárosi Bíróság által nyilvántartott adatok.

A 7. §-hoz

Az európai csoportosulás elsődlegesen ugyan az Európai Közösség társfinanszírozásában, területi együttműködésben megvalósuló programok végrehajtására jön létre, de megengedett, - illetve néhol szükségszerű a vállalkozási tevékenység végzése. Önálló jogi személyként az európai csoportosulás önállóan gazdálkodhat. A költségvetési szervek gazdálkodó szervezetekben történő részvételének szabályaihoz hasonlóan az önkormányzatok csak korlátolt felelősségű tagjai lehetnek az európai csoportosulásnak, felelősségük nem haladhatja meg a vállalt vagyoni hozzájárulás mértékét. Fentiek indokaként az európai csoportosulás beillesztése szükséges a számviteli és adójogszabályokba.

A 8. §-hoz

Az európai csoportosulás gazdálkodását, számvitelét illetően a számvitelről szóló 2000. évi C. törvény (a továbbiakban: számviteli törvény) 3. § (1) bekezdés 4. pontjának r) alpontjában megjelölt, „külön jogszabályban meghatározott, jogi személynek minősülő egyéb szervezet”. A vonatkozó részletes szabályokat a számviteli törvény szerinti egyes egyéb szervezetek beszámolókészítési és könyvvezetési kötelezettségének sajátosságairól szóló 224/2000. (XII. 19.) Korm. rendelet tartalmazza. További kiegészítő szabály, hogy a közpénzek esetleges kezelése és az átláthatóság, a partnerek és hitelezők védelme miatt az európai csoportosulás beszámolóját közzé kell tenni honlapján, illetve a megjelölt hivatalos lapban.

A 9. §-hoz

A csoportosulás tagja megtámadhatja a Fővárosi Bíróság előtt azt a határozatot, amely jogát vagy jogos érdekét sérti. A Fővárosi Bíróság vizsgálja a csoportosulás érdekeinek sérelmét és a jogszabályoknak való megfelelősséget.

A 10. §-hoz

A csoportosulás felett a törvényességi felügyeletet az ügyész gyakorolja, annak biztosítása érdekében a Fővárosi Bírósághoz fordulhat. A törvényességi felügyelet során az ügyész vizsgálja, hogy a csoportosulás szerveinek működése a jogszabályokban, illetve az Alapszabályban és egyéb belső szabályzataiban foglaltaknak megfelel-e. A bíróság megsemmisítheti a törvénysértő határozatot, illetve összehívhatja a működés helyreállítása céljából a csoportosulás közgyűlését. A csoportosulásnak az ítéletben foglaltak szerint a törvényes működést helyre kell állítania, amennyiben ezt nem teszi meg, akkor az ügyész megszüntetési keresetet indíthat.

A 11. §-hoz

Az európai csoportosulás, mint jogi személy gazdálkodásának ellenőrzésére az ÁSZ jogosult. Az Európai Közösség nyújtotta pénzeszközök felhasználását külön jogszabályoknak megfelelően a KEHI végzi. Amennyiben a csoportosulás működése során központi költségvetési forrásban is részesül, a költségvetési forrás felhasználásának ellenőrzésére az erre külön jogszabályokban feljogosított szervek (ÁSZ, KEHI, támogatást nyújtó szerv) is jogosultak. Az európai csoportosulás működésének és tevékenységének ellenőrzését az egyéb ellenőrző szervek (APEH, VPOP stb.) a vonatkozó jogszabályoknak megfelelően végzik.

A 12. §-hoz

A Rendelet szerint a székhely szerinti tagállam hatóságainak meg kell hozniuk a szükséges intézkedéseket annak érdekében, hogy lehetővé tehessék a többi érintett tagállam illetékes hatóságai számára, hogy területükön elvégezhessék a csoportosulás e tagállamban végzett cselekményeinek az ellenőrzését, vagy megfelelő információ cseréjét. Az Állami Számvevőszék eddigi gyakorlata alapján biztosítja az ellenőrzést Magyarországon és a 11. § szerint megkeresheti a létrehozás helye szerinti tagállam illetékes hatóságát ellenőrzések lefolytatása céljából.

A 13. §-hoz

Az Állami Számvevőszék felhívhatja csoportosulást a törvényes állapot helyreállítására, amennyiben gazdálkodása körében jogellenesen jár el. E cél érdekében az Állami Számvevőszék elnöke - ha nem történik a csoportosulás részéről intézkedés, vagy súlyosabb törvénysértést követ el - megkeresheti az ügyészt, aki a csoportosulás megszüntetését kezdeményezheti a Fővárosi Bíróságnál.

A 14. §-hoz

A tagok az egyezményben meghatározzák, hogy mely esetekben szűnik meg a csoportosulás a Rendeletben foglaltakon kívül (pl. valamelyik tag ki akar lépni a csoportosulásból). A megszűnés bekövetkezhet meghatározott idő elteltével, feltétel bekövetkeztével, illetve a csoportosulás dönthet jogutód nélküli megszűnéséről. Ebben az esetben végelszámolásnak van helye. A végelszámolás lefolytatására a cégnyilvántartásról, a bírósági cégeljárásról és a végelszámolásról szóló 2006. évi V. törvény végelszámolásra vonatkozó rendelkezéseit kell alkalmazni azzal, hogy változásbejegyzési eljárás alatt a törvényben rögzített bejelentést kell érteni, cég helyett értelemszerűen csoportosulást, a cégbíróság feladatait pedig a törvényben foglaltaknak megfelelően a Fővárosi Bíróság látja el. A közzétételi kötelezettség a Cégközlöny helyett a Magyar Közlöny mellékleteként megjelenő Hivatalos Értesítőben teljesítendő. A csoportosulás a fentieken túl megszűnhet a törvényben rögzített esetekben is, egyrészt a Rendelet 14. cikkében foglaltaknak megfelelően, másrészt a törvényben meghatározott egyéb esetben (az ügyész pert indít a Fővárosi Bíróság előtt a csoportosulás megszüntetése iránt). A csoportosulás csak jogutód nélkül szűnhet meg, tekintettel arra, hogy egy esetleges jogutódlásnál az uniós pénzek felhasználása, az esetleges közös projektmegvalósítás, közös intézmények működtetése során nem lenne nyomon követhető sem a felhasznált pénzekért, sem pedig a közös projektek megvalósításáért fennálló felelősség alakulása, illetve elkerülhető lenne a felelősségre vonás.

A 15. §-hoz

A Rendelet rögzíti, hogy a csoportosulás tevékenységét úgy köteles végezni, hogy tekintettel van adott tagállam közrendjére, közbiztonságára, közegészségügyére, közerkölcsére vonatkozó szabályokra, illetve nem sérthető adott tagállam közérdekét. Ehhez kapcsolódóan került megállapításra azon szervek köre, akik fentiek megsértését szankcionálják. A tevékenység megtiltására az adott tevékenység hatósági ellenőrzésére hatáskörrel rendelkező szerv jogosult, míg a jóváhagyás feltételeinek megszűnése vagy megsértése esetén a Fővárosi Bíróság elrendelheti a tag kilépését a csoportosulásból.

A 16. §-hoz

Ha a csoportosulás nem a Rendeletben meghatározott célnak, vagy feladatoknak megfelelően jár el, a Fővárosi Bíróság megszünteti. A Rendelet szerint a bíróság a megszüntetés előtt a helyzet kiigazítására határidőt szabhat, ennek megfelelően a Fővárosi Bíróság saját hatáskörében dönthet arról, hogy megadja-e a kiigazításra a három hónapos határidőt.

A 17. §-hoz

Törlési jog illeti meg a Fővárosi Bíróságot meghatározott idő elteltével vagy feltétel bekövetkezésével való megszűnés, jogutód nélküli megszűnés, felszámolás esetén, vagy ha a csoportosulás nem igazolja 3 hónapon belül, hogy a sérelmezett helyzetet - aminek kiigazítására a bíróság felhívta - megszüntette.

-----STARTING---POINT---VEGE---

A 18. §-hoz

Az értelmező rendelkezések között meghatározásra kerül a törvényben megjelenő helyi önkormányzat fogalma, amely gyűjtőfogalomként kibontásra kerül.

A 19. §-hoz

A csoportosulás alapításával, illetve megszűnésével kapcsolatos eljárásokban a nemperes eljárás sajátosságaiból fakadó eltérésekkel a Pp. alkalmazandó.

A 20. §-hoz

A törvény a Rendelet 18. cikkében foglaltaknak megfelelően 2007. augusztus 1-jén lép hatályba.

A 21. §-hoz

A törvény elfogadásával egyes, más törvényekben foglalt szabályok módosítása válik szükségessé, ennek megfelelően a módosuló jogszabályok és jogszabályi rendelkezések kerülnek felsorolásra.

A 22. §-hoz

A törvény megalkotásával jogharmonizációs kötelezettségének tesz eleget a jogalkotó. A törvény tartalmazza a jogharmonizációs záradékot.