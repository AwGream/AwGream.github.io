2011. évi VI. törvény indokolása

az egyrészről az Európai Közösségek és tagállamai, másrészről a Kazah Köztársaság közötti partnerség létrehozásáról szóló Parnerségi és Együttműködési Megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni.

Jelen törvény célja az egyrészről az Európai Közösségek és tagállamai, és másrészről a Kazah Köztársaság közötti partnerség létrehozásáról szóló Partnerségi és Együttműködési Megállapodás (a továbbiakban: a Megállapodás), az egyrészről az Európai Közösségek és azok tagállamai, másrészről a Kazah Köztársaság közötti partnerség létrehozásáról szóló partnerségi és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozásának figyelembe vételéről szóló jegyzőkönyv (a továbbiakban 1. Jegyzőkönyv), valamint az egyrészről az Európai Közösségek és tagállamai, másrészről a Kazah Köztársaság közötti partnerségi és együttműködési megállapodáshoz a Bolgár Köztársaságnak és Romániának a partnerségi és együttműködési megállapodáshoz történő csatlakozásának figyelembe vételéről szóló jegyzőkönyv (a továbbiakban: 2. Jegyzőkönyv; együtt: jegyzőkönyvek).

Az Európai Unió és a Kazah Köztársaság kapcsolatát jelenleg az Európai Közösségek és tagállamai, valamint a Kazah Köztársaság közötti partnerség létrehozásáról szóló partnerségi és együttműködési, 1995. január 23-án Brüsszelben aláírt, 1999. július 1-jétől hatályba lépett megállapodás szabályozza. Az Európai Unió és Kazahsztán együttműködése szorosabbra vált az Európai Unió Közép-Ázsia stratégiájának (2007-2013) az elfogadásával és folyamatos érvényesítésével. A kapcsolattartás kulcsfontosságú mozzanata, hogy az Európai Közösség támogatta Kazahsztán 2010-es EBESZ-elnökségét. Mind a partnerségi és együttműködési megállapodás, mind a Közép-Ázsia stratégia legfőbb prioritása az európai és a közép-ázsiai stabilitás és jólét biztosítása. Az Európai Közösség és a Kazah Köztársaság közötti partnerség létrehozásáról szóló partnerségi és együttműködési megállapodás olyan prioritásokra összpontosít, mint az Európai Közösség energiaellátása, az emberi jogi párbeszéd és a demokratikus fejlődés előmozdítása; a piacgazdasági, pénzügyi, kutatási, oktatási, környezetvédelmi és vízgazdálkodási szektor és együttműködés fejlesztése, a határigazgatási szervekkel, a kábítószerügyi hatóságokkal való együttműködés kibővítése, a jogharmonizáció elősegítése. Az Európai Közösség és Kazahsztán közötti partnerségi együttműködés stratégiai jelentősége minden bizonnyal nőni fog, számos területet és lehetőséget kínálva a Közösségnek, illetve Magyarországnak a szorosabb együttműködésre.

Kazahsztán, mint a térség legsikeresebb országa minőségileg új szintre kívánja emelni az Európai Unióval való együttműködését.

Jelen Megállapodás egy úgynevezett Partnerségi és Együttműködési Megállapodás (PEM). Ilyen Megállapodást az Európai Közösség a Kelet-Európa és Közép Ázsia országaival, a volt Szovjetunió utódállamaival, így Oroszországgal, Ukrajnával, Moldáviával, Örményország, Grúziával, Üzbegisztánnal, Kirgizisztánnal, Azerbajdzsánnal és jelen esetben Kazahsztánnal kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja azt mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Megállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. A Megállapodások kiterjednek a gazdasági együttműködés részleteire, külön részletezve az egyes, a Megállapodások szempontjából releváns közösségi politikákat. Ezt követik az intézményi, általános és záró rendelkezések.

A Megállapodás összesen IX címből, 100 cikkből, szerves részét képező 3 mellékletből és egy Jegyzőkönyvből áll. Ehhez kapcsolódik még 5 együttes nyilatkozat és a francia kormány nyilatkozata.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvénytervezet részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

-----STARTING---POINT---RESZLETES---

Részletes indokolás

Az 1., 3. és 5. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4. és 6. §-hoz

A Megállapodás összesen IX címből, 100 cikkből, szerves részét képező 3 mellékletből és egy Jegyzőkönyvből áll. Ehhez kapcsolódik még 5 együttes nyilatkozat és a francia kormány nyilatkozata. Az 1. cikk meghatározza az Európai Unió és a Kazah Köztársaság közötti partnerség célkitűzéseit:

- megfelelő keret biztosítása a Felek közötti politikai párbeszédhez, amely lehetőséget nyújt politikai kapcsolatok továbbfejlesztésére;

- a Felek közötti kereskedelmi, befektetési és harmonikus gazdasági kapcsolatok előmozdítása, s ez által a fenntartható gazdasági fejlődésük elősegítése;

- a jogalkotási, gazdasági, szociális, pénzügyi, nem katonai tudományos, technológiai és kulturális együttműködés alapjának megteremtése;

- a Kazah Köztársaság azon törekvéseinek támogatása, amelyek demokráciájának megszilárdítására és gazdaságának fejlesztésére, valamint a piacgazdaságra való áttérés befejezésére irányulnak.

Az I. cím (2-3 cikk) tartalmazza az Általános elveket. Felsorolja az EK és a Kazah Köztársaság bel- és külpolitikájának, valamint partnerségének lényeges alkotóelemeit, irányadónak tekintendő elveit és szempontjait.

A II. cím (4-7 cikk) taglalja a politikai párbeszéd kereteit. Kitér a politikai párbeszéd kialakítandó, többek között miniszteri szintű, parlamenti, diplomáciai stb. formáira.

A III. cím (8-18. cikk): Áruforgalom. Az áruk és szolgáltatások behozataláról, kiviteléről, vámkezeléséről, fizetési módjáról, értékestéséről, a legnagyobb kedvezmény elvének kölcsönös biztosításáról, a vonatkozó szabályok és előírások alkalmazásáról, a kishatárforgalom megkönnyítéséről, továbbá a nukleáris anyagok esetleges kereskedelmének szabályairól szól.

A IV. cím (19-42. cikk) Az üzleti vállalkozásokat és a befektetést érintő rendelkezések. 1. Fejezet: munkaügyi feltételek. A 19-22. cikk a kölcsönös munkavállalási feltételeket szabályozza. A 22. cikk értelmében az együttműködési tanácsnak kell ajánlásokat tenni a 19., a 20. és 21. cikk végrehajtására. 2. Fejezet: a társaságok letelepedését és működését érintő feltételek, illetve a társaságok létrehozásával és működtetésével kapcsolatos fogalmak a 23-29. Cikkben kerülnek meghatározásra. 3. Fejezet: határokon átnyúló szolgáltatásnyújtás a közösség és a kazah köztársaság között. Ennek a fejezetnek a 30-33. cikke a felek közötti szárazföldi, tengeri-folyami szállítási/szállítmányozási szolgáltatások nyújtását szabályozza. IV. Fejezet: általános rendelkezések. A fejezethez tartozó 34-40. cikk a kazah társaságok közösségi leányvállalatainál vagy fióktelepeinél, a közösségi társaságok kazah leányvállalatainál vagy fióktelepeinél, a kazah társaságoknál vagy kazah társaságok közösségi leányvállalatainál vagy fióktelepeinél alkalmazandó, illetve foglalkoztatandó személyekre/munkavállalókra vonatkozó feltételekről, jogszabályokról, ideiglenes munkaszerződésekről szól. V. Fejezet. Folyó fizetések és tőke a 41. cikk a közösségben és a kazah köztársaságban honos személyek közötti, az áruforgalommal, valamint a szolgáltatások és személyek mozgásával összefüggő, a megállapodás rendelkezéseivel összhangban teljesítendő folyó fizetésekről rendelkezik. VI. Fejezet. A szellemi, ipari és kereskedelmi tulajdon oltalma. Erről szól a 42. cikk.

Az V. cím (43. cikk) a Jogalkotási együttműködés szabályait rendezi.

A VI. cím (44-70. cikk) Gazdasági együttműködés. A 44. cikk a gazdasági, a 45. cikk az ipari, a 46. cikk a beruházás-fejlesztés és beruházás-védelem, a 47.cikk a közbeszerzés kérdéséről, a 48. cikk a szabványok és megfelelőség-értékelése terén folytatandó együttműködésről rendelkezik. A 49. cikk a bányászati és nyersanyag-együttműködésről, az 50. cikk a műszaki-tudományos együttműködésről, az 51. cikk az oktatási és szakképzési, az 52. cikk a mezőgazdasági és az agráripari együttműködésről, az 53. cikk az energetikai együttműködésről és energiapolitikáról, az 54. cikk a környezetvédelmi, katasztrófavédelmi és vonatkozó jogalkotási, az 55. cikk a közlekedési, közúti, vasúti, légi, vízi közlekedési/szállítási együttműködésről, ezen belül a kombinált szállítások támogatásáról és fejlesztéséről, valamint a közös kutatások és fejlesztések támogatásáról, a privatizációs programokban való részvételről szól. Az 56. cikk szerint a felek szem előtt tartva a közösség, annak tagállamai és az európai űrügynökség hatásköreit, indokolt esetben elősegítik a hosszú távú együttműködést a polgári űrkutatás, a fejlesztés és a kereskedelmi alkalmazások területén. Különös figyelmet fordítanak az űrtevékenységeik egymást kiegészítő jellegét teljes mértékben kihasználó kezdeményezésekre. Az 57. cikk a postai szolgáltatások és távközlés terén megvalósítandó együttműködésről, az 58. cikk a banki-pénzügyi szolgáltatási együttműködésről, az 59. cikk a pénzmosás elleni fellépésről, a 60. cikk a területfejlesztési, a területrendezési együttműködésről rendelkezik. A szociális együttműködést a 61. cikk, az idegenforgalmi együttműködést a 62. cikk szabályozza. A 63. cikk a kis- és középvállalkozásokra, a 64. cikk az információs és kommunikációs együttműködésre, az információkezelés korszerű módszereinek kifejlesztésére, a hatékony kölcsönös információcsere megvalósítására vonatkozik. Elsőbbséget kapnak azok a programok, amelyeknek az a célja, hogy alapvető tájékoztatással lássák el az általános közvéleményt a közösségről és a kazah köztársaságról, beleértve, ha lehetséges, az adatbázisokhoz való hozzáférést, a szellemi tulajdonjogok teljes tiszteletben tartása mellett. A 65. cikk a fogyasztóvédelmi szoros együttműködés kialakításáról szól, amelynek az a célja, hogy elérjék a fogyasztóvédelmi rendszereik közötti összeegyeztethetőséget. A 66. cikk a vámügyi együttműködésről rendelkezik. Célja a kazah vámrendszernek a közösségi vámrendszerhez való közelítése. A 67. cikk a statisztikai együttműködés céljait és elemeit határozza meg, a 68. cikk a közgazdaságtudományi együttműködés ösztönzését és felgyorsítását szorgalmazza, a 69. cikk a kábítószer-csempészet elleni közös fellépésről, együttműködésről, konzultációkról, a 70. cikk az illegális tevékenységek megelőzése terén folytatandó együttműködésről, szól.

A VII. cím (71. cikk) Kulturális együttműködés a 71. Cikk a felek kulturális együttműködéséről rendelkezik.

A VIII. cím (72-75. cikk) a felek közötti Gazdasági együttműködés kérdéseit rendezi. A cikkek a kazah gazdasági transzformációhoz nyújtandó ideiglenes pénzügyi támogatásról, vonatkozó programok működtetéséről, továbbá a tagállamoktól, más országoktól és nemzetközi szervezetektől, például a nemzetközi újjáépítési és fejlesztési banktól, valamint az európai újjáépítési és fejlesztési banktól származó hozzájárulások lehetőségéről szólnak.

A IX. cím (76-100. cikk) tartalmazza az Intézményi, általános és záró rendelkezéseket. A megállapodás érvényesítésével kapcsolatosan többek között arról rendelkezik, hogy a megállapodással együttműködési tanács jön létre, amely felügyeli a megállapodás végrehajtását. Az együttműködési tanács miniszteri szinten ül össze évente egy alkalommal. Az együttműködési tanács eljárási szabályzatában meghatározza az együttműködési bizottság feladatait, amelyek magukban foglalják az együttműködési tanács üléseinek előkészítését és a bizottság működésének módját. A megállapodást egyrészről azokon a területeken kell alkalmazni, amelyeken az európai közösséget, az európai szén- és acélközösséget, valamint az európai atomenergia-közösséget létrehozó szerződések alkalmazandóak, az azokban a szerződésekben meghatározott feltételekkel, másrészről a kazah köztársaság területén. A megállapodás letéteményese az európai unió tanácsának főtitkára. A megállapodást a felek saját eljárásaiknak megfelelően hagyják jóvá. A megállapodás az azt a napot követő második hónap első napján lép hatályba, amelyen a felek értesítik az európai unió tanácsának főtitkárát az első bekezdésben említett eljárások befejezéséről. Hatálybalépésétől, a kazah köztársaság és a közösség közötti kapcsolatok tekintetében, e megállapodás lép az európai gazdasági közösség, az európai atomenergia-közösség és a szovjetunió között Brüsszelben, 1989. december 18-án aláírt, a kereskedelemről, valamint a gazdasági és kereskedelmi együttműködésről szóló megállapodás helyébe. A megállapodás az első alkalommal 10 évre jött létre, időbeli hatálya évről évre automatikusan meghosszabbodik, kivéve, ha az egyik fél a lejárat előtt hat hónappal írásban értesíti a másik felet a megállapodás felmondásáról.

A Megállapodáshoz kapcsolódik a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 15 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazásában illetékes közigazgatási hatóságoknak a jegyzőkönyvben meghatározott vámügyi segítségnyújtást kell alkalmazniuk. A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtás korlátait, megjelölve a jogsegélynyújtási kötelezettség alóli kivételeket.

A 14. cikk rendelkezik arról, hogy a felek a jegyzőkönyv alkalmazásával egyrészről a Kazah Köztársaság központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 15. cikk szerint a jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és a Kazah Köztársaság között került vagy kerülhet megkötésre. A Kazah Köztársaság és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött a Kazah Köztársasággal, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint a Kazah Köztársaság között létrejött partnerségi és együttműködési megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. Az 1. Jegyzőkönyvet Kazahsztán, valamint a tagállamok nevében az Európai Unió Tanácsának képviselői 2004. április 30-án írták alá, az 2006. június 1-től alkalmazandó. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv kihirdetése is.

Az 1. Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Partnerségi és Együttműködési megállapodás részes feleivé válnak.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

A 3. cikk kimondja, hogy a Jegyzőkönyv a Megállapodás szerves részét képezi, a 4. cikk pedig a lefolytatandó belső eljárásról rendelkezik. Az 5. cikk a hatályba lépést kérdését rendezi, míg a 7. cikk a nyelvi változatokról szól.

A 2. Jegyzőkönyvet 2008. szeptember 16-án írták alá. Ez a Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária az euro-mediterrán megállapodás részes feleivé válnak.

A 2. cikk kimondja, hogy a Jegyzőkönyv a Megállapodás szerves részét képezi, a 3. cikk pedig a lefolytatandó belső eljárásról rendelkezik. Az 4. cikk a hatályba lépést kérdését rendezi, melynek megfelelően a 2. Jegyzőkönyvet 2007. január 1-jétől ideiglenesen alkalmazni kell, míg a 6. cikk a nyelvi változatokról szól.

A 7. §-hoz

Tekintve, hogy a 2. Jegyzőkönyv még nem lépett hatályba, így ennek hatályba lépését megfelelően rendezni kell. A 2. Jegyzőkönyvet ideiglenesen kell alkalmazni a hatályba lépésig.

A 8. §-hoz

Mivel a Megállapodás, illetve az 1. Jegyzőkönyv már hatályban vannak, így annak csak kihirdetése szükséges. Ennek megfelelően a 8. § alapján a törvény megfelelő paragrafusai a kihirdetést követő napon hatályba lépnek. Ugyanakkor ahhoz, hogy a 2. jegyzőkönyvet ideiglenesen alkalmazni lehessen, szükséges annak szövegét tartalmazó 5. és 6. §-ok belső jogi szempontból való hatályba léptetése.