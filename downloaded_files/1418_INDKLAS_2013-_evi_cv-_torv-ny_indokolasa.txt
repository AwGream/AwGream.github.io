2013. évi CV. törvény indokolása

egyrészről az Európai Unió és tagállami, másrészről a Vietnami Szocialista Köztársaság közötti partnerségi és együttműködési Keretmegállapodás kihirdetéséről

-----STARTING---POINT---ALTALANOS---

Általános indokolás

2007 májusában a Tanács felhatalmazta a Bizottságot arra, hogy a Thaifölddel, Indonéziával, Szingapúrral, a Fülöp-szigetekkel, Malajziával és Brunei-jel való tárgyalások folytatásáról szóló 2004. novemberi felhatalmazás alapján partnerségi és együttműködési keretmegállapodásról tárgyaljon Vietnammal. A Vietnammal folytatott tárgyalások 2007 novemberében Hanoiban kezdődtek. Miután a Coreper jóváhagyta a tárgyalások eredményeit, 2010. október 4-én Brüsszelben mindkét fél parafálta a partnerségi és együttműködési megállapodást, melyet az Európai Unió és Vietnam 2012. június 27-én írt alá, Brüsszelben.

Az Indonéziával és a Fülöp-szigetekkel kötött megállapodást követően a Vietnammal kötendő partnerségi és együttműködési megállapodás a harmadik olyan megállapodás az elmúlt évek során, amelyet ASEAN-országgal köt az Európai Unió és tagállamai. A megállapodás az Európai Közösség és Vietnam közötti 1995. évi megállapodás hatályos jogi keretének, valamint az Európai Gazdasági Közösség és a Délkelet-ázsiai Nemzetek Szövetségének tagországai között létrejött 1980. évi, Vietnamra 1999-ben kiterjesztett együttműködési megállapodásnak a helyébe lép.

A Vietnammal kötendő megállapodás az Európai Unió délkelet-ázsiai fokozott politikai és gazdasági szerepvállalása tekintetében további előrelépésnek minősül. A megállapodás tartalmazza az emberi jogokra, a Nemzetközi Büntetőbíróságra, a tömegpusztító fegyverekre, a kézi- és könnyűfegyverekre és a terrorizmus elleni küzdelemre vonatkozó uniós standard politikai záradékokat, továbbá végrehajtja az adózással és a migrációval kapcsolatos uniós szakpolitikákat. A partnerségi és együttműködési megállapodás alapot nyújt az EU és tagállamai Vietnammal folytatott hatékonyabb együttműködésére fejlesztési, kereskedelmi, gazdasági és igazságügyi területen. Olyan területeket ölel fel, mint az egészségügy, a környezetvédelem, az éghajlatváltozás, az energiaügy, az oktatás és a kultúra, a munkaügy, a foglalkoztatási és szociális kérdések, a tudomány és technológia, valamint a közlekedésügy. Kiterjed továbbá a jogi együttműködésre, a pénzmosásra és a terrorizmus finanszírozására, a szervezett bűnözésre és a korrupcióra. Vietnam esetében különös érdekkel bíró területeket is lefed, így például az emberi jogokkal és a jogállamisággal, valamint a háborúból visszamaradt robbanószerkezetekkel és a természeti katasztrófák megelőzésével kapcsolatban folytatott együttműködés.

Végül a partnerségi és együttműködési megállapodás megkötése elősegíti egy szabadkereskedelmi megállapodás kezdeményezését és megkötését Vietnammal az EU azon célkitűzésének megfelelően, hogy megteremtse az Unió és az ASEAN-országok közötti kapcsolatok átfogó gazdasági és politikai keretét.

A törvény célja az „egyrészről az Európai Unió és tagállamai, másrészről a Vietnami Szocialista Köztársaság közötti partnerségi és együttműködési keretmegállapodás” (továbbiakban: Keretmegállapodás) szövegének kihirdetése.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, valamint (3) bekezdésére és 9. §-ára figyelemmel, a Keretmegállapodás kötelező hatályának elismerésére az Országgyűlés ad felhatalmazást törvényben.

A 2. §-hoz

A Keretmegállapodást - szövege végleges megállapítását követően - a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás 8 címből és 65 cikkből áll.

A Megállapodás I. Címe (1-4. cikkek) lefekteti az együttműködés elveit és megerősíti a feleknek az emberi jogok és az ENSZ Alapokmányában lefektetett elvek tiszteletben tartására vonatkozó elkötelezettségét. A felek megerősítik, hogy a legszélesebb területen készek a kapcsolatépítés erősítésére, beleértve az emberi jogi, gazdaságpolitikai, pénzügyi, valamint bel- és igazságügyi kérdéseket. A fejezet külön cikkben foglalkozik a regionális és nemzetközi szervezetekben folytatott együttműködéssel.

A II. Cím (5-7. cikk) meghatározza a fejlesztési együttműködés alapelveit, fő céljait és formáit. Hangsúlyozza, hogy a fejlesztési együttműködés célkitűzése a Millenniumi fejlesztési Célok megvalósítása, a szegénység felszámolása, a fenntartható fejlődés biztosítása. A felek elősegítik a gazdasági és társadalmi fejlődést, az intézményi reformot és közösen küzdenek az éghajlatváltozás következményeinek felszámolásáért.

A III. Cím (8-11. cikk) a non-proliferációra, az illegális fegyverkereskedelem elleni küzdelemre, a terrorizmus elleni küzdelemre és a jogi együttműködésre vonatkozó rendelkezéseket tartalmazza. A felek megerősítik elhatározásukat, hogy fellépnek a tömegpusztító fegyverek elterjedése ellen és csatlakoznak a vonatkozó nemzetközi egyezményekhez, minden rendelkezésükre álló eszközzel megakadályozzák a könnyű lőfegyverek törvénytelen gyártását és kereskedelmét, az ENSZ vonatkozó határozatai alapján közösen küzdenek a nemzetközi terrorizmus ellen, s e célból információcserét folytatnak, valamint erősítik a rendvédelmi szerveik közötti együttműködést. A 11. cikk külön kitér a Nemzetközi Büntetőbíróság szerepére és jelentőségére.

A IV. Cím (12-22. cikk) a kereskedelemre és a beruházásra vonatkozó rendelkezéseket tartalmaz. A szerződő felek vállalják, hogy kölcsönösen elősegítik egymás termékeinek piacra jutását és fokozatosan lebontják a kereskedelmi akadályokat. A 14. cikk az állat- és növény-egészségügyi együttműködéssel, a 16. cikk a vámszervek kapcsolatával foglalkozik. Külön cikk taglalja a befektetések ösztönzését, a szolgáltatásokról folytatott párbeszédet, és a szerzői jogok védelmét.

Az V. Cím (23-26. cikk) meghatározza az igazságügyi téren folytatott együttműködés alapelveit és területeit. A felek szoros együttműködést kívánnak kialakítani a szervezett bűnözés, a pénzmosás, az illegális kábítószer-kereskedelem elleni küzdelemben, ugyanakkor kiemelt figyelmet fordítanak a személyes adatok védelmére.

A VI. Cím (27-51. cikk) a társadalmi és a többi területen folytatott együttműködésre vonatkozik. A cím egyes cikkei azokra a területekre vonatkoznak, amelyek fejlesztését a felek szorosabb együttműködés megvalósításával segítik elő. Ezek, többek között, az oktatás, az egészségügy, a környezetvédelem, az éghajlatváltozás, a mezőgazdaság, a közigazgatás korszerűsítése, a kultúra, a tudomány és technika, a közlekedés, az energiapolitika, a turizmus, a kis- és középvállalkozások, a pénzügyi szolgáltatások, a katasztrófa elhárítás, valamint a statisztika. Az EU szempontjából külön jelentősége van a 27. cikknek, amely a migráció, és a 35. cikknek, amely az emberi jogok területén irányozza elő a kapcsolatok erősítését.

A VII. Cím (52. cikk) az együttműködés intézményi kereteit fekteti le. A szerződő felek Vegyes Bizottság felállításáról állapodnak meg, amely a felek magas rangú képviselőiből áll, váltakozó helyszínnel legalább évente összeül, és áttekinti a Megállapodásban rögzítettek teljesítését. A Vegyes Bizottság speciális munkabizottságokat is létrehozhat a kapcsolatépítés elősegítésére.

A VIII. Cím (53-65. cikk) az általános és záró rendelkezéseket tartalmazza. A szerződő felek megállapodnak, hogy biztosítani fogják a Megállapodás teljesítéséhez szükséges pénzügyi forrásokat, kölcsönös egyetértés esetén pedig a Megállapodás a jövőben módosítható és kiegészíthető.

A 4. §-hoz

Ez a törvény a kihirdetését követő napon lép hatályba. A Keretmegállapodás 63. cikk (1) bekezdése szerint a „megállapodás az azt követő hónap első napján lép hatályba, hogy az utolsó Fél értesíti a másikat az ehhez szükséges jogi eljárások befejezéséről”. Ennek oka, hogy a Keretmegállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Keretmegállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.