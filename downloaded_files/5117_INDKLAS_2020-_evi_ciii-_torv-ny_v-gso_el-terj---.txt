2020. évi CIII. törvény végső előterjesztői indokolása

a Magyar Köztársaság és a Pakisztáni Iszlám Köztársaság között a kettős adóztatás elkerülésére a jövedelemadók területén Islamabadban, 1992. február 24. napján aláírt Egyezmény módosításáról szóló Jegyzőkönyv kihirdetéséről

Általános indokolás

A Magyar Köztársaság és a Pakisztáni Iszlám Köztársaság között a kettős adóztatás elkerülésére a jövedelemadók területén Iszlámábádban, 1992. február 24. napján aláírt Egyezményt (a továbbiakban: Egyezmény) módosító Jegyzőkönyv (a továbbiakban: Jegyzőkönyv) célja az Egyezmény adóügyi információcserét rendező cikkének nemzetközi sztenderdeknek megfelelő aktualizálása. Az 1996-ban kihirdetett Egyezmény még nem tartalmazta a teljes körű információcsere lehetőségét. A Jegyzőkönyv szerinti módosítás ennek pótlására irányul.

Az Egyezmény megkötésének alapjául szolgáló OECD Modellegyezmény 2008. évi felülvizsgálata szerinti teljes körű információcsere lehetőségét biztosítja a Jegyzőkönyv szerinti módosítás. Az Egyezmény módosításával a szerződő felek illetékes hatóságai számára teljes körű információcserére nyújt lehetőséget. A teljes körű információcsere kizárja a belföldi érdek hiányára hivatkozást, valamint a banktitok és a tulajdonosi érdekeltségre vonatkozó információ kiadását is kötelezővé teszi.

A Jegyzőkönyv tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezményt módosító Jegyzőkönyv tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

A törvény tervezetéhez tartozó indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Részletes indokolás

A Pakisztáni Iszlám Köztársasággal elfogadásra kerülő kettős adóztatás elkerüléséről szóló Egyezményt módosító

Jegyzőkönyv az OECD Modellegyezmény szabályait követi és megfelel a magyar szerződéskötési gyakorlatnak.

Az 1-2. §-hoz

A törvényjavaslat 1. és 2. §-ai tartalmazzák az Országgyűlés felhatalmazását a Jegyzőkönyv kötelező hatályának elismerésére, valamint rendelkezik annak kihirdetéséről.

A 3. §-hoz és a mellékletekhez

A törvényjavaslat 3. §-a és a mellékletek tartalmazzák a Jegyzőkönyv hiteles magyar és angol nyelvű szövegét. A Jegyzőkönyv főbb rendelkezései a következők.

1. Cikk: Módosítja az Egyezmény információcserére vonatkozó cikkét, azt teljesen új szöveggel helyettesíti.

A módosított Cikk az adóügyi információcsere esetében kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

2. Cikk: A hatálybalépésről szóló Cikk meghatározza, hogy az információcsere az adóévekhez vagy üzleti évekhez kapcsolódó információk tekintetében a Jegyzőkönyv hatálybalépésének évét követő első naptári év január 1-jén vagy azután kezdődő időszakra alkalmazhatók. A Jegyzőkönyv felmondásával kapcsolatosan arról rendelkezik, hogy azt azon a napon kell „felmondottnak” tekinteni, amely napon a Jegyzőkönyvvel módosított Egyezmény felmondottnak minősül.

A 4. §-hoz

E § a törvény hatálybalépéséről rendelkezik.

Az 5. §-hoz

E § a törvény végrehajtásáért felelős minisztert nevezi meg.

A 6. §-hoz

Az Egyezménynek a Jegyzőkönyvvel egységes szerkezetben való közzétételről rendelkezik, amely a jogalkotók számára megkönnyíti az Egyezmény egységes kezelését.