2010. évi CLXXIV. törvény indokolása

a köztisztviselők jogállásáról szóló 1992. évi XXIII. törvény módosításáról

-----STARTING---POINT---ALTALANOS--- 

A közszolgálat valós szolgálattá tételének igényéből indult ki az a folyamat, melynek eredménye az államigazgatásban már megjelent. A jogviszony munkáltató általi megszüntetésének egyszerűsítése lehetőséget nyújt a minőségi szakembergárda kialakítására és a köz szolgálatában végzett munka színvonalának emelésére.

Ennek a célnak nem csak az államigazgatásban, hanem a közigazgatásban is meg kell valósulnia.

Szükséges az önkormányzati képviselő-testületek hivatalában is megteremteni a munkáltató általi, indokolás nélküli, rövid felmentési idővel történő felmentés lehetőségét.

-----STARTING---POINT---RESZLETES---

Az 1-5. §-hoz

A felmentés szabályai megegyeznek a kormánytisztviselőkre vonatkozó szabályokkal, így egységesen a köztisztviselő és a kormánytisztviselő indokolás nélkül két hónap felmentési idő mellett eltávolítható. A tartalékállományba helyezés szabályai szintén megegyeznek a két típusú közszolgálati jogviszonyban.

A 6-7. §-hoz

A köztisztviselői illetményrendszer alapján az illetmények emelkedése nem a jobb munkavégzéshez, hanem a jogviszonyban eltöltött évek számához kapcsolódik. A jogszabály szűk körben ad csak felhatalmazást a differenciált - munkavégzés minőségétől függő - illetmény megállapítására. A munkáltatónak lehetősége van az illetmény +50, -20%-kal történő eltérítésére vagy az éves költségvetésben megállapított létszám 20%-áig ennél nagyobb mértékű pozitív irányú eltérítésre.

E korlátozásoknak köszönhetően egyrészt a magasan kvalifikált munkaerő számára nem jelent perspektívát a közigazgatás, másrészt a közigazgatásból a versenyszférába nagy arányú az elvándorlás.

A közigazgatás hatékonyságát növelné - ugyan a versenyszférával még mindig nem versenyképesen - a magasabb illetmény szélesebb körben történő megállapításának lehetősége. Erre figyelemmel szükséges, hogy a hivatali szervezet vezetője által indokoltnak látott esetekben sor kerülhessen személyi illetmény megállapítására, tekintet nélkül a magas színvonalú munkát végző közszolgálati dolgozók költségvetésben meghatározott létszámhoz való arányára.

A 8. §-hoz

Az önkormányzatoknak az Alkotmányban, és a helyi önkormányzatokról szóló 1990. évi LXV. törvényben biztosított joga a szervezetalakítás szabadsága. Ezt a jogot határolja be az 1992. évi XXIII. törvény (a továbbiakban: Ktv.) azon rendelkezése, mely megszabja a polgármesteri hivataloknál a vezetői szintek számát.

A korlátozást indokolja, hogy a kislétszámú polgármesteri hivatalok ne hozzanak létre indokolatlanul sok vezetői szintet. Azonban a 10 000 fő feletti lakosú településeken, valamint a körzetközponti feladatot ellátó önkormányzatoknál, megyei jogú városi önkormányzatoknál, megyei önkormányzatoknál, fővárosi kerületi, fővárosi önkormányzatnál a város lakosságszámából, a szélesebb feladat- és hatáskörből adódóan lényegesen több feladatot látnak el, mely csak nagyobb létszámmal oldható meg.

A munkavégzés hatékonyságát növeli, ha hivatal tagozódása lehetővé teszi az egyes területek fokozott vezetői ellenőrzését. Ez több vezetői szinttel érhető el.

A 9. §-hoz

A mögöttes jogszabályként alkalmazandó Mt. értelemszerű módosítását tartalmazza a rendelkezés.

A 10. §-hoz

Technikai módosítás.

-----STARTING---POINT---VEGE---

A 11. §-hoz

A törvény 2011. január 1-jén lép hatályba.

A 12. §-hoz

Technikai módosítás.