1994. évi LXXIII. törvény indokolása

a Magyar Köztársaság Alkotmányáról szóló, többször módosított 1949. évi XX. törvény módosításáról

INDOKOLÁS

A személyes adatok védelméről és a közérdekű adatok nyilvánosságáról szóló 1992. évi LXIII. törvény elfogadásával az Országgyűlés létrehozta az "adatvédelmi" biztos jogintézményét, azonban ennek az ún. külön biztosnak a megválasztásáról az Alkotmány 19. §-a (2) bekezdésének k) pontja jelenleg nem szól. A javasolt módosítás ugyanakkor tekintettel van arra is, hogy az Alkotmányt akkor se kelljen módosítani, ha a későbbiekben esetleg újabb ún. külön biztosok megválasztására kerülne sor. (1. § (1) bek.)

A széles konszenzussal elfogadott, a nemzeti és etnikai kisebbségek jogairól szóló 1993. évi LXXVII. törvény 20. §-ának (2) bekezdése a nemzeti és etnikai kisebbségi jogok országgyűlési biztosát egyszemélyi biztosként szabályozza. A törvény említett rendelkezése azonban még nem léphetett hatályba, mert az nem áll összhangban a hatályos Alkotmánnyal, utóbbi ugyanis úgy rendelkezik, hogy a nemzeti és etnikai kisebbségi jogok országgyűlési biztosának jogkörét testület gyakorolja. Az egyszemélyi biztos jogintézményének bevezetése szükségessé teszi az Alkotmány 32/B. §-a (5) bekezdésének hatályon kívül helyezését. (1. § (2) bek.)