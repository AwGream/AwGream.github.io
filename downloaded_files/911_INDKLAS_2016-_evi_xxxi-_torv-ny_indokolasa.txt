2016. évi XXXI. törvény indokolása

a Magyar Nemzeti Bankról szóló 2013. évi CXXXIX. törvény módosításáról

-----STARTING---POINT---ALTALANOS--- 

A módosítás bővíti a közigazgatási hatósági eljárás és szolgáltatás általános szabályairól szóló 2004. évi CXL. törvénytől (a továbbiakban: Ket.) való eltérés lehetőségét, így az MNB hatósági eljárásainak összetettségére tekintettel biztosítja a sommás eljárás szabályainak mellőzését, az eljárás felfüggesztésének és az összetett ügyekben a határidő hosszabbítás lehetőségét.

A módosítás az MNB által a 162. § (2) és a 165. § (2) bekezdése alapján létrehozott, tulajdonolt gazdasági társaság és alapítvány által kezelt adatok megismerésére vonatkozóan részletes szabályokat állapít meg annak érdekében, hogy az MNB saját maga által kezelt adatokra vonatkozó, e törvényben foglalt speciális szabályokkal való összhangot megteremtse, és egyértelművé tegye, hogy azokat az információs önrendelkezési jogról és az információszabadságról szóló 2011. évi CXII. törvénynek (a továbbiakban: Infotv.) megfelelően, és az Alaptörvényben foglalt közérdekű adatok megismeréséhez és terjesztéséhez fűződő alapjog tiszteletben tartásával kell alkalmazni.

-----STARTING---POINT---RESZLETES---

Az 1. §-hoz

A pénzügyi közvetítőrendszer zavartalan, átlátható és hatékony működésének biztosítása, a pénzügyi közvetítőrendszer részét képező személyek és szervezetek prudens működésének elősegítése az MNBtv.-ben meghatározott feladatok közé tartozik [4. § (9) bekezdés], amit gyengítene az, ha formai okokból, a hatóság hallgatása vagy az ügyfél nem megfelelő eljárása, hiánypótlása miatt lehetőség lenne engedély megszerzésére. A 2015. júliusban hatályba lépett MNBtv. módosítások éppen ellenkező célból születtek, a Ket. módosítás ezeket gyengíti. A Ket. módosítása továbbá a jogalkotó feltételezhető szándéka szerint a kisebb jelentőségű általános közigazgatási ügyekben alkalmazható, de az MNB speciális eljárásaiban nem, mivel így az MNB nem tudja betölteni az MNBtv.-ben számára delegált feladatokat.

Az MNB eljárásaiban - annak specialitásai miatt - nem lehet cél a függő hatályú döntés általános közigazgatási eljárásban irányadó jogkövetkezményeinek alkalmazása, azok közül pedig különösen nem az, amely értelmében a kérelmezőt a kérelmezett jog gyakorlása megilleti, vagyis az engedélyt megadottnak kell tekinteni, mivel az eljárás még nem zárult le, a tényállás még nem felderített, az engedélyezési feltételek még nem igazoltak stb. Ez ugyanis gyakorlatilag azt jelentené, hogy pl. egy bank vezető állású személye anélkül lehetne megválasztottnak tekinthető, hogy a bank a hiánypótlási felhívásban foglaltakat - és így az engedélyezési feltételeket - teljesítette volna.

A pénzügyi közvetítőrendszer stabilitása elsőrendű érdek, ezért a közérdek magas szintjét érinti az MNB eljárásainak biztonsága és megfelelősége. Az MNB kapuőri szerepéből adódóan, eljárásainak komplex és speciális jellege miatt a tényállás tisztázása 8 nap alatt nem lehetséges.

Az MNB által alkalmazott ágazati törvények a hatóság hallgatása jogintézményt speciális esetekben használják, ez ellentmond a Ket.-ben bevezetett hatóság hallgatása jogintézmény általános jellegének és ellehetetleníti e speciális jogintézmény célját.

Az MNB hatósági eljárásainak komplexitása szükségessé teszi, hogy a hiánypótlás teljesítésére az ügyfél negyvenöt napnál hosszabb határidőben tehessen eleget.

2016. január 1. napjától az eljárás felfüggesztése csak akkor lehetséges, ha azt törvény kifejezetten lehetővé teszi. Tekintettel arra, hogy az MNBtv.-ben eddig azért nem szerepelt a felfüggesztés intézménye, mert a Ket., mint általános eljárási törvény azt lehetővé tette, így 2016. január 1. napjától nincs lehetőség az MNB eljárásaiban a felfüggesztés alkalmazására.

Egyes esetekben a döntés meghozatala az MNB előtt folyamatban lévő másik eljárásban hozott döntéstől vagy más hatóság döntésétől függ, így szükséges erre az időszakra az eljárás felfüggesztése. A korábbiakhoz hasonlóan az eljárás felfüggesztésének lehetőségét az ügyfél kérelmére is lehetővé kell tenni akkor is, ha az eljárás felfüggesztésére hivatalból nincs lehetőség.

A 2. §-hoz

Kizárólag komplex, harminc napos ügyintézési határidő melletti engedélyezési eljárások esetén az MNB-nek az ügy érdemi elbírálása érdekében az eljárási határidő hosszabbítására volt szüksége, erre 2016. január 1. napját követően nincs lehetőség. Bizonyos esetekben olyan összetett tényállást kell tisztázni egyes érdemi engedélyezési döntés meghozatalához, mely 30 nap alatt nem lehetséges, így az ügy teljes felderítéséhez szükséges az ügyintézési határidő meghosszabbítása, amelyre jelenleg is lehetőséges ad a törvény hosszabb ügyintézési határidő mellett is. A módosítás által kizárólag a harminc napos ügyintézési határidő melletti engedélyezési eljárásokban az ügyintézési határidő meghosszabbítása sem lesz általános gyakorlat, arra csak indokolt esetben kerül sor, amelyről az ügyfél a hosszabbító végzésből értesül, hiszen az tartalmazza a határidő hosszabbítás indokait.

A 3. §-hoz

A vezető tisztségviselők és monetáris tanácstagok, valamint a felügyelőbizottság elnöke és tagjai díjazását a törvény szabályozza, ezzel eleget téve a pénzügyi függetlenség megteremtését célzó EU követelménynek. A szabályozás a díjazás mértékét közelíti a piaci vezetői bérekhez és megfeleltethető az állami tulajdonú pénzügyi szektor társágai vezető állású munkavállalóinak részére meghatározott javadalmazási keretnek.

A törvény az elnök MNB-től származó havi bérét határozza meg, majd a többi tisztviselő díjazása az elnök díjazása alapján kerül megállapításra, annak bizonyos, %-os értékében.

A 4. §-hoz

Az Alkotmánybíróság a 8/2016. (IV. 6.) AB határozatában rögzítette, hogy a közérdekű vagy közérdekből nyilvános adatok megismeréséhez való jogot - az adatfajták meghatározásával - törvény az Infotv. 27. § (2) bekezdésében felsorolt okok miatt korlátozhatja. „A MNB tv. 162. § új (4) bekezdése azonban nem tartalmazta, hogy az adatok nyilvánosság elől történő elzárásának mi az indoka és a jogalkotó nem határozta meg, hogy milyen érdekből van szükség az adatnyilvánosság korlátozására.” Így „bár nem kizárt, hogy az MNB gazdasági társaságai által kezelt egyes közérdekű adatok nyilvánosságának korlátozása alkotmányosan igazolható, ugyanakkor a törvénnyel bevezetett korlátozás szükségessége nem állapítható meg. A jogalkotó az AB határozatban foglaltaknak megfelelően hangsúlyozni kívánja, hogy a törvényi korlátozások csak az Infotv. rendelkezéseivel összhangban értelmezhetőek és alkalmazhatóak. Ezért ott, ahol az MNB tv. eltérő rendelkezést nem állapít meg, ugyanúgy alkalmazni kell.

AB határozattal összhangban pontosításra kerül az a rendelkezés: csak azon adat nem hozható nyilvánosságra, amely megismerése központi pénzügyi vagy devizapolitikai érdeket sértene. Az MNB többségi vagy kizárólagos tulajdonában álló gazdasági társaság vagy ezen gazdasági társaság által a tisztességtelen piaci magatartás és a versenykorlátozás tilalmáról szóló törvény szerint közvetlenül vagy közvetve irányított vállalkozás kezelhet olyan típusú adatokat, amelyek megkérdőjelezhetetlenül az üzleti titok körébe tartoznak. Ezek tekintetében a jogalkotó egy olyan szabályt alkotott, amely a jogalkalmazó számára támpontot nyújt annak mérlegelésében, hogy valamely közérdekből nyilvános adat megismeréséhez vagy az üzleti titok meg nem ismeréséhez fűződik-e nagyobb érdek (közérdekűségi teszt).

Az Alkotmánybíróság kimondta, hogy az információszabadság nem korlátozhatatlan alapjog, azonban „a közpénzzel gazdálkodó és közfeladatot ellátó MNB-alapítványok által kezelt adatok vonatkozásában a törvénnyel bevezetett korlátozás szükségessége jelen formájában nem támasztható alá”, ezért garanciális jellegű szabályként előírja, hogy az MNB által létrehozott alapítvány gazdálkodását az Állami Számvevőszék jogosult ellenőrizni.

Az 5. §-hoz

Az MNBtv. átmeneti rendelkezéseit módosító rendelkezés.

-----STARTING---POINT---VEGE---

A 6. §-hoz

Hatályba léptető rendelkezés.