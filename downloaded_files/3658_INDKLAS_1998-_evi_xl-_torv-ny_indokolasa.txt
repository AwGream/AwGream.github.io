1998. évi XL. törvény indokolása

a kincstári vagyonért való miniszteri felelősség rendjének megváltoztatásához szükséges törvénymódosításokról

-----STARTING---POINT---ALTALANOS--- 

A Kormány a privatizációs ügyek felügyeletével a Miniszterelnöki Hivatalt vezető minisztert bízta meg. Az összehangolt állami tulajdonpolitika érvényesítése szükségessé teszi, hogy az állami tulajdon funkció szerint elkülönült másik vagyoncsoportja, a kincstári vagyon tekintetében is egységes szemléletű tulajdonosi joggyakorlás valósuljon meg. A módosítás annak törvényi előfeltételét kívánja megteremteni, hogy a Kormány a Kincstári Vagyoni Igazgatóság feletti felügyeletre ugyancsak a Miniszterelnöki Hivatalt vezető minisztert jelölje ki. A „kincstári vagyonért felelő miniszter” fogalom bevezetésével ugyanakkor lehetőséget biztosít a mindenkori kormányok számára, hogy - törvénymódosítás kezdeményezése nélkül - a kormányzati szerkezetre vonatkozó elképzeléseiket megvalósíthassák.

-----STARTING---POINT---RESZLETES---

Az 1. §-hoz

Az (1) bekezdés tételesen felsorolja az Áht. azon jogszabályhelyeit, amelyekben a pénzügyminiszter eddigi hatáskörét a kincstári vagyonért felelős, a Kormány által kijelölésre kerülő miniszter veszi át.

A (2)-(4) bekezdések szerinti módosítások a koncessziós ügyekkel, illetve a társaságalapítással összefüggő hatásköröket rendezik.

A koncessziós szerződés tárgyát képező dolgokat, illetve vagyoni értékű jogot az Áht. 109/B. § a) és b) pontja a kincstári vagyon körébe utalja, ezek egy részével kapcsolatosan a KVI-nek semmilyen gyakorlati teendője nincs. (Pl. a légtér, a föld méhének kincsei, vagy a kizárólagos állami tevékenységek vagyoni értékelése és nyilvántartása lehetetlen.) Ezek használati jogának társaságba apportálása esetén azonban a társaságban az államot megillető részesedést már a KVI kezeli.

Ezért koncessziós ügyekben az Áht. 109/E. §-a szerinti PM-hatáskört is a kincstári vagyonért felelős miniszterhez kell telepíteni, a pénzügyminiszter egyetértési jogának fenntartásával.

A költségvetési szervek által történő társaságalapításhoz készpénzhozzájárulás esetén a pénzügyminiszter, vagyoni apport esetén a kincstári vagyonért felelős miniszter hozzájárulása szükséges.

A (4) bekezdés utolsó mondatának az Áht.-ba beemelésével a Magyar Köztársaság 1998. évi költségvetéséről szóló 1997. évi CXLVI. törvény 52. §-a hatályon kívül helyezhető.

A 2. §-hoz

A kincstári vagyon tulajdonosi jogainak gyakorlásával szorosan összefügg a Magyar Állam jogi személynek - mint a vagyoni jogviszonyok alanyának - az általános képviselete.

1998. június 16-ig a Ptk. kimondta, hogy „az államot a polgári jogviszonyokban - ha törvény ettől eltérően nem rendelkezik - a pénzügyminiszter képviseli; ezt a jogkörét más állami szerv útján is gyakorolhatja, vagy más állami szervre ruházhatja át”. Az említett időpontban ez a rendelkezés - jogalkotási hiba következtében, nem szándékoltan - kikerült a Ptk-ból és jelenleg a jogrendszerünkből hiányzik. Az Áht. javasolt módosítása kapcsán ezért gondoskodni kell e hiányzó rendelkezés pótlásáról, a tételes jogba való visszahelyezéséről.

-----STARTING---POINT---VEGE---

A 3. §-hoz

A hatályba léptető rendelkezés visszamenőleges hatállyal legalizálja a pénzügyminiszter eljárását a polgári jogviszonyokban, ezáltal a korábbi jogalkotási hiba orvosolható.