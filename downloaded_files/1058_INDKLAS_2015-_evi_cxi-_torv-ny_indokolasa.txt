2015. évi CXI. törvény indokolása

az anyakönyvi eljárásról szóló 2010. évi I. törvény és a közfoglalkoztatással összefüggő egyes törvények módosításáról

-----STARTING---POINT---ALTALANOS--- 

2014. július 1-jével a manuális, papír alapú anyakönyvezést hatékonyabb és gazdaságosabb elektronikus anyakönyvi rendszer váltotta fel. Az új rendszer alapjaiban változtatta meg az anyakönyvi eljárás eddigi szabályait. A bevezetés óta eltelt több mint fél év gyakorlati tapasztalatai szükségessé tették az anyakönyvi eljárásról szóló 2010. évi I. törvény (a továbbiakban: At.) néhány rendelkezésének pontosítását, kiegészítését. A törvény - az elektronikus anyakönyv bevezetése óta eltelt időszak tapasztalatainak megfelelően - az „Értelmező rendelkezések” között bővíti az anyakönyvi igazgatásban használt fogalmak körét. A működés törvényessége érdekében részletesen rendelkezik az anyakönyvből törlésre jogosultak köréről, valamint az eljárás rendjéről. Pontosítja és kiegészíti az anyakönyvi igazgatásban közreműködő szervek és személyek hatáskörére és illetékességére vonatkozó szabályokat.

A Ptk. rendelkezéseivel való összhang megteremtése érdekében pontosításra kerültek a házasságkötés megtagadására vonatkozó rendelkezések.

A névviselésre vonatkozó rendelkezések hiányzó eljárási szabályokkal egészültek ki, többek között a határidők, csatolandó okiratok vonatkozásában.

A családi név korrekciójára irányuló eljárás célja az 1953-ban kialakult, családi névre vonatkozó irracionális szabályozásokból eredő hibák kiküszöbölése. A korábbi szabályozás több évtizedet ölelt át, így sok családi név torzult a rendelkezés hatására. A törvény e bevezetendő új rendelkezés vonatkozásában tartalmazza az illetékességi és részletes eljárási szabályokat.

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény (a továbbiakban: Kftv.) módosítása kibővíti a közfoglalkoztatási feladatellátás területét. Kiterjeszti a közfoglalkoztatási jogviszonynak minősülő jogviszonyok körét a közfoglalkoztatás keretében szervezett munkaerő-piaci szolgáltatásban való részvétellel. A módosítás rendezi a szabadság kiadásának jogszabályi feltételeit is, a fizetés nélküli szabadság maximális időtartamának 120 napra történő növelését, továbbá egyéb pontosító rendelkezéseket tartalmaz.

A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) módosítása a Kftv. módosítására tekintettel a rövid időtartamú munka fogalmát módosítja, valamint egyéb pontosító rendelkezéseket tartalmaz.

-----STARTING---POINT---RESZLETES---

Az 1. §-hoz

A jogalkalmazók jelzéseit figyelembe véve az „Értelmező rendelkezések” között bővül az anyakönyvi igazgatásban használt fogalmak köre.

A 2. §-hoz

Amikor egy anyakönyvi bejegyzés nem javítható vagy a házasság, bejegyzett élettársi kapcsolat nem jön létre, az ismeretlen holttest személyazonossága kiderül, vagy az apaságot nem a felvett apai elismerő nyilatkozat keletkezteti, a bejegyzést törölni kell. A törlésre vonatkozó törvényi szabályozás nem teljes körű, a törlésre vonatkozó szabályok egy része miniszteri rendeletben szerepel.

Az anyakönyvi bejegyzések törlését az azt teljesítő anyakönyvvezető végzi. A tapasztalatok alapján az ismeretlen holttestek anyakönyvezése azok speciális jellege miatt általában gondot okoz az anyakönyvvezetőknek és az anyakönyvezéshez a felettes szerv útmutatását kérik. Ennek megfelelően indokolt - az egyébként éves szinten nem jelentős számú ügyben - a hatáskört a fővárosi és megyei kormányhivatalokhoz telepíteni.

A 3-4. §-hoz

A rendelkezés pontosítja a hatásköri szabályokat.

Az 5. §-hoz

A családi név korrekciójára irányuló eljárás célja az 1953-ban kialakult, családi névre vonatkozó irracionális szabályozásokból eredő hibák kiküszöbölése. A korábbi szabályozás több évtizedet ölelt át, így sok családi név torzult a rendelkezés hatására. A törvény e bevezetendő új eljárás vonatkozásában tartalmazza az illetékességi és részletes eljárási szabályokat. Hogy minél gyorsabban és hatékonyabban kerüljön sor a családi nevek korrekciójára, nem indokolt az illetékesség korlátozása egy-egy anyakönyvvezetőre (pl. lakóhely szerinti anyakönyvvezetőre).

A 6. §-hoz

A törvény szerint a törlések vonatkozásában a több anyakönyvezető illetékességi területét is érintő esetekben a fővárosi és megyei kormányhivatalok rendelkeznek majd hatáskörrel, ezért a módosításban szükséges illetékességi szabály meghatározása azokra az esetekre is, amikor az egy személyre vonatkozó, törlendő adatokat több kormányhivatal illetékességi területén vagy a hazai anyakönyvezést végző hatóságnál is rögzítették.

A 7., 14-16., 18. ,24., 29., 32. és 38. §-hoz

Szövegpontosító rendelkezést tartalmaznak.

A 8. és 10. §-hoz

A Ptk. rendelkezéseivel való összhang megteremtése érdekében pontosításra kerültek a házasságkötés megtagadására vonatkozó rendelkezések.

A 9. és 11. §-hoz

A módosítások joghézagot pótolnak, eddig nem volt szabályozva, hogy kinek kell aláírni a házassági lapot, ha a házasságkötésnél polgármester is közreműködik.

A 12. §-hoz

A két- vagy többtagú családi nevet viselő személyek családi nevét az 1953. január 1-jét követő anyakönyvi események regisztrálásakor már kötelező kötőjellel anyakönyvezni.

A jogszabály egyrészről eltérő névhasználatot eredményezett családokon belül, továbbá a két- vagy többtagú családi nevet viselő személy, születési, házassági és halotti anyakönyvi bejegyzése sem tartalmazta egységes írásmóddal a családi nevet. (A születési bejegyzésben kötőjel nélkül, a többi bejegyzésben kötőjellel került anyakönyvezésre a családi név.)

A kötőjel bevezetését az indokolta, hogy az 1895-1952 között vezetett anyakönyvekben nem volt külön rovat a családi névnek. Figyelemmel arra, hogy több olyan utónév is létezett, amely közismert családi név is egyben, az anyakönyvi okiratok kiállításánál problémát okozott az érintett családi nevének megállapítása.

Ez a technikai probléma megoldódott már 1953-ban azzal, hogy új típusú anyakönyv került bevezetésre, amelyben külön rovat tartalmazta az érintett családi nevét. Ennek következtében az anyakönyvből egyértelműen megállapítható volt az érintett családi neve. Az elektronikus anyakönyvben a papíralapú anyakönyv rovatainak megfelelően külön cellába rögzítik az anyakönyvvezetők az érintett családi nevét.

A kötőjel eredeti funkciója - amely a családi név egyértelmű beazonosítását szolgálta - megszűnt, ezért indokolatlan a kötőjel kötelező viselésére irányuló szabályozás további fenntartása.

Az 1953. január 1-jét megelőzően született és kötőjel nélkül vagy kötőjellel összekapcsolt családi néven anyakönyvezett személyek és a leszármazóik lehetőséget kapnak arra, hogy a családi nevük korrekcióját kérelmezhessék.

A 13. és 17. §-hoz

Hiányzó eljárási szabályokat pótol.

A 19. §-hoz

Szövegpontosító rendelkezéseket és hiányzó eljárási szabályokat tartalmaz.

A megkülönböztető betűjel viselésének joga 1952-ben szűnt meg. Az 1982. évi 17. törvényerejű rendeletnek 2002. december 15-én hatályba lépett rendelkezései a betűjeles névalak ismételt viselését rendezte azzal, hogy azon személyek, akik 1953. január 1-jét megelőzően születtek és a saját születési bejegyzésük tartalmazta a betűjeles névalakot, megerősíthették az anyakönyvvezető előtt a betűjel viselését. Ugyancsak megerősíthették a betűjel viselését azon személyek is, akik már 1953 után születtek, azonban egyenesági felmenőjük születési anyakönyvi bejegyzése tartalmazta a betűjeles névalakot.

Ezen jogszabályi rendelkezés következtében az érintettek jogosulttá váltak arra, hogy a felmenők által viselt családi nevet eredeti írásmóddal viselhessék.

Az At.-ből a korábbi szabályozásnak megfelelő, a betűjel megerősítésére vonatkozó rendelkezések hiányoztak.

A 20. §-hoz

A családi név korrekciójára irányuló eljárás részletes szabályait tartalmazza, így a kérelem benyújtására, adatok igazolására vonatkozó szabályokat, valamint a korrekcióval érintett személy házastársának és leszármazóinak névviselésére vonatkozó rendelkezéseket.

A 21. §-hoz

Hiányzó illetékességi szabályt pótló rendelkezés.

A 22. §-hoz

A családi név korrekciójára irányuló rögzítési szabályokat tartalmazza.

A 23. §-hoz

Az ügyfelek és a jogalkalmazók által is nehezen értelmezhető rendelkezés újrafogalmazására került sor.

A 25. §-hoz

A közhitelesség megköveteli, hogy az egy személyre vonatkozó anyakönyvi eseményekben az adott személy adatai azonos módon szerepeljenek. Ennek céljából, amennyiben egy Magyarországon született és a magyar állampolgárságáról lemondott személynek a későbbiekben külföldi állampolgárként anyakönyvi eseménye történik (pl. házasságot köt), a nyilvántartás tartalmazni fogja a konkrét külföldi állampolgárságát is.

A családi név korrekciója nagykorú személy személyes adataiban történő változást is érinthet, amely okmánycserével jár, ez költségeket okozhat a nagykorú személynek. Ez indokolja azt, hogy nagykorú személy esetén csak az ő kérelmére kerüljön átvezetésre a családi név korrekciójával érintett személy adata.

A 26. §-hoz

A születési anyakönyvi kivonatnak adattartalma az érintett személy halálesete. A hatályos szabályok nem teszik lehetővé a külföldi állampolgár külföldön történt halálesetének feljegyzését. A rendelkezés ezt a hiányosságot pótolja.

A 27-28. és 30. §-hoz

A 2. §-ban szereplő, törléssel összefüggő hatásköri és illetékességi szabályt tartalmaz.

A 31. §-hoz

A Ptk. rendelkezéseivel való összhang megteremtése érdekében pontosításra és kiegészítésre kerültek az apai elismerő nyilatkozattal kapcsolatos szabályok.

A 33. §-hoz

A módosítás eredményeként a Központi Statisztikai Hivatal a statisztikáról szóló törvényben és annak végrehajtásáról szóló rendeletben meghatározott, a népmozgalmi adatszolgáltatás körébe tartozó adatokat a központi nyilvántartó szervtől elektronikus formában, térítésmentesen jogosult átvenni.

A 34. §-hoz

A központi nyilvántartó szerv a bíróság, ügyészség, nyomozó hatóság és nemzetbiztonsági szolgálatok meghatározott célú adatigénylése alapján történő adatszolgáltatásáról rendelkezik.

A 35. §-hoz

Tekintettel arra, hogy a levéltár felé történő adatszolgáltatás az elektronikus anyakönyvi rendszerből kerül összeállításra, célszerű, hogy az adatszolgáltatást ne az anyakönyvvezető, hanem a kormányhivatal teljesítse a kért formában.

A 36. §-hoz

Amennyiben egy, a személyiadat- és lakcímnyilvántartásban nem szereplő magyar állampolgár külföldön elhalálozik és a halálesete hazai anyakönyvezésre kerül, de a még érvényes úti okmánya nem került leadásra, a haláleset bekövetkeztéről jelenleg nem értesül az úti okmány nyilvántartás. Ez lehetőséget adhat a még érvényes úti okmánnyal történő visszaélésre. A rendelkezés ennek kiküszöbölését célzó új adatszolgáltatási kötelezettséget állapít meg.

A 37. §-hoz

Jogharmonizációs záradékot tartalmaz.

A 39. §-hoz

Szövegcserés szövegpontosító rendelkezéseket tartalmaz.

A 40. §-hoz

Hatályon kívül helyező rendelkezést tartalmaz.

A 41. §-hoz

A Kftv. módosítása kibővíti a közfoglalkoztatási jogviszonynak minősülő jogviszonyok körét a közfoglalkoztatás keretében szervezett munkaerő-piaci szolgáltatásban való részvétellel, amelynek időtartamára a közfoglalkoztatottnak közfoglalkoztatási bér jár.

A törvény a munkaerő-piaci szolgáltatásban való részvételt naptári évenként legfeljebb 3 nap időtartamra korlátozza, amelyhez a hatósági szerződést megkötő hatóság jóváhagyását is előírja. Az ezeken történő részvétel okozta jövedelem kiesés kiküszöbölésével tovább javíthatóak az egyébként gazdaságilag sérülékeny álláskeresői réteg elhelyezkedési esélyei.

Szövegpontosító rendelkezést tartalmaz. Az Flt. rendelkezései szerint az álláskereső aktív munkahelykereső tevékenysége és álláskeresőként való nyilvántartása többek között akkor szünetel, ha az álláskereső - az időtartamtól függetlenül - közfoglalkoztatásban vesz részt. Mivel ez alapján gyakorlatilag nem lehet álláskeresőnek tekinteni a közfoglalkoztatottat, ezért a Kftv.-ben meghatározott, a közfoglalkoztatási jogviszonyban történő foglalkoztatáshoz szükséges feltétel hiányozna. Az egységes jogértelmezés és jogalkalmazás érdekében szükséges ezért, a Kftv. e rendelkezésének pontosítása. A pontosítással egyértelművé válik, hogy azok is közfoglalkoztatottak lehetnek, akiknek az Flt. fenti rendelkezése alapján szünetel az álláskeresőként való nyilvántartása.

A 42. §-hoz

A módosítás pontosító rendelkezéseket tartalmaz arra vonatkozóan, hogy a közfoglalkoztató által fizetés nélküli szabadság engedélyezésének kötelezettsége alóli kivétel nem a közfoglalkoztatási jogviszony teljes tartamára, hanem a képzés idejére vonatkozik. Ugyanebből a logikából következően az e rendelkezés alóli kivétel kiegészül a munkaerő-piaci szolgáltatásban való részvétel idejével is. A módosítás a fizetés nélküli szabadság maximális időtartamát 90 napról 120 napra növeli, valamint az igénybevételhez szükséges nyilatkozat benyújtási határidejét a jelenlegi 5 napról 2 napra csökkenti.

Az egyszerűsített foglalkoztatás esetében a felek között nem minden esetben jön létre írásba foglalt munkaszerződés, ezért a közfoglalkoztatottak azt bemutatni sem tudják a közfoglalkoztatónak. A rendelkezés olyan, a közfoglalkoztatott által tett írásbeli nyilatkozat benyújtását írja elő, amelyben a közfoglalkoztatott nyilatkozik arról, hogy határozott idejű munkaviszony létesítése céljából kéri a fizetés nélküli szabadságot. Amennyiben vita alakul ki, hogy a közfoglalkoztatott valóban létesített-e munkaviszonyt, a munkaügyi szerv ellenőrzést folytat le.

A rendelkezés tartalmazza a szabadság kiadásának módját, feltételeit, további részletszabályait a közfoglalkoztatási jogviszonyban. A Kftv. háttérjogszabálya az Mt., így a szabadság kiadásának szabályai a közfoglalkoztatási jogviszony sajátosságainak megfelelően részben az Mt. rendelkezésein alapulnak. A szabadság kiadásának joga a közfoglalkoztatói jogkör része, azonban a szabadság kiadása előtt meg kell hallgatnia a közfoglalkoztatottat. A szabadság kiadásának jogához kapcsolódó közfoglalkoztatói kötelezettség ugyanakkor, hogy a közfoglalkoztatónak legalább 15 nappal előre közölnie kell a szabadság kiadásának időpontját és a szabadság mértékét a közfoglalkoztatottal, ellenkező esetben a szabadság csak a közfoglalkoztatott hozzájárulásával adható ki.

A közfoglalkoztatott szabadság kiadásával kapcsolatos kérései főszabály szerint a közfoglalkoztatót nem kötik. Ez alól kivételt jelent, hogy a közfoglalkoztatott is jogosult évente 7 munkanap szabadság kivételére az általa meghatározott időpontban. A közfoglalkoztatottnak erre vonatkozó igényét legalább 15 nappal a szabadság kezdete előtt be kell jelentenie.

A szabadság kiadása az esedékességének évében kötelező. A szabadság kiadása minden esetben a közfoglalkoztató kötelezettsége. A szabadság tárgyévet követő időszakban történő kiadására a törvény egy esetben, a közfoglalkoztatott oldalán felmerült ok miatt ki nem adható szabadság esetében ad lehetőséget, amely így az esedékességet követő évben is kiadható.

A törvény alapján, a naptári éven áthúzódó közfoglalkoztatási jogviszonyok esetében az esedékesség évében kell kiadottnak tekinteni a szabadságot, ha igénybevétele az esedékesség évében megkezdődik és a szabadság következő évben kiadott része nem haladja meg az 5 munkanapot.

A törvény tartalmazza a szabadság kiadásának módját is. A főszabály szerint a szabadságot a munkaidő-beosztás szerinti munkanapokra kell kiadni, azaz a közfoglalkoztatottra irányadó beosztást kell alapul venni. Amennyiben nincs munkaidő-beosztás, a szabadságot az általános munkarend és a napi munkaidő figyelembe vételével kell megállapítani. A szabadságot munkanapokban kell nyilvántartani

A 43. §-hoz

Pontosító rendelkezést tartalmaz. Az épített környezet alakításáról és védelméről szóló 1997. évi LXXVIII. törvény 56-57. §-ban foglaltak alapján, az építészeti örökség védelme tágabb fogalom a műemlékvédelemnél, ezért ez a fogalom a Kftv. vonatkozó rendelkezésében is megjelenik a műemlékvédelem helyett, tágítva egyúttal a közfoglalkoztatási feladatellátás területét is.

A 44. §-hoz

Hatályon kívül helyező rendelkezést tartalmaz.

A 45. §-hoz

Az Flt. 29. § (1) bekezdés c)-d) pontja szerint szünetel az álláskeresési járadék folyósítása az Flt 25. § (5) bekezdésében meghatározott közfoglalkoztatás alatt, valamint ha az álláskereső, rövid időtartamú, legfeljebb kilencven napig tartó kereső tevékenységet folytat. Az Flt. 54. § (14a) bekezdésének b)-c) pontja szerint az álláskereső aktív munkahelykereső tevékenysége és álláskeresőként való nyilvántartása szünetel, ha rövid, 90 napot meg nem haladó időtartamú kereső tevékenységet (kivéve az egyszerűsített foglalkoztatást) folytat, valamint az időtartamtól függetlenül, ha az álláskereső közfoglalkoztatásban vesz részt.

A törvény alapján a Kftv. fizetés nélküli szabadságra vonatkozó rendelkezése módosul, a fizetés nélküli szabadság maximális időtartama a jelenlegi 90 napról 120 napra emelkedik. A Kftv. és az Flt. közötti összhang fenntartása, valamint arra való ösztönzés érdekében, hogy az álláskeresési járadékban részesülők az álláskeresési járadék folyósítási idejének lejártát megelőzően akár határozott időtartamra is kereső tevékenységet megalapozó jogviszonyt létesítsenek, a módosítás a rövid időtartamú munka idejét, valamint erre tekintettel az álláskeresési nyilvántartás és az álláskeresési járadék folyósításának kereső tevékenység miatti szünetelése időtartamát hozzáigazítja a közfoglalkoztatott részére, munkaviszony létesítése esetén kötelezően engedélyezendő fizetés nélküli szabadság felemelt időtartamához.

-----STARTING---POINT---VEGE---

A 46. §-hoz

A törvény hatálybalépésére vonatkozó rendelkezést tartalmaz.

A 47. §-hoz

Jogharmonizációs záradékra utaló rendelkezést tartalmaz.