2015. évi L. törvény indokolása

a vad védelméről, a vadgazdálkodásról, valamint a vadászatról szóló 1996. évi LV. törvény módosításáról

-----STARTING---POINT---ALTALANOS--- 

A módosítás a körzeti vadgazdálkodási tervek időbeli hatályának meghosszabbítására, a hivatásos vadász szakképesítési követelményének enyhítésére, továbbá a vad és gépjárműütközésnek a régi Polgári Törvénykönyv szerinti kárfelelősségi szabályaihoz való visszatérésre vonatkozó szabályokat tartalmaz.

-----STARTING---POINT---RESZLETES---

Az 1. §-hoz

A körzeti vadgazdálkodási tervek a törvény rendelkezései szerint 10 évig hatályosak, azonban figyelemmel a vadászati joganyag folyamatban levő felülvizsgálatára nem indokolt új terveket készíteni, hanem a korábbi tervek időbeli hatályának meghosszabbítása indokolt. A módosítás emellett enyhít a hivatásos vadász szakképesítési követelményén.

A 2. §-hoz

A képesítési követelmények ésszerű csökkentésével kapcsolatos kormányzati feladatokról szóló 2054/2013. (XII. 31.) Korm. határozat feladatul határozza meg az érintett miniszterek számára, hogy az egyes tevékenységek gyakorlásához vagy munkakörök betöltéséhez szükséges képesítési követelményeket indokolt szinten határozza meg. Ez alapján a hivatásos vadász számára nem kötelező a felsőfokú végzettség.

A 3. §-hoz

Az Országos Magyar Vadászati Védegylet problémafelvetése alapján a vad és gépjárműütközésnek a régi Polgári Törvénykönyv szerinti - kárfelelősségi szabályaihoz való visszatérés érdekében az új Polgári Törvénykönyv rendelkezéseinek az ágazati törvényben való értelmezése szükséges. A jogi problémát a terminológiai változás okozza, ugyanis míg a korábbi szabályok szerint a mentesülés feltétele a fokozott veszéllyel járó tevékenység körén kívül eső elháríthatatlan ok általi károkozás volt, addig az új rendelkezések szerint a mentesülés feltétele az ellenőrzési körén kívül eső elháríthatatlan ok általi előidézés. Az ellenőrzési kör tartalmát jogszabály nem határozza meg, azt eseti jelleggel a bírósági gyakorlat fogja megállapítani, ami jelentős bizonytalanságot okoz. A módosítás eredményeként a vad és gépjármű összeütközése esetén a veszélyes üzemek találkozására vonatkozó polgári jogi szabályokat kell alkalmazni.

-----STARTING---POINT---VEGE---

A 4. §-hoz

A hatályba léptető rendelkezést tartalmazza.