2019. évi XXXVIII. törvény indokolása

a Magyarország és Románia között a minősített adatok kölcsönös védelméről szóló egyezmény kihirdetéséről

Általános indokolás

Az Országgyűlés 2009. december 14-én fogadta el a minősített adat védelméről szóló 2009. évi CLV. törvényt (a továbbiakban: Mavtv.), amely az államtitokról és a szolgálati titokról szóló 1995. évi LXV. törvény, valamint a Nemzeti Biztonsági Felügyeletről szóló 1998. évi LXXXV. törvény helyébe lépett. A 2010. április 1-jétől hatályos új jogszabály alapjaiban kodifikálta újra a minősített adatok védelmének magyarországi struktúráját. Megteremtette a minősített adatok védelmének egységes jogszabály- és intézményrendszerét, s egyúttal eleget tett legfontosabb jogharmonizációs kötelezettségeinknek. A minősített adat védelméről szóló új törvény megalkotását indokolta az államtitokról és a szolgálati titokról szóló 1995. évi LXV. törvény átfogó felülvizsgálatának szükségessége: hiányoztak a külföldi (NATO, EU) és a nemzeti minősített adatok védelmére [elektronikus biztonságra (INFOSEC)] vonatkozó szabályok, az EU csatlakozásunk óta módosított EU normák átvételére, valamint az ehhez szükséges jogintézmények (a nemzeti személyi és telephely biztonsági tanúsítványok, nemzeti iparbiztonsági rendszer) bevezetésére nem került sor.

A minősített adatok cseréjére vonatkozó biztonsági együttműködés érdekében - a katonai megállapodások kivételével - hazánk jogszabályi felhatalmazás hiányában korábban csak két állammal, az Olasz Köztársasággal és a Németországi Szövetségi Köztársasággal kötött általános titokvédelmi egyezményt, amelyek alkalmazását a 2010. március 31-ig hatályos, az államtitokról és szolgálati titokról szóló 1995. évi LXV. törvény nem tette lehetővé.

A Mavtv. 2010. április 1-jei hatálybalépésével azonban megteremtette a kétoldalú titokvédelmi megállapodások megkötéséhez és alkalmazásához szükséges jogi alapokat, és így megkezdődhetett hazánk e téren tapasztalható elmaradásának felszámolása.

Ennek megfelelően hazánk a 46/2011. (VI. 21.) ME határozat értelmében először a Szlovák Köztársasággal, a Lengyel Köztársasággal és a Cseh Köztársasággal kezdte meg a tárgyalásokat, amelyek eredményeképpen 2012. május 3-án aláírásra került Budapesten a Szlovák Köztársaság és Magyarország, 2012. június 13-án a Cseh Köztársaság és Magyarország, 2014. január 29-én a Lengyel Köztársaság és Magyarország közötti megállapodás. Továbbá az 58/2012. (V. 16.) ME határozat alapján 2012. augusztus 29-én a Lett Köztársaság és Magyarország, 2012. december 11-én a Francia Köztársaság és Magyarország, 2013. március 22-én az Osztrák Köztársaság és Magyarország kötött hasonló megállapodást, valamint az 54/2013. ME határozat alapján 2014. július 3-án a Macedón Köztársaság és Magyarország, 2014. szeptember 8-án az Albán Köztársaság és Magyarország között jött létre a minősített adatok cseréjéről és kölcsönös védelméről szóló egyezmény.

Az 58/2012. (V. 16.) ME határozat alapján létrehozásra került a Belga Királyság és Magyarország közötti megállapodás, amelynek aláírására 2015. szeptember 21-én került sor, az 54/2013. (IV. 16.) ME határozat alapján pedig a Ciprusi Köztársaság és Magyarország közötti megállapodás jött létre, amelynek aláírására 2015. október 29-én került sor.

2015. november 25-én aláírásra került az 58/2012. (V. 16.) ME határozat alapján létrehozott megállapodás Magyarország és az Olasz Köztársaság között. Az 54/2013. (IV. 10.) ME határozat alapján 2016-ban három megállapodás aláírására került sor; 2016. január 22-én a Szlovén Köztársasággal, 2016. június 10-én a Horvát Köztársasággal és 2016. június 15-én Spanyolországgal. 2017-ben hazánknak további három ország vonatkozásában kötetett meg kétoldalú titokvédelmi megállapodása: 2017. július 5-én Bulgáriával, 2017. október 25-én Svédországgal és Finnországgal egy napon.

A Portugál Köztársasággal 2018. június 28-án, a Németországi Szövetségi Köztársasággal 2018. augusztus 23-án, a Luxemburgi Nagyhercegséggel 2018. szeptember 5-én történt meg a megállapodások aláírása, a témában.

A Mavtv.-ben foglaltak végrehajtása, Magyarország nemzetközi kötelezettségvállalásainak teljesítése, továbbá a minősített adatok cseréjével és kölcsönös védelmével történő szorosabb együttműködés biztosítása miatt indokolt kétoldalú szerződések megkötése más államokkal is.

Az új Egyezmény az eddig hatályban lévő, a minősített katonai információk kölcsönös védelméről szóló megállapodások helyébe lépve a bekövetkezett nemzetközi és belső jogi jogszabály-változásoknak, valamint a minősített adatokra vonatkozó rendelkezéseknek való megfelelést biztosítja.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza az Egyezmény magyar és angol nyelvű hiteles szövegét.

Az Egyezmény célja, hogy védelmet biztosítson a Szerződő Felek, valamint a joghatóságuk alá tartozó állami szervek, illetve egyéb, például gazdasági szervezetek közötti együttműködés során kicserélt vagy keletkezett minősített adatok számára. Ennek keretében szabályozza a Felek közötti biztonsági együttműködést, kijelöli a hatáskörrel rendelkező hatóságokat, és rendelkezik egyes nemzeti minősítési szintek egymásnak történő megfeleltethetőségéről, valamint a minősített adat biztonságának megsértése esetén alkalmazandó eljárásról.

A 4. §-hoz

A törvény - a 2 és 3. § kivételével - a kihirdetését követő napon lép hatályba. A 2. és 3. § hatálybalépése az Egyezmény hatálybalépéséhez igazodik. Az Egyezmény „a Felek az Egyezmény hatálybalépéshez szükséges nemzeti jogi feltételek teljesítésére vonatkozó, diplomáciai úton küldött utolsó értesítése kézhezvételének napját követő második hónap első napján lép hatályba”. Ennek oka, hogy az Egyezmény kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor. Az Egyezmény hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.

Az 5. §-hoz

Figyelemmel az Egyezmény tartalmára, a minősített adatok védelmének szakmai felügyeletéért felelős miniszter kijelölése indokolt a végrehajtáshoz szükséges intézkedések megtétele érdekében.

A 6. §-hoz

Mivel az Egyezmény 14. cikkének (6) bekezdése hatályon kívül helyezi a felek között 1997-ban aláírt Egyezményt, valamint annak 1. cikke módosításáról szóló Megállapodást, a kihirdető törvény záró rendelkezései között szükséges rendelkezni az 1997-es Egyezményt, valamint a 2002-es Megállapodást kihirdető törvények hatályon kívül helyezéséről. A törvények hatályon kívül helyezésének napja megegyezik az Egyezmény hatálybalépésének napjával.