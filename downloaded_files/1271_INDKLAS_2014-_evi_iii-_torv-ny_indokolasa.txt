2014. évi III. törvény indokolása

a Magyarország Kormánya és a Szlovén Köztársaság Kormánya közötti, a Magyar Köztársaság Kormánya és a Szlovén Köztársaság Kormánya között a repülő és légvédelmi szakterületeken történő katonai együttműködésről szóló Megállapodás módosításáról szóló Megállapodás kihirdetéséről

Általános indokolás

A törvény célja az 1997. évi III. törvénnyel megerősített és kihirdetett, a Magyar Köztársaság Kormánya és a Szlovén Köztársaság Kormánya között a repülő és légvédelmi szakterületeken történő katonai együttműködésről szóló - Muraszombaton - 1996. július 10-én aláírt Megállapodást módosító Megállapodás tekintetében a nemzetközi szerződésekkel kapcsolatos eljárásról szóló 2005. évi L. törvény 5. § (2) bekezdésében foglaltak szerint a Megállapodás szövegének végleges megállapítására vonatkozó felhatalmazás kiállítása, valamint a törvény 7. § (1) bekezdése alapján a kötelező hatályának elismerése.

Az 1996-os Megállapodás módosítására azért van szükség, hogy annak 3. Cikke ne jelentsen jogi akadályt a Szlovénia légterében ellátandó légtérrendészeti feladat előtt. A légtérrendészeti feladatok magyar jogi kereteit az Alaptörvény 45., 47. és 52. cikkében, a légiközlekedésről szóló 1995. évi XCVII. törvény 10. és 11. §-ában, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény 62. §-ában található rendelkezések és a NATO műveleti alárendeltségű légvédelmi készenléti elfogó légijárművek alkalmazásáról szóló 1587/2012. (XII. 17.) Korm. határozat adják.

A korábbi, a NATO műveleti alárendeltségű légvédelmi készenléti elfogó légijárművek alkalmazásáról szóló 2342/2004. (XII. 26.) Korm. határozatot felváltotta a NATO műveleti alárendeltségű légvédelmi készenléti elfogó légijárművek alkalmazásáról szóló 1587/2012. (XII. 17.) Korm. határozat, amely alapján NATO feladatként elrendelt légtérrendészet nemzetközi szerződés hiányában is végezhető, ha az adott NATO tagállam hozzájárult.

Ez az új fejlemény, miszerint nincs szükség kormányszintű nemzetközi szerződés megkötésére (és egyébként a szlovén fél nem is hajlandó erre), egyidejűleg felhozta azt a problémát, hogy az 1996-os Megállapodás 3. Cikk (3) bekezdésében foglalt tilalmat és ezzel összefüggésben a 3. Cikk (4) és (5) bekezdésében foglalt kötelezettségeket is a légtérrendészeti feladat végrehajtása érdekében fel kell oldani.

„3. Cikk

(3) A Magyar Köztársaság és a Szlovén Köztársaság országhatárát tilos átrepülni rakétákkal, bombákkal, betöltött gépágyúval és más harci eszközökkel felszerelt, valamint a fedélzetükön felderítés végrehajtására alkalmas rádióelektronikai, rádiólokációs és optikai berendezésekkel rendelkező repülőeszközökkel, kivéve a mindkét Szerződő Fél által aláírt nemzetközi szerződésekben engedélyezett eseteket.

(4) Az egymás légterébe történő berepülés az illetékes Külügyminisztériumok útján a polgári légügyi hatóságtól kapott engedély alapján történik. Az engedélyeket a repülések végrehajtása előtt legalább hét munkanappal kell megkérni.

(5) Az engedélyezett repülésekről a Szerződő Felek egymás repülésirányító központjait kölcsönösen tájékoztatják az államhatárok tervezett átrepülése előtt 24 órával.”

Az 1996-os Megállapodás tehát egyértelműen tiltja az egymás légterébe fegyveres repülőgéppel való berepülést kivéve, ha azt a magyar és a szlovén kormány által egyaránt aláírt nemzetközi szerződésben engedélyezték.

Ennek megfelelően az 1996-os Megállapodás 3. Cikke a következő (7) bekezdéssel egészül ki:

„(7) Ezen Cikk nem alkalmazandó olyan NATO tevékenységekre, amelyeket a két Szerződő Fél által elfogadott közös külön szabályok rendeznek. Ebbe beleértendő különösen a NATO Integrált Légvédelmi Rendszer (NATINADS) vagy bármely ezt felváltó rendszer, ahol a NATINADS külön szabályait kell követni, és a határátlépés diplomáciai engedély kérelem és repülési terv benyújtása nélkül történik.”

A szlovén fél kérésére ezen túlmenően az 1996-os Megállapodásban több helyen szereplő konkrét szervezeti elnevezések is frissítésre kerülnek, és bekerül a záró rendelkezések közé egy olyan gyakorlati szabály, miszerint a szervezeti elnevezések változásáról a felek külön értesítik egymást és ez nem igényli a Megállapodás formális módosítását.

Az 1996-os Megállapodás módosítása nélkül nem kezdhető meg a Magyarország által felvállalt légtérrendészeti tevékenység Szlovénia légterében.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésével összhangban rendelkezik a Megállapodás kötelező hatályának elismeréséről.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. § (1) bekezdésével összhangban rendelkezik a Megállapodás szövegének kihirdetéséről.

A 3. §-hoz

A Megállapodás hiteles magyar nyelvű szövegét tartalmazza. A Megállapodás magyar és szlovén nyelven került aláírásra, az 1996-os Megállapodásnak megfelelően.

A 4-5. §-hoz

Az 1996-os Megállapodás négy példányából a magyar fél birtokában lévő magyar nyelvű változaton elírás okán tévesen a július 10-ei dátum szerepel (géppel írva), míg a további három eredeti példányon helyesen a július 15-ei dátum szerepel (kézzel írva).

Az elírás következtében az eredeti Megállapodást kihirdető 1997. évi III. törvény a címében, az 1. §-ban és a kihirdetett szövegben is tartalmazza a július 10-ei dátumot, amelyet a nemzetközi szerződés szövege tekintetében az aktuális módosító Megállapodás kihirdetésénél orvosolni kell. A törvényben is megjelenített, a Külügyminisztérium által megtett szóbeli jegyzék a hibás dátumot korrigálja, így a jövőben a magyar félnél hivatalosan is a helyes dátum fog szerepelni.

A 6. §-hoz

A hatálybalépéshez és annak időpontjának közzétételéhez kapcsolódó rendelkezéseket tartalmazza, továbbá rendelkezik a Megállapodásban foglaltak végrehajtásáért felelős személy kijelöléséről, valamint - az 1996-os Megállapodás módosítása és a magyar részről megtett szóbeli jegyzék miatt - a Megállapodás módosításokkal egységes szerkezetbe foglalt szövegének közzétételéről.