2020. évi CXLIII. törvény végső előterjesztői indokolása

a Közép-európai Oktatási Alapítványról és a Közép-európai Oktatási Alapítvány részére történő vagyonjuttatásról

-----STARTING---POINT---ALTALANOS--- 

A törvényjavaslat indokolása a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés b) pontjában foglaltak alapján a Magyar Közlöny mellékleteként megjelenő Indokolások Tárában közzétételre kerül.

A Közép-európai Oktatási Alapítvány létrehozásáról és a Közép-európai Oktatási Alapítvány részére történő vagyonjuttatásról szóló törvényjavaslat célja a magyar köznevelési intézményrendszer megerősítése és környezetének szélesítése, egy új, regionális iskolázású, a magyar és a szomszédos államokból érkező tanulók számára köznevelési intézmény létrehozása. Az Alapítvány megfogalmazott céljait a törvényjavaslat közérdekűnek minősíti.

Az Alapítvány nevelési-oktatási céljainak támogatása a nemzeti köznevelés terén olyan alapvető fontosságú ügy, amelynek támogatása a mindenkori Kormány széleskörű társadalmi elváráson nyugvó, meghatározó feladata.

Ezen célok elérése érdekekében az Országgyűlés felhívja a Kormányt, hogy az állam nevében tegye meg a szükséges intézkedéseket a Közép-európai Oktatási Alapítvány (a továbbiakban: Alapítvány) közérdekű vagyonkezelő alapítvány formájában történő létrehozására.

A Törvényjavaslat rendelkezik az Alapítvány alapításáról, a közérdekű célokról, az Alapítvány feladatairól, közhasznúsági jogállásáról.

Az Alapítvány fő feladata az International Baccalaureate Organization (Nemzetközi Érettségi Szervezet) mint nemzetközi szervezet által a Middle Years Programme (közép évek programja) és Diploma Programme (Diploma Program) nyújtására, valamint IB Diploma (Nemzetközi Érettségi bizonyítvány) kiadására feljogosított, azaz arra akkreditált középfokú nevelési-oktatási intézmény, valamint hozzá kapcsolódó kollégium létesítése és fenntartása, továbbá a létrehozott intézmények alapítói, fenntartói jogainak gyakorlása, működési feltételei, intézményfejlesztési céljai megvalósításának és a nevelési-oktatási feladatok ellátásának biztosítása.

A létrejövő oktatási-nevelési intézmény a tervek szerint 4+1 előkészítő évfolyamon biztosítana kiemelt színvonalú, középfokú oktatást a diákok számára. Az intézmény „boarding school” (bentlakásos iskola) jellegéből fakadóan a magas színvonalú képzés nyújtása mellett nevelési tevékenységet is végez, a tantermen kívüli foglalkozások a közép-európai (kiemelten kárpát-medencei) identitás erősítése szellemében kerülnek kialakításra, a programok keretében a magyar és regionális értékek, kultúra és hagyományok ismeretének átadása kulcselemként szerepel.

Az érettségi vizsga vizsgaszabályzatának kiadásáról szóló 100/1997. (VI. 13.) Korm. rendelet 56/A. § (1) bekezdése rendelkezik arról, hogy nemzetközi érettségi bizonyítványt az a középiskola állíthat ki, amelyik rendelkezik a Nemzetközi Érettségi Szervezet (International Baccalaureate Organisation) hozzájárulásával. A nemzetközi érettségi vizsgát a Nemzetközi Érettségi Szervezet által meghatározott eljárás szerint kell lefolytatni. A nemzetközi érettségi bizonyítvány tulajdonosát megilletik mindazok a jogok, amelyek a magyar érettségi bizonyítvánnyal rendelkezőket.

Az International Baccalaureate Organisation 1968-ban Genfben került megalapításra. Ma már közel 5000 iskola 1,3 millió diákja tanul ebben a rendszerben az UWC Atlantic College felmérése szerint.

Az itt szerzett diploma nemzetközileg elismert: 150 ország több, mint 2000 egyeteme fogadja el felvételi vizsgaként. Az Alapítvány létesítéséhez szükséges 2.000.000.000,- Ft alapítói vagyon, amely összeg az Alapítvány megalapítását és annak működését 2023. júniusig biztosítja.

A Törvényjavaslatban szerepel, hogy a feladatok ellátásához szükséges, további vagyon biztosításáról külön törvény fog rendelkezni. Az Alapítvány céljainak megvalósításával közvetlenül összefüggő gazdasági tevékenységet végez, amely keretében az alapító által rendelt, valamint az Alapítványhoz csatlakozók és adományozók által juttatott vagyont kezeli.

-----STARTING---POINT---RESZLETES---

Az 1. §-hoz

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 1. § (1a) bekezdése szerint a Kormány külön törvény rendelkezése szerint jogosult alapítvány létrehozására. Jelen rendelkezés alapján az Országgyűlés felhatalmazást ad a Kormány számára - a Törvényjavaslat preambulumában meghatározott célokra tekintettel - közérdekű vagyonkezelő alapítványként az Alapítvány létrehozására.

A § további garanciális rendelkezéseket tartalmaz, amely szerint az Alapítványban az alapítói jogok teljes körét - beleértve az alapító okirat e törvény rendelkezéseire is figyelemmel történő módosításának jogát - a kuratórium gyakorolja.

A 2. §-hoz

Részletesen felsorolja az Alapítvány feladatait és az Alapítvány közérdekűnek minősített céljait. Az Alapítvány létrehozásának elsődleges célja olyan nevelési-oktatási intézmény létrehozása és fenntartása, amely IB Diploma (Nemzetközi Érettségi bizonyítvány) kiadására jogosult.

Rendelkezik az Alapítvány által létesítésre kerülő nevelési-oktatási intézmények működéséről, valamint az intézmények tekintetében a nemzeti köznevelésről szóló törvény rendelkezéseitől való eltérésekről.

A 3. §-hoz

Az Alapítvány részére rendelt alapítói vagyonon túl további vagyonjuttatásról külön törvény fog rendelkezni.

A § rendelkezik továbbá arról, hogy a Kormány gondoskodik az Alapítvány további vagyonának és költségvetési támogatásának biztosításáról.

-----STARTING---POINT---VEGE---

A 4. §-hoz

Hatályba léptető rendelkezés.

A 5. §-hoz

Sarkalatossági záradék. Az Nvtv. sarkalatos rendelkezéseitől eltérő rendelkezések az Alaptörvény 38. cikk (1) és (2) bekezdése szerint sarkalatosnak minősülnek.