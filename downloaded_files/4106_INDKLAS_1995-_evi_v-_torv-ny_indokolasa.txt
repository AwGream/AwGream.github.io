1995. évi V. törvény indokolása

a gépjárműadóról szóló 1991. évi LXXXII. törvény módosításáról

-----STARTING---POINT---ALTALANOS--- 

A gépjárműadóról szóló 1991. évi LXXXII. törvény (a továbbiakban: Gjt.) hatálybalépése óta jelentős változások történtek a nemzetközi környezetben, a külkereskedelmi kapcsolatokban, a nemzetközi szállítások irányában és volumenében, a gépjárműüzemeltetés pénzügyi feltételeiben, valamint olyan új szállítási módozatok jelentek meg (pl. kombinált fuvarozás) amelyek - a költségvetési megfontolásokon túl - indokolják a törvény kisebb korrekcióját.

A törvényjavaslat (a továbbiakban: Javaslat) ugyanakkor célul tűzi a belföldi és a külföldi gépjárművek adóztatása - jelenleg eltérő - feltétel- és követelményrendszerének közelítését.

-----STARTING---POINT---RESZLETES---

Az 1. §-hoz

A Javaslat - figyelemmel az időközben megjelent, a mozgáskorlátozott személyek közlekedési támogatásainak rendszeréről szóló 179/1993. (XII. 29.) Korm. rendeletre és az érdekképviseleti szervek álláspontjára - alanyi jogon biztosítja a mozgáskorlátozottaknak az adómentességet, mivel a mentességhez nem kívánja meg a munkába-, iskolába-, vagy az orvosi kezelésre járás igazolását.

A 2-3. §-hoz

A belföldi és a külföldi tehergépjárművek jelenleg eltérő adóalapjának közelítését egyrészről a nemzetközi gyakorlathoz való igazodás, másrészről az Útalap és az önkormányzatok bevételeinek a növelése indokolja. A tehergépjárművek célszerűen rakottan közlekednek, és ennek alapján a közutakat általában saját tömegükün kívül a raksúly ötven százalékával veszik igénybe.

Tekintve, hogy a Gjt. a közutak terhelésével arányos adózást céloz meg, ezért indokolt a tehergépjármű adóalapjánál nem a saját tömeget, hanem annak a raksúly ötven százalékával növelt mértékét alapul venni. A tehergépjárművek adóalapjának módosítása szükségessé teszi az adó mértékét meghatározó rendelkezés korrekcióját is.

A 4. §-hoz

A kombinált fuvarozás célja a közúti forgalom terheinek csökkentése. Ennek érdekében a közúti forgalom egy részének vasútra, illetve folyami hajózásra átterelését célszerű adókedvezményekkel ösztönözni. Magyarországon a kombinált áruszállítás feltételeinek kialakítására a Gjt. hatálybalépését követő időben került sor, ezért az ilyen szállítást végző magyar és külföldi gépjárművek adókedvezményi feltételeinek törvényi szabályozását a Gjt. nem tartalmazhatta. A kombinált áruszállítást végző magyar és külföldi gépjárművek adóztatásának kedvezményi feltételeit a Javaslat a nemzetközi gyakorlatnak megfelelően határozza meg.

A Javaslat - a nemzetközi gyakorlattal összhangban - biztosítja a belföldi fuvarozó számára, hogy ha gépjárművével vasúton, vagy vízi úton meghatározott számú járatot bonyolít le, jogosult adókedvezmény igénybevételére. A kedvezmény igénybevételének feltétele, hogy járatonként 100 km-nél hosszabbnak kell lennie a belvízen, vasúton megtett útnak. A kedvezmény mértéke járatszámtól függően változik, azonban nem haladhatja meg a gépjármű után járó adó 50%-át.

A Javaslat az adókedvezmény iránti igény benyújtásának kezdő napját - gyakorlati szempontok figyelembevételével - határozza meg. Így lehetőség lesz arra, amennyiben a kombinált fuvarozást igénybevevő adóalany az adókedvezményhez szükséges járatszámot a második félévi adó esedékessége előtt eléri, akkor szeptember 15-ig már nem, vagy csökkentett összegben kell adót fizetnie.

Az 5. §-hoz

A Javaslat szabályozza a kombinált áruszállításban résztvevő külföldi rendszámú tehergépjárművek adómentességét. Abban az esetben, ha a tehergépjármű Magyarországon 70 km-t meg nem haladó távolságot tesz meg közúton, akkor a kombinált fuvarozás igénybevételének elősegítése érdekében indokolt a tehergépjárműveket az egyébként járó adó alól mentesíteni.

Az adómentességet kizárja egyrészről a 70 km-es távolság túllépése, másrészt, ha a külföldi tehergépjármű a vasútállomásról vagy belvízi kikötőből vasúton, illetve vízi úton abba az államba lép ki, amelyből vasúton vagy vízi úton belépett. Ez utóbbi korlátozás azt célozza, hogy a magyar adómentesség ne külföldi közutat tehermentesítsen.

A Javaslat humanitárius szempontokra tekintettel adómentességet biztosít a katasztrófa következményeit enyhítő nemzetközi segélyszállítmányt fuvarozó gépjármű részére. Nemzetközi egyezmény vagy viszonosság esetében részben vagy egészben mentes a gépjármű az adó alól.

A 6. §-hoz

A Javaslat szabályozza a belföldi természetes vagy jogi személy, jogi személyiség nélküli gazdasági társaság, egyéb szervezet által bérelt, haszonbérelt, haszonkölcsönbe vett, lizingelt külföldi rendszámú tehergépjármű és az ún. „vegyes honosságú” szerelvények adóztatását. Amennyiben nem kerül sor magyar forgalmi engedély kiállítására, a külföldiekre vonatkozó általános szabályt indokolt érvényesíteni. Ez alól kivétel csak nemzetközi szerződés, vagy viszonosság alapján lehetséges. Ilyen esetben a külföldi rendszámú gépjárműnek a belföldi szabályok szerint kell adóznia.

Az adó alapjának megállapítására a Javaslat törvényi vélelmet alapít. A tehergépjármű tömegénél vélelmezni kell, hogy az út 50%-át rakott állapotban, másik 50%-át rakomány nélkül tette meg, ugyanis nehéz annak megállapítása, hogy a tehergépjármű belföldön üresen vagy rakottan közlekedik.

Az eljárás egyszerűsítése érdekében a Javaslat lehetővé teszi, hogy az adóalany (üzembentartó) a saját nyilatkozata szerint az adót ne csak az egyes kilépések alkalmával, hanem havonként egy összegben fizethesse meg.

A 7. §-hoz

A törvény módosítása szükségessé teszi az ehhez kapcsolódó értelmező rendelkezések kiegészítését és pontosítását.

-----STARTING---POINT---VEGE---

A 8. §-hoz

A Javaslat a törvényi szabályozás hatálybalépésével egyidejűleg - a párhuzamos szabályozás elkerülése érdekében - helyezi hatályon kívül a nemzetközi kombinált áruszállítást elősegítő kedvezményekről szóló 94/1992. (VI. 10.) Korm. rendeletet és az azt módosító 175/1993. (XII. 17.) Korm. rendeletet. A törvényi szintű szabályozást nem igénylő kérdések (pl.: a nemzetközi közúti árufuvarozási engedélyek) szabályozása új kormányrendelettel oldható meg.