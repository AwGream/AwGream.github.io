2001. évi XXXIV. törvény indokolása

az egészségügyi szakellátási kötelezettségről, továbbá egyes egészségügyet érintő törvények módosításáról

-----STARTING---POINT---ALTALANOS--- 

A törvény célja az egészségügyi struktúraváltás megalapozása, az új népegészségügyi program megvalósításának elősegítése, valamint az Európai Unióhoz való csatlakozás keretfeltételeinek megteremtése. E cél érdekében az egészségpolitikai prioritásoknak megfelelően áttekintésre és összehangolásra került több ágazati törvény és módosításra kerültek az elavult jogszabályok egyes rendelkezései.

Az egészségügyi szakellátási kötelezettségről szóló törvény a korábbi alkotmánybírósági döntésnek megfelelően normatív módon, alapvetően a szakmai tartalom definiálása felől határozza meg az egészségügyi ellátási kötelezettséget és lehetőséget teremt a helyi igényeknek és körülményeknek megfelelő legjobb, az egészségpolitikai célokkal összhangban lévő, költség-hatékony egészségügyi ellátás kialakítására.

A törvény abból indul ki, hogy a több éven át tartó egyeztetési folyamatok eredményeként a települési önkormányzatok egészségügyi szakellátási kötelezettségének mértéke kialakultnak tekinthető, azaz nincs szükség arra, hogy ezt a mértékrendszert évente, teljes körűen felülvizsgálják. Elegendő - a jelenlegi, normatív módon befogadott kapacitásokat kötelező ellátási szintnek tekintve - törvényi szinten meghatározni, hogy a lekötött kapacitás csökkentésének, illetve új kapacitások befogadásának melyek az alapvető szabályai.

A törvény meghatározza a lakosság biztonságos egészségügyi ellátásához szükséges kapacitások mértékét és szakmai összetételét, és ezek fenntartásához kötelező finanszírozást biztosít. A törvény kötelezi a helyi önkormányzatokat és egyéb területi ellátási kötelezettséggel rendelkező intézmények fenntartóit a 2001. január 1. napján érvényes kapacitás-lekötési szerződésekben meghatározott kapacitásaik fenntartására, az Országos Egészségbiztosítási Pénztár pedig köteles e kapacitásokat finanszírozni.

A törvény lehetőséget teremt arra, hogy indokolt esetben a helyi önkormányzat a lekötött kapacitásoknál kisebb mértékben vagy módosított szakmai összetételben nyújtson egészségügyi szakellátást. Ennek előfeltétele a megyei tisztifőorvos állásfoglalása az indokoltság kérdésében.

A törvény a kapacitás-lekötési megállapodások megszüntetésének, módosításának, az új szolgáltatók befogadásának és finanszírozásának fő elveit határozza meg, a kapacitások átcsoportosításának részletes szakmai szabályait kormányrendelet fogja meghatározni.

Az egyes egészségügyi tárgyú törvények, valamint a Bv. tvr. módosítását a közigazgatás korszerűsítésének programja, az Európai Unió jogharmonizációs követelményei, az állampolgári jogok országgyűlési biztosa az OBH 1042/1999. számú jelentésében foglalt ajánlásának végrehajtása és az egészségügyi miniszter szabályozói jogkörével kapcsolatos felhatalmazások kiegészítésének szükségessége indokolják.

-----STARTING---POINT---RESZLETES---

Az 1. §-hoz

A meghatározott cél megvalósulása érdekében a törvényben megfogalmazottak a járó- és fekvőbeteg szakellátást nyújtókra vonatkoznak. Ennek oka, hogy a települési önkormányzat egészségügyi alapellátásról való gondoskodási kötelezettségének tartalma más logikai rend szerint került meghatározásra, az arra vonatkozó részletes szabályokat már az egészségügyi ellátási kötelezettségről és a területi finanszírozási normatívákról szóló 1996. évi LXIII. törvény sem tartalmazta.

A 2. §-hoz

A törvény 2. §-a az egészségügyi szolgáltatások azon mértékét és szakmai összetételét határozza meg, amelyről az önkormányzatok az Alkotmány és a helyi önkormányzatokról szóló 1990. évi LXV. törvény szerinti kötelezettség keretében kötelesek gondoskodni. Ez megegyezik a 2001. január 1. napján érvényes kapacitás-lekötési megállapodásokban, valamint a külön jogszabály alapján 2001. évben történt normatíván belüli kapacitáslekötési módosításokban meghatározott kapacitások mértékével és szakmai összetételével.

A 3. §-hoz

A 2. §-ban meghatározott szolgáltatások a törvénybe épített garancia alapján finanszírozott szolgáltatások lesznek, mivel a kötelezettség teljesítése érdekében az Egészségbiztosítási Alap kezeléséért felelős szervnek, az Országos Egészségbiztosítási Pénztárnak biztosítania kell a szolgáltatásokhoz szükséges kapacitás-lekötését, a teljesített szolgáltatások finanszírozását és ellenőrzését.

A törvény 3. §-a a befogadás további szabályait határozza meg, azt, hogy az Országos Egészségbiztosítási Pénztár azokkal az új egészségügyi szolgáltatókkal köthet finanszírozási szerződést, amelyek költséghatékonyabb megoldást kínálnak a korábban finanszírozott szolgáltatásokhoz képest, illetve a betegellátás szempontjából szükséges progresszív egészségügyi ellátást nyújtanak. A befogadásnál előnyt élveznek azok a szolgáltatók, amelyek országos vagy regionális ellátási területtel működnek, speciális ellátási igényt elégítenek ki vagy területi ellátási egyenlőtlenséget szüntetnek meg, illetve szolgáltatásai révén az adott terület ellátórendszerének szakmai összetétele jobban igazodik a terület népegészségügyi helyzetéhez.

A 4. §-hoz

A törvény 4. §-a lehetőséget ad arra, hogy az egészségügyi szakellátási kötelezettség mértéke csökkenthető legyen abban az esetben, ha az egészségügyi szolgáltatói kapacitások tartósan kihasználatlanok, illetve ha az ellátás más kapacitások lekötésével hatékonyabban biztosítható. A fenti feltételek teljesülését az Állami Népegészségügyi és Tisztiorvosi Szolgálat igazolja, illetve véleményezi. Ez szakmai kontrollt jelent a lakosság szükségleteinek megfelelő mennyiségű és minőségű ellátások biztosítása érdekében.

Az 5. §-hoz

Az 5. § az előző §-okban foglalt rendelkezéseket a többségi állami tulajdonban lévő egészségügyi szolgáltatók által nyújtott egészségügyi szakellátásra is kiterjeszti.

A 6. §-hoz

A 6. § az Állami Népegészségügyi és Tisztiorvosi Szolgálat közegészségügyi szakmai irányító jogkörét kiterjeszti a fegyveres erők közegészségügyére is, megteremtve így az országosan egységes elvek szerint működő közegészségügyi felügyeletet. Így lehetővé válik, hogy járványügyi vészhelyzet esetén a Magyar Honvédség, illetve a Belügyminisztérium egészségügyi szolgálata az ÁNTSZ szakmai irányelveinek betartásával, vele együttműködve lássa el feladatait. Ez az új szervezeti megoldás megfelel az állampolgári jogok országgyűlési biztosa ajánlásainak is.

Az új népegészségügyi program megvalósítása érdekében az ÁNTSZ felhatalmazást kap a lakossági célzott szűrővizsgálatok megszervezésére és összehangolására.

A 7. §-hoz

A közigazgatás korszerűsítésének programjával összhangban az Egészségügyi Minisztérium a hatáskörébe tartozó feladatok egy részét a Fodor József Országos Közegészségügyi Központ Országos Élelmezés- és Táplálkozástudományi Intézethez telepíti. A törvény szerint a Fodor József OKK OÉTI engedélyezi a különleges táplálkozási igényeket kielégítő élelmiszerek előállítását. Az új élelmiszerek engedélyezését a földművelésügyi miniszter végzi a Fodor József OÉTI egyetértésével.

A 8. §-hoz

A közigazgatás korszerűsítése érdekében az egészségügyi miniszter az állategészségüggyel kapcsolatos hatósági jogkörét a hatósági feladatokat ellátó ÁNTSZ Országos Tisztifőorvosi Hivatalához telepíti. A törvénymódosítás értelmében állatgyógyászati készítmények forgalomba hozatalát a földművelésügyi miniszter az ÁNTSZ OTH egyetértésével engedélyezi. A génmanipuláció útján előállított állatok behozatalához és a genetikailag módosított organizmusok felhasználásával készült takarmányok és állatgyógyászati készítmények előállításához, kipróbálásához a Környezetvédelmi és Területfejlesztési Minisztérium és az ÁNTSZ hozzájárulása szükséges.

A 9. §-hoz

A külföldön történő sürgősségi betegszállítás költségeit a központi költségvetés helyett az Országos Egészségbiztosítási Pénztár viseli, és sürgősségi betegszállítás esetén a külföldön felmerülő költségek számla szerinti teljes összege kerül megtérítésre. A kifizetés pénzügyi rendelkezéseinek módosítását a mentés és betegszállítás költségeinek az Egészségügyi Minisztérium és az Országos Egészségbiztosítási Pénztár közötti megosztása indokolja.

Az Ebtv. 26. §-a (1) bekezdésének módosítását az tette szükségessé, hogy a jelen időben megfogalmazott törvényben a múlt idő használata azt sugallja, hogy a méltányossági jogkör megtörtént egészségügyi szolgáltatást követően, utólagos kérelem esetén gyakorolható, így bizonytalanságot teremt a biztosítottra háruló költségek tekintetében. Ezért indokolt a méltányossági kérelmek előzetes engedélyeztetésének megjelenítése a törvénymódosítás során.

A méltányossági kérelem lehetősége nem terjed ki az egészségpolitikai, illetve biztosításpolitikai szándékkal ellentétes szolgáltatások finanszírozására, így a méltányossági jogkör gyakorlása nem vonatkozik a kizárólag beutalóval igénybe vehető ellátások beutaló nélküli igénybe vételére, egyéni igény szerinti étkezésre, valamint a beteg egészségi állapota által nem indokolt magasabb színvonalú elhelyezésre.

A helyi önkormányzatok egészségügyi szakellátási kötelezettségüknek saját fenntartású intézményeikben, vagy más szolgáltatóval kötött szerződés alapján kötelesek eleget tenni. Az Ebtv. 31. §-a (1) bekezdésének a) pontja módosításával a finanszírozási szerződésnek tartalmazni kell a lekötött kapacitások mértékén, szakmai összetételén, a területi ellátási kötelezettség és a rendelkezésre állás megjelölésén túl azt is, hogy az adott szolgáltatást az egészségügyi szolgáltató saját kapacitással, vagy más egészségügyi szolgáltató igénybevételével nyújtja.

A 10. §-hoz

A közigazgatás korszerűsítésének része, hogy az egészségügyi miniszter a kábítószerként és pszichotrop anyagként minősített gyógyszerek gyártásához, forgalomba hozatalához, forgalmazásához szükséges engedélyezési jogkörét külön jogszabályban meghatározott hatósághoz telepíti.

A 11. §-hoz

Az egészségügyről szóló 1997. évi CLIV. törvény (a továbbiakban: Eütv.) módosítására elsősorban az Alkotmánybíróság 36/2000. (X. 27.) AB határozatában foglaltak miatt van szükség. Az AB határozat szerint alkotmányellenes az a törvényi szabályozás, amely azonosan és okainak tekintetbe vétele nélkül rendezi a cselekvőképtelen és a korlátozottan cselekvőképes betegekre vonatkozó, az egészségügyi ellátással kapcsolatos beleegyezés és visszautasítás jogát. A korlátozottan cselekvőképes betegek tekintetében az önrendelkezési jog cselekvőképtelen betegekkel azonos korlátozása sérti az Alkotmány 54. § (1) bekezdését. Az Alkotmánybíróság álláspontja szerint a csökkent belátási képesség alkotmányosan indokolhatja az egyén cselekvési autonómiájának törvényi korlátozását, viszont a korlátozásnak az Eütv. 16. § (2) bekezdésében egységesen - és a cselekvőképtelen betegekkel azonosan - intézményesített módja, az elérni kívánt célhoz képest nem arányos. Az Alkotmánybíróság megítélése szerint a korlátozottan cselekvőképes betegek beleegyezési és visszautasítási jogát a cselekvőképtelen és a cselekvőképes betegekre vonatkozó szabályok közötti „tartományban” szükséges rendezni.

A jogalkotó fenti kívánalmaknak megfelelően alakította át az Eütv. korlátozottan cselekvőképes betegekre vonatkozó rendelkezéseit. A megoldás a korlátozottan cselekvőképes betegnek többlet jogosítványokat biztosít.

Az AB határozat a pszichiátriai betegekre vonatkozóan is megfogalmaz jogalkotási követelményeket. Az Alkotmánybíróság szerint az Alkotmány 54. § (2) bekezdésében foglalt feltételeket nem elégíti ki az Eütv. 10. § (4) bekezdése szerinti szabálya, vagyis a pszichiátriai betegek vonatkozásában alkalmazott korlátozó intézkedés nem lehet kínzó, kegyetlen, embertelen, megalázó. Ezen túlmerően a korlátozás feleljen meg a szükségesség/arányosság kritériumának.

A jogalkotó fenti feltételeknek megfelelően differenciálja a pszichiátriai betegekre vonatkozó korlátozó intézkedéseket.

Az Eütv. 10. § (4) bekezdésének módosítása megtiltja az embertelen, megalázó vagy büntető jellegű korlátozó intézkedések alkalmazását.

Az Eütv. 12. §-ának (3) bekezdése úgy módosul, hogy az intézmény elhagyásának esetén értesítendő személy elsősorban az, akit a korlátozottan cselekvőképes beteg megnevez és csak a megnevezés hiányában kell a törvényes képviselőt értesíteni. Ez a szabályozás illeszkedik a módosítás leglényegesebb eleméhez (Eütv. 16. §), amelynek alapján a 16. életévét betöltött kiskorú is megnevezheti azt a cselekvőképes személyt, aki jogosult helyette a beleegyezés, visszautasítás jogát gyakorolni, illetve akit helyette tájékoztathatnak.

Az Eütv. 14. §-ának módosítására szintén a 16. életévét betöltött kiskorú további jogosultságait tartalmazó 16. § miatt került sor. A 14. § (2) bekezdésének új szövege egyező szabályozást tartalmaz a 16. § új (6) bekezdésével, amely lehetőséget biztosít a 16. életévét betöltött kiskorúnak a helyettes döntéshozó megnevezésére. A 14. § (2) bekezdésének eredeti szövege a módosítással hatályon kívül helyeződik, azonban ez biztosítja a helyettes döntéshozó megnevezésére vonatkozó formai kényszer betartását. (Tehát a továbbiakban csak teljes bizonyító erejű magánokiratban, közokiratban, írásképtelenség esetén két tanú együttes jelenlétében megtett nyilatkozattal történhet a megnevezés.)

A 16. § módosítása azt tartalmazza, hogy a 16. életévét betöltött kiskorú is megnevezheti a helyettes döntéshozót, aki nemcsak a törvényes képviselő, hanem más cselekvőképes személy is lehet, illetve bárkit kizárhat a 16. § (2) bekezdés szerinti személyek közül a beleegyezés, visszautasítás, tájékoztatás jogából.

A 24. § (6) bekezdését módosítása pontosító rendelkezést tartalmaz abban a tekintetben, hogy az egészségügyi dokumentációba való betekintési jog megilleti a korlátozottan cselekvőképes beteget is.

A 159. § (4) bekezdése a cselekvőképtelen és korlátozottan cselekvőképes személyekre vonatkozó feltételeket határozza meg kutatás végzése esetén. A módosítás rögzíti, hogy a korlátozottan cselekvőképes személy beleegyezése is szükséges a kutatás elvégzéséhez.

A 192. § módosítása azokat a garanciális szabályokat tartalmazza a pszichiátriai betegek vonatkozásában, amelyek rögzítik, hogy a korlátozó intézkedés kizárólag a beteg különösen veszélyeztető, támadó magatartása esetén rendelhető el. A korlátozó intézkedés elrendelhető akkor is, hogy ha a beteg engedély nélküli eltávozását másként nem lehet megakadályozni, valamint ha a beteg a vizsgálattal, illetve a gyógykezeléssel szemben aktív ellenállást tanúsít. A törvény rögzíti azt az alkotmányos követelményt is, mely szerint olyan korlátozó intézkedést, amely kínzó, kegyetlen, embertelen, megalázó vagy büntető jellegű, tilos alkalmazni. Emellett pontosabban határozódik meg az ellenőrzés követelménye is, amely azt jelenti, hogy a beteget folyamatosan ellenőrizni kell és fizikai, higiénés, valamint egyéb szükségleteit ki kell elégíteni. A törvény kötelezettséget tartalmaz arra is, hogy a korlátozás szakmai szabályairól külön jogszabály fog rendelkezni.

Az Eütv. 247. §-ának módosítását az egészségügyi miniszter szabályozó jogkörével kapcsolatos felhatalmazások kibővítése indokolja. A lakosság egészségvédelme, a baleset-megelőzési feladatok ellátása, valamint az Európai Uniós csatlakozás érdekében szükséges, hogy az egészségügyi miniszter felhatalmazással rendelkezzen bizonyos népegészségügyi feladatok ellátására. A kiegészítés azért vált szükségessé, mert a korábbi felhatalmazás több fontos népegészségügyi feladat elvégzéséhez szükséges szabályozásra nem terjedt ki, illetve a felhatalmazás hiánya akadályozta az elavult jogszabályok módosítását.

A 12. §-hoz

Előkészítés alatt áll a büntetések és az intézkedések végrehajtásáról szóló 1979. évi 11. törvényerejű rendelet helyébe lépő új büntetés-végrehajtási törvény, ami csak az új Büntető Törvénykönyv megalkotása után léphet hatályba. Az állampolgári jogok országgyűlési biztosa az OBH 1042/1999. számú jelentésében foglalt ajánlásának végrehajtása érdekében indokolt a kényszergyógykezelésre vonatkozó szabályok törvényi szintre emelése. Ugyanis a kérdéskörre vonatkozó előírásokat jelenleg a kényszergyógykezelés és az ideiglenes kényszergyógykezelés végrehajtásáról szóló 9/1979. (VI. 30.) IM rendelet, valamint az Igazságügyi Megfigyelő és Elmegyógyító Intézet működéséről szóló 106/1980. (IK 4.) IM utasítás tartalmazza.

-----STARTING---POINT---VEGE---

A 13. §-hoz

A törvény - az 1-5. § és a 11. § (1)-(7) bekezdései kivételével - a kihirdetést követő 30. napon lép hatályba.

Az egészségügyi szakellátási kötelezettségről rendelkező 1-5. §-ok, valamint a 11. § (1)-(7) bekezdése 2002. január 1. napján lépnek hatályba.

A 13. § felhatalmazást ad a Kormánynak, hogy a kapacitások átcsoportosításának részletes szakmai szabályait, a normatíván felüli kapacitások befogadási rendjét és mértékét, a finanszírozási szerződés módosításának és megszüntetésének szabályait rendeletben határozza meg.

Felhatalmazást kap az egészségügyi miniszter, hogy az egészségügyi ellátórendszer szakmai összetételére, valamint a járóbeteg szakellátás és fekvőbeteg szakellátás kapacitásainak megosztására vonatkozó részletes szabályokat rendeletben határozza meg.

A 13. § a törvénymódosításhoz kapcsolódó hatályon kívül helyezendő rendelkezéseket is tartalmazza.