2008. évi LXXXIV. törvény indokolása

a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

A Büntető Törvénykönyvről szóló 1978. évi IV. törvény (a továbbiakban: Btk.) 266/B. §-a az állatkínzást vétségként rendeli büntetni. A hatályos jogszabály azonban nem értékeli súlyosító körülményként azt a tényt, ha az elkövető az állatkínzás törvényi tényállását olyan módon valósítja meg, hogy az különös szenvedést jelent az állatnak.

A különös szenvedést okozó állatkínzás fogalma alá az átlagosat lényegesen meghaladó, rendkívüli brutalitással véghezvitt, illetve az állatnak az átlagosnál lényegesen nagyobb szenvedést okozó cselekmények vonhatók. E cselekmény megállapíthatóságát támasztja alá például, ha a bántalmazás hosszantartó, elhúzódó, illetőleg ha az elkövetéskor az állat szenvedése láthatóan rendkívüli mértékű.

A büntetőjog elismeri, hogy az állat érző lény, így nem lehet indifferens, hogy szenvedése milyen mértékű. Az átlagosat meg nem haladó szenvedés okozás a esetén ennek értékelése a jogalkalmazó feladata az alapesethez rendelt büntetési tételkeretek között. Az átlagosat lényegesen meghaladó, rendkívüli brutalitással véghezvitt, illetve az állatnak az átlagosnál lényegesen nagyobb szenvedést okozó cselekmények esetében azonban, a büntetés céljainak eléréséhez szükséges, hogy a jogalkotó lehetővé tegye súlyosabb büntetés kiszabását is. A magatartás tényálláson belüli kiemelt társadalomra veszélyessége tehát már önmagában is indokolja a minősítő körülmény megalkotását. Ezen kívül azonban a súlyosabb megítélés kodifikálása mellett szól, hogy jóval nagyobb a személyében rejlő társadalomra veszélyessége, s úgyszintén bűnösségi foka annak az elkövetőnek, aki cselekményét úgy hajtja végre, hogy az állatnak különös szenvedést okoz. Mindezek alapján a jogalkotó e minősítő körülmény kodifikálásával eleget tesz a tettarányos szankció megalkotását előíró büntetőjogi alapelvnek is.

-----STARTING---POINT---RESZLETES---

-----STARTING---POINT---VEGE---

Figyelemmel arra, hogy a módosítás a Btk. egyetlen szakaszának egyetlen bekezdését érinti, továbbá arra, hogy annak végrehajtása sem szervezeti átalakítást nem igényel, sem pedig költségvetési forrást nem kíván, az alkalmazására történő felkészüléshez rövid határidő elegendő.