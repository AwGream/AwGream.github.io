2005. évi IV. törvény indokolása

a Magyar Köztársaság és Szerbia és Montenegró között a Magyar Köztársaságban élő szerb kisebbség és a Szerbia és Montenegróban élő magyar kisebbség jogainak védelméről szóló, Budapesten, 2003. október 21-én aláírt Egyezmény kihirdetéséről

Indokolás

Az Országgyűlés a 46/1990. (V. 24.) OGY határozatban felhívta a kormányt, hogy „kezdeményezzen tárgyalásokat a szomszédos országok kormányaival a nemzeti kisebbségek jogainak védelméről szóló kétoldalú, illetve regionális szerződések kidolgozásáról”. Ennek nyomán létrejöttek a kisebbségvédelmi egyezmények Szlovéniával, Horvátországgal, Szlovákiával és Ukrajnával.

Szerbia és Montenegróval a 2001. októberében átadott magyar tervezet alapján indultak meg a tárgyalások. A magyar fél 2002. május 19-én adta át az előző két szakértői egyeztetés nyomán elkészített szövegtervezetet, amelyre a szerb-montenegrói választ ugyanazon év szeptemberében küldték meg.

Az egyeztetés során négy szakértői tárgyalásra került sor. Az Egyezmény aláírására a felhatalmazást a 2252/2003. (X. 15.) Korm. határozat adta meg, mely 2003. október 21-én Budapesten, Zoran Zsivkovics szerb miniszterelnök hivatalos látogatásán történt meg. Az Egyezményt 2004. június 15-én a szerb-montenegrói parlament ratifikálta. Az Egyezményt a magyar Országgyűlés 2004. szeptember 27-én ratifikálta, melynek megtörténtéről a külügyminiszter 2004. szeptember 28-án a szerb-montenegrói felet értesítette. Az Egyezmény 17. Cikke alapján az Egyezmény 2004. szeptember 28. napján hatályba lépett.

Az Egyezmény 16. Cikkének megfelelően megalakult a Kisebbségi Vegyes Bizottság, mely figyelemmel kíséri az Egyezmény rendelkezéseinek megvalósítását, és ajánlásokat terjeszt elő a kormányok számára az Egyezmény megvalósításával, szükség esetén módosításával kapcsolatban.

Az Egyezmény megjeleníti a magyar kisebbség által megfogalmazott igényeket: szerepelteti az autonómiát, tiltja az asszimiláció bármilyen formáját, szól a Magyar Nemzeti Tanács szerepéről és támogatásának szükségességéről, részletesen tárgyalja a nyelvhasználati, oktatási, közigazgatási területen biztosítandó jogokat. Átfogó jellegét tekintve hivatkozási alap lehet a kétoldalú együttműködés más területeit érintő, jövőben megkötendő megállapodásokhoz, valamint a magyar érdekek nemzetközi fórumokon való következetes képviseletéhez.