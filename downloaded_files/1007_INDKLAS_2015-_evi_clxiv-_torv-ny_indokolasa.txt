2015. évi CLXIV. törvény indokolása

a Magyarország 2015. évi központi költségvetéséről szóló 2014. évi C. törvény módosításáról

-----STARTING---POINT---ALTALANOS---

Általános indokolás

A tömeges bevándorlás és az illegális határátlépések számának drasztikus növekedése a magyarországi közigazgatási és rendvédelmi intézményrendszert komoly kihívás elé állítja. A feladatok zökkenőmentes ellátásához, a gyors ügyintézéshez szükséges műszaki és informatikai infrastrukturális feltételek kialakításához, a felkészült személyi állomány biztosításához többletforrások szükségesek.

A Kormány a migráns helyzet kezelésére két ütemben már biztosított pénzeszközt. [A rendkívüli bevándorlási és migrációs nyomás kezeléséhez szükséges források biztosításáról szóló 1545/2015. (VIII. 6.) Korm. határozattal 22,2 milliárd forintot, az 1453/2015. (VII. 7.) Korm. határozatában pedig a határőrizeti célú ideiglenes biztonsági határzár fizikai létrehozásához 6,6 milliárd forintot.] A felmerülő feladatok hatékony megvalósításához azonban az eddigieken túl további források szükségesek.

A 2015. évi költségvetési törvényben rendelkezésre álló, 100,0 milliárd forint összegű, rendkívüli kormányzati intézkedések előirányzat (RKI) - az év során már meghozott kormányzati döntések, köztük a migráns helyzet kezelésére megítélt 30,0 milliárd forintos kifizetéssel együtt - szinte teljes egészében kimerült, így az év hátralévő időszakában a váratlan helyzetek kezelésére és a még meghozandó kormányzati döntések finanszírozására nem lenne mód. Szükséges és indokolt is mindezek alapján az RKI keretének 60,0 milliárd forinttal történő megemelése. A kiadási előirányzat módosításához a forrást a tervezetthez képest kedvezően alakuló adóbevételi előirányzatok (általános forgalmi adó, jövedéki adó) növelése biztosítja. Az adóbevételek megemelését egyrészt a gazdaság folyamatos növekedése miatti vártnál kedvezőbb pénzforgalmi tényadatok, másrészt az adófizetési morál javítása érdekében hozott intézkedések (pl. online pénztárgépek bekötése) alapozzák meg.

A zavartalan finanszírozás biztosításához a megemelt RKI-n túl a Belügyminisztérium fejezetben egy új előirányzat (Tömeges bevándorlás kezeléséhez kapcsolódó kiadások) létrehozása szükséges egymilliárd forinttal, melynek teljesülése külön módosítás nélkül (Kormány engedéllyel) eltérhet az előirányzattól, ezzel biztosítva az azonnali reagálási lehetőséget az esetlegesen felmerülő újabb kiadások rendezéséhez.

Ezen túlmenően a törvénymódosítás tartalmazza a Médiaszolgáltatás-támogató és Vagyonkezelő Alap (MTVA) adósságállományának átvállalását is. A részben az MTVA elődszervezeteinek gazdálkodásához kapcsolódó, múltbeli problémákat rendező adósságállomány jelentős terhet ró a szervezetre. A törvény annak érdekében, hogy az MTVA biztosítani tudja a közmédia csatornáin megjelenő tartalmak, a kibővített szolgáltatások színvonalát és maradéktalanul elláthassa a műsorkészítéssel, gyártással kapcsolatos alapvető közszolgálati feladatait, rendelkezik az MTVA közép- és hosszúlejáratú hiteleinek állam általi átvállalásáról.

A Modern Városok Program keretében aláírt megállapodások alapján az ott rögzített fejlesztési munkálatok haladéktalanul megindultak, illetve megindulnak. A megállapodások tartalmát, a kormányzati teendőket külön nyilvános kormányhatározatok rögzítik. Szükséges, hogy az idei évben egy - a valós teljesítésekhez rugalmasan igazodó és igazítható - előirányzat kerüljön létrehozásra a fejlesztési feladatok, illetve azok előkészületeinek finanszírozására. A módosításban szereplő 25 milliárd forintos többletforrásra a tervezettnél magasabb adóbevételek lehetőséget biztosíthatnak, így a hiánycél teljesülését nem veszélyezteti.

Összességében a 2015. évi költségvetési törvény módosításáról szóló törvény a kiadási és bevételi főösszeget azonos összegben érinti, az előirányzat-változások nullszaldósak, így sem a pénzforgalmi, sem az uniós módszertan szerinti hiány nem változik.

Az adósságátvállalás pénzforgalom nélküli ügylet, a hazai költségvetési elszámolásban ez kiadásként nem jelenik meg. Az uniós elszámolás szerint az adósságátvállalás közgazdasági értelemben támogatást jelent az érintett számára, ezért a központi költségvetésnél kiadásként, az MTVA-nál pedig bevételként kell elszámolni. Tekintettel arra, hogy mindkét egység a kormányzati szektor részét képezi, ezért az átvállalás a kormányzati szektor egyenlegét, azaz az uniós módszertan szerinti hiányt nem érinti.

A Magyarország gazdasági stabilitásáról szóló 2011. évi CXCIV. törvény (a továbbiakban: Gst.) 24. §-a alapján a Kormány a Költségvetési Tanács (a továbbiakban: Tanács) számára megküldte - részletes számításokkal alátámasztva - a központi költségvetésről szóló törvény módosítását tartalmazó tervezetet. A Tanács véleményében kifejtette, hogy a költségvetés bevételi és kiadási előirányzatok módosításának hitelességére és végrehajthatóságára nincsenek olyan alapvető ellenvetései, amelyek indokolnák az egyet nem értés jelzését.

A Tanács véleménye szerint a törvényben szereplő előirányzat-változások „azonosan növelik a központi költségvetés bevételi és kiadási főösszegét, vagyis nullszaldósak. A Tanács a bevételi előirányzatok megemelését - az eddigi időarányos teljesítések elemzése alapján - reálisnak tartja. Ezáltal az államháztartás pénzforgalmi hiánya és adóssága nem változik”.

A Tanács véleményében kiemelte, hogy „a kedvező költségvetési folyamatok mellett is - többek között a migrációs események költségvetési hatásának kiszámíthatatlansága és következményei miatt - további fokozott gazdálkodási fegyelmet tart szükségesnek a tervezett államháztartási hiánycél eléréséhez és az államadósság-szabály biztonságos teljesítéséhez”.

-----STARTING---POINT---RESZLETES---

Részletes indokolás

Az 1. §-hoz

A törvény számszaki módosításainak átvezetése a főösszegeken.

A 2. §-hoz

A Médiaszolgáltatás-támogató és Vagyonkezelő Alap (MTVA) előd-szervezeteinek gazdálkodásához kapcsolódó, múltbeli problémákat rendező adósságállománya jelentős terhet ró a szervezetre. A törvény annak érdekében, hogy az MTVA biztosítani tudja a közmédia csatornáin megjelenő, kibővített tartalmak színvonalát és maradéktalanul elláthassa a műsorkészítéssel, gyártással kapcsolatos alapvető közszolgálati feladatait, rendelkezik az MTVA közép- és hosszúlejáratú hiteleinek állam általi átvállalásáról.

Tekintettel arra, hogy az MTVA a kormányzati hiánycél módszertanát jelentő európai uniós statisztikai elszámolás szerint a kormányzati szektorba tartozik, adóssága jelenleg is az államadósság részét képezi, így az átvállalás sem az államadósságot, sem a kormányzati szektor hiányát nem növeli.

A 3. §-hoz

A migráns helyzet kezelésére eddig biztosított források a Rendkívüli kormányzati intézkedések előirányzatot olyan nagyságrendben terhelték, hogy szükséges a „visszapótlás”, illetve az előirányzat növelése annak érdekében, hogy az év hátralévő részében a váratlan események kezelése, illetve a kormányzati döntések finanszírozása biztosítható legyen.

A zavartalan finanszírozás biztosításához a Belügyminisztérium fejezetben egy új előirányzat (Tömeges bevándorlás kezeléséhez kapcsolódó kiadások) kerül létrehozásra 1,0 milliárd forinttal, mely előirányzat Kormány engedéllyel történő túlléphetővé „minősítése” szükséges, ezzel biztosítva az azonnali reagálási lehetőséget az esetlegesen felmerülő újabb kiadások rendezéséhez.

A 4. §-hoz

Hatályba léptető rendelkezés.