2004. évi XXII. törvény indokolása

a befektetők és a betétesek fokozott védelmével kapcsolatos egyes törvények módosításáról

-----STARTING---POINT---ALTALANOS--- 

A közelmúltban a pénzügyi piacokon több olyan esemény történt, ami a befektetők, betétesek és ügyfelek érdekeinek sérelmét okozta. A problémák vizsgálata arra az eredményre vezetett, hogy a pénzügyi rendszer biztonságos működése, az ügyfelek érdekeinek védelme több ponton megköveteli a hatályos jogszabályok felülvizsgálatát, pontosítását, illetve a felügyeleti hatáskör erősítését.

A vizsgálatok alapján szükséges módosítani a hitelintézeti törvényt, a tőkepiaci törvényt, a Pénzügyi Szervezetek Állami Felügyeletéről szóló törvényt, a szövetkezeti törvényeket, a pénzmosási törvényt, valamint a közjegyzőkről szóló törvényt.

A hitelintézetek és befektetési vállalkozások biztonságos működésének, az ügyfelek pontos, korszerű kiszolgálásának alapja az informatikai rendszer megfelelő működése. Annak ellenére, hogy az informatikai rendszerek központi szerepet töltenek be a hitelintézetek és befektetési vállalkozások működésében, a hatályos törvények nem tartalmaznak megfelelő követelményeket.

A pénzügyi piacokra egyre nagyobb mértékben az jellemző, hogy nem egyes intézmények, hanem egész intézmény-csoportok működnek, komplex szolgáltatásokat nyújtva ügyfeleiknek. Felügyeleti szempontból fontos ezért az intézmény-csoport egészére kiterjedő, összevont felügyeleti eszközök alkalmazása. Szükséges azonban mindkét törvényt kiegészíteni azzal az előírással, hogy a legalább kétévente kötelezően elvégzendő átfogó felügyeleti ellenőrzés is csoportszinten működjön, tehát az átfogó ellenőrzés ténylegesen átfogó legyen.

Az ún. befektetési szövetkezetek jelentős kockázatot jelentenek ügyfeleiknek. Ezek az intézmények nem jogosultak betétgyűjtésre, de tagi kölcsönt elfogadhatnak tagjaiktól. Ezen lehetőséggel visszaélve ezek az intézmények mindenféle prudenciális szabályozás és felügyelet nélkül gyakorlatilag tagjaik pénzét befektetésekbe forgatják, amelyet szükséges felülvizsgálni.

A Felügyelet szakmai függetlenségének megerősítése céljából a törvény szétválasztja a Felügyelet hivatali szervezetét és vezető testületét. A törvény szerint a Felügyelet élén az eddigi egyszemélyi vezető helyett egy öt tagból álló testület, a Felügyeleti Tanács áll.

A pénzmosási törvény módosítása néhány ponton pontosítást tartalmaz.

Végezetül a közjegyzőkről szóló törvény módosításának indoka, a közokiratba foglalás eljárásának egyszerűsítése.

-----STARTING---POINT---RESZLETES---

I. Fejezet

A hitelintézetekről és a pénzügyi vállalkozásokról szóló 1996. évi CXII. törvény módosítása

Az 1. §-hoz

A törvény a pénzügyi intézmények informatikai rendszere működésének biztonságával kapcsolatban fogalmaz meg követelményeket, amelynek indoka, hogy az informatikai rendszerek központi szerepet töltenek be a hitelintézetek megbízható működésében.

A 2. §-hoz

A törvénynek megfelelően az összevont alapú felügyelet alá tartozó hitelintézet felügyelő bizottsága a leányvállalatok belső ellenőrzéséért is felelősséggel tartozik.

A 3-4. §-hoz

A felügyeleti ellenőrzés szigorítása érdekében a törvény előírja a Felügyelet számára, hogy a hitelintézet átfogó ellenőrzése egyidejűleg a bankcsoport ellenőrzésére is kiterjedjen, valamint kötelezi a Felügyeletet, hogy a vizsgálatot lezáró határozatába foglalt intézkedések teljesítését utóellenőrzés keretében is vizsgálja.

Az 5-6. §-hoz

A törvény a fogyasztási kölcsönszerződéseknél kötelezően előírt teljes hiteldíjmutató számítását a lakossági kölcsönszerződésekre is kiterjeszti.

A 7. §-hoz

A szövetkezeti törvények párhuzamos módosítása miatt szükségessé válik a hitelintézeti törvény betétgyűjtés fogalmának kiegészítése.

II. Fejezet

A tőkepiacról szóló 2001. évi CXX. törvény módosítása

A 8. §-hoz

A törvény a befektetési vállalkozások informatikai rendszere működésének biztonságával kapcsolatban fogalmaz meg követelményeket, amelynek indoka, hogy az informatikai rendszerek központi szerepet töltenek be a befektetési vállalkozás megbízható működésében.

A 9. §-hoz

A törvénynek megfelelően az összevont alapú felügyelet alá tartozó a befektetési vállalkozás felügyelő bizottsága a leányvállalatok belső ellenőrzéséért is felelősséggel tartozik.

A 10. §-hoz

A hitelintézeti törvény szerint az ügynöki tevékenységet végző vállalkozás által fizetett éves felügyeleti díj 100 000 Ft. Nem indokolt, hogy a befektetési szolgáltatási tevékenységet végző ügynök ennek több mint kétszeres összegét fizesse.

A 11-12. §-hoz

A felügyeleti ellenőrzés szigorítása érdekében a törvény előírja a Felügyelet számára, hogy a befektetési vállalkozás átfogó ellenőrzése egyidejűleg a csoport ellenőrzésére is kiterjedjen, valamint kötelezi a Felügyeletet, hogy a vizsgálatot lezáró határozatába foglalt intézkedések teljesítését utóellenőrzés keretében is vizsgálja.

III. Fejezet

A Pénzügyi Szervezetek Állami Felügyeletéről szóló 1999. évi CXXIV. törvény módosítása

A 13-27. §-hoz

A Felügyelet szervezeti átalakításának célja a felügyeleti munka hatékonyabbá tétele és ezáltal a pénzügyi szervezetek ellenőrzésének szigorítása. A törvénynek megfelelően a Felügyelet két szervezeti egységre osztható: a hivatalra és a Felügyeleti Tanácsra.

A hivatal élén a főigazgató és két helyettese áll akit hatéves időtartamra a miniszterelnök nevez ki, a főigazgató és helyettesei tekintetében a munkáltatói jogokat a Felügyeleti Tanács elnöke gyakorolja.

A Felügyelet élén az 5 tagból álló Felügyeleti Tanács áll, amelynek vezetését a Felügyeleti Tanács elnöke látja el. A Felügyeleti Tanács elnökét a miniszterelnök javaslatára az Országgyűlés választja, illetve hívja vissza, az Országgyűlés illetékes bizottságának meghallgatásával. A Felügyeleti Tanács további tagjainak személyére - az elnök véleményének kikérésével - a miniszterelnök tesz javaslatot, akiket a Köztársasági Elnök nevez ki, illetve ment fel.

Mind az elnök, mind a tagok megbízatása hatéves időtartamra szól.

A pénzügyminiszter felügyeleti és ellenőrzési jogköre kiterjed a Felügyelet szervezeti és működési szabályzatának jóváhagyására, a felügyeleti tevékenység ellenőrzésére, illetőleg értékelésére, oly módon, hogy a miniszter a Felügyeleti Tanács elnökét beszámoltatja és az esetleges hiányosságok feltárása után felszólítja azok megszüntetésére. Garanciális szabály, hogy a pénzügyminiszter a felügyeleti jogkörét csak a titokvédelmi szabályok szigorú betartása mellett gyakorolhatja.

A felügyelet és az ellenőrzés része az is, hogy a Felügyeleti Tanács elnöke a Felügyelet tevékenységéről minden év május 31. napjáig - a pénzügyminiszteren keresztül - beszámol a Kormánynak, majd a Kormánynak adott beszámolót követően tájékoztatja az Országgyűlés illetékes bizottságát, illetve ezzel egyidejűleg a működéséről tájékoztatót készít.

A hivatali szervezet élén álló főigazgató negyedévente tájékoztatja a pénzügyminisztert a Felügyelet tevékenységéről, aki értékeli azt és szükség esetén kiegészítést kér a főigazgatótól.

IV. Fejezet

A pénzmosás megelőzéséről és megakadályozásáról szóló 2003. évi XV. törvény módosítása

A 28. §-hoz

A pénzügyi rendszer pénzmosási célra történő felhasználásának megakadályozásáról szóló 91/308/EGK irányelv 3 cikkének 9. bekezdése lehetővé teszi az azonosítási kötelezettség alóli mentesítést azon országokban bejegyzett hitelintézetek és pénzügyi intézmények vonatkozásában, amelyek jogszabályai az irányelvvel azonos szintű követelményeket írnak elő. A magyar szabályozás élve ezzel a lehetőséggel felmentést ad az azonosítási kötelezettség alól, ha a szerződő felek az EU-ban bejegyzett pénzügyi intézmények. Ez a szabályozás a Magyar Köztársaság EU csatlakozásával egyidejűleg lép hatályba.

A 29. §-hoz

A módosítás eredményeként bővül a személyazonosságot igazoló okmányok köre: a jövőben a kártya formátumú vezetői engedély a lakcímet igazoló hatósági igazolvány bemutatásával egyidejűleg elfogadható a személyazonosság igazolására.

A 30. §-hoz

A pénzmosás megelőzéséről és megakadályozásáról szóló 2003. évi XV. törvény (a továbbiakban: Pmt.) 5. §-ának (8) bekezdése előírja, hogy levelezőbanki szolgáltatás esetén a megbízásnak 3 adatot kell tartalmaznia: a megbízó nevét, lakcímét és számlaszámát. Abban az esetben, ha a megbízás hiányosan érkezik, a hitelintézetnek minden tőle telhetőt meg kell tennie az adatok beszerzése érdekében. Ennek keretében fel kell hívnia partnerintézménye figyelmét arra, hogy a magyar szabályozás a megbízó megnevezéséhez három adatot követel meg. E felhívást követően is hiányosan érkező megbízást a hitelintézet jóváírhatja a címzett számláján.

A 31. §-hoz

A pénzmosási szabályzat kidolgozásához az ORFK a Pénzügyminisztériummal együtt iránymutatásokat és mintaszabályzatokat bocsát a szolgáltató rendelkezésére.

V. Fejezet

Szövetkezeti törvények módosítása

A 32-33. §-hoz

A törvény értelmében szövetkezet esetén az egyéves tagsági viszonnyal nem rendelkező tagok által nyújtott tagi kölcsönök mértéke korlátozásra kerül.

VI. Fejezet

A közjegyzőkről szóló 1991. évi XLI. törvény módosítása

A 34. §-hoz

Az ügyfelek hitelfelvételével kapcsolatos költségeinek csökkentése érdekében a közokirat elkészítésének szabályai egyszerűsödnek.

-----STARTING---POINT---VEGE---

VII. Fejezet

Átmeneti és záró rendelkezések

A 35-39. §-hoz

A törvény pontos végrehajtását elősegítő átmeneti és záró rendelkezéseket tartalmazza.