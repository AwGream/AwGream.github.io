2000. évi CXII. törvény indokolása

a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról

-----STARTING---POINT---ALTALANOS--- 

A Balaton Kiemelt Üdülőkörzet Területrendezési Terve elfogadásával a Balaton kiemelt üdülőkörzetében differenciált térségi területrendezési szabályozás lép életbe, amely lehetővé teszi, hogy az üdülőnépesség száma csak olyan mértékben növekedjék, amilyen mértékben az infrastruktúra is fejlődik, továbbá lehetővé teszi, hogy szabályozott mederben legyenek tarthatók az egyes ingatlanokkal kapcsolatos tulajdonosi szándékok is.

A területrendezési terv szabályozási javaslata és előírásrendszere

a) megengedő jellegű abban a vonatkozásban, hogy

- meg kívánja teremteni a települések fejlődésének térbeli lehetőségét, a területrendezési terv csak azokon a külterületeken tiltja a beépítésre szánt területek kijelölését, illetve belterületbe vonást, ahol ez környezetvédelmi és tájesztétikai szempontból kedvezőtlen lenne;

- tudomásul veszi azt a körülményt, hogy a lakó- és üdülőfunkció az adott térségben egyrészt nem választható el egyértelműen, másrészt bizonyos külterületi földrészleteken is megjelenik, azaz a használat ilyen szempontokból való kategorikus korlátozása nem lenne életszerű;

- nem az építési tilalomra, illetve korlátozásra, hanem a feltételekhez kötött építés lehetőségére helyezi a hangsúlyt,

b) szigorú abban a vonatkozásban, hogy

- továbbra is csak olyan területeken enged építkezni, ahol a szükséges infrastrukturális feltételek megvannak;

- a partközeli települések belterületén - rövid türelmi időt követően - nem enged meg közműpótló berendezést, ezeken a területeken az építés feltétele a közcsatornába történő rákötés;

- a beépíthető külterületi földrészlet-nagyság a táj jellegének megőrzése érdekében differenciált és az országos átlaghoz képest általában jóval nagyobb;

- a települések központi területéhez kapcsolódó belterületi parthossz 30%-án, a parti sétány kialakítása érdekében, változó szélességű zöldterület kialakítását írja elő, vagyis továbbra is tiltja ezen területek üdülőterületként történő hasznosítását;

- a helyi önkormányzatok számára a településrendezési tervek és helyi építési szabályzatok felülvizsgálatát, módosítását, elkészítését a törvény határidőhöz köti,

c) differenciált abban a vonatkozásban, hogy

- a víztől távolodva egyre enyhébb megkötéseket tartalmaz (a szabályozás részletessége és szigorúsága tekintetében megkülönböztet a kiemelt üdülőkörzetbe tartozó településeket és ezen belül partközeli településeket);

- megkülönböztetett figyelemmel kezeli a települések külterületét, ahol még nagyobb esély van a káros jelenségek (földrészletek elaprózódása, beépülés, infrastruktúra fejlesztés elhanyagolása) megakadályozására.

A területrendezési terv megalapozó munkarészei között elkészült társadalmi hatásvizsgálat a hatásokat az érdekszintek (egyéni, helyi, térségi, országos, globális), érdektípusok (ökológiai, gazdasági, társadalmi) és időhorizontok (rövid távú, hosszú távú) dimenzióiban vizsgálja. A hatásvizsgálat megállapítja, hogy a terv legfontosabb pozitív hatásai (az állandó lakosság életkörülményeinek és jövedelemszerzési lehetőségeinek javítása, a természeti erőforrások védelme, az idegenforgalmi vonzerő fenntartása és fejlesztése a termőhelyi adottságokhoz és a kiemelt üdülőkörzet jellegéhez egyaránt igazodó, egyszersmind jövedelmező mezőgazdasági termelés feltételeinek biztosítása, az épített és a természeti környezet harmóniájának helyreállítása) hosszú távon érvényesülnek. Az össztársadalmi érdekek esetenként sérthetik a gazdasági szféra, kizárólag piaci logika alapján működő szűkebb társadalmi csoportok, illetve egyének rövid távú érdekeit.

A tanulmány felhívja a figyelmet arra is, hogy a feltételekhez kötött beépítési lehetőségek társadalmi elfogadtatása súlyos konfliktusokkal jár, mivel jelentős mennyiségben érint egyéni gazdasági érdekeket. Megállapítása szerint azonban a szigorú beépítési korlátozások környezeti hatása már rövid távon is jótékony hatású lesz. Az idegenforgalmi vonzerőt jelentő táj védelme érdekében alkalmazott szigor gazdasági hatásai, a minőségi turizmus felé tett lépések hosszú távon a térség társadalmára is pozitív hatással lesznek.

A területrendezési terv megalapozó munkarészei között elkészült gazdasági hatásvizsgálat szerint a Balaton Kiemelt Üdülőkörzet Területrendezési Tervének érvényesítését célzó intézkedésekből származó, a tulajdonosi, vállalkozói és közigazgatási szinteken a legmarkánsabban jelentkező gazdasági előnyök és hátrányok a következők:

- kötelező csatornázás, szennyvízhálózat kiépítése,

- meghatározott területek építési tilalma,

- ingatlanérték változások:

értékemelkedés ott, ahol:

- az infrastrukturális ellátás bővült,

- enyhült a környezetszennyezés,

- javultak a közlekedési körülmények,

- bővült a szolgáltatások köre,

- munkahelyek létesültek,

- belterületbe vontak területeket;

értékcsökkenés ott, ahol:

- fenti fejlesztések nem következtek be,

- romlottak a környezeti és az üdülési feltételek,

- építési tilalmat rendeltek el,

- a gazdálkodási költségek változása,

- minőségi technológiai előírások bevezetése,

- vállalkozási telephely-létesítési feltételek változása,

- a térszerkezeti terv megvalósítása által keltett (lakóépület, gazdasági terület, fejlesztési lehetőségek, közlekedési nyomvonalak, csomópontok, stb.) gazdasági potenciálváltozás,

- új terület- és településrendezési tervek készítése.

A területrendezési terv érvényesítését célzó intézkedések finanszírozásába bevonható források

- az adókedvezmények,

- a célhitel, kedvezményes hitel,

- a kötvénykibocsátás, hitelfölvétel,

- a koncessziók,

- a kártalanítás és a kompenzáció,

- a támogatási rendszerek reformjával aktivizálhatók.

A kártalanítási igények meghatározásánál figyelembe kell venni, hogy

- a korlátozások elrendelésére nem csak a Balaton Kiemelt Üdülőkörzet Területrendezési Tervét jóváhagyó törvény teremti meg a jogi alapot, hanem a korlátozások elrendelése - túlnyomó többségben - más törvényekben megfogalmazott általános érvényű kötelezések, előírások területre alkalmazása révén is lehetséges;

- közvetlenül a Balaton Kiemelt Üdülőkörzet Területrendezési Tervét jóváhagyó törvényből származtatható, korlátozásokra vonatkozó kártalanítási igényt, illetve kisajátítási költséget csak ott lehet megállapítani, ahol a területrendezési terv alapján pontosan lehatárolható területre vonatkozik az igény, ahol a területrendezési terv pontos helymeghatározásra nem képes (például a települések egykori belterületén), ott a kártalanítási igény csak a tervhierarchia figyelembevételével elkészült településrendezési terv szabályozási terve és a helyi építési szabályzata elfogadását követően és ezekre alapozottan lesz érvényesíthető.

-----STARTING---POINT---RESZLETES---

Az 1-4. §-hoz

A területfejlesztésről és területrendezésről szóló 1996. évi XXI. törvény a központi állami szervek területfejlesztési és területrendezési feladat- és hatásköréről szóló szabályok körében rendelkezett a kiemelt térségek tervezésével és jóváhagyásával kapcsolatos feladatok ellátásáról. Az Országos Területfejlesztési Koncepcióról szóló 35/1998. (III. 20.) OGY határozat a kiemelt térségek körében, a kiemelt üdülőkörzetek között nevesítette a Balaton térségét. Az Országos Területfejlesztési Koncepció jövőképében a kiemelt üdülőkörzetek a nemzetközi és a hazai minőségi turizmus fogadóterületei, ahol a sajátos vonzerő, a kiváló idegenforgalmi adottságok kiaknázása, a szükséges infrastruktúra kiépítése a táj és a környezet fokozott védelmével valósítható meg.

A Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló törvénnyel (továbbiakban: BT) jóváhagyásra kerülő területrendezési terv olyan térszerkezeti megoldások kialakítását, olyan területhasználati keretfeltételek meghatározását szolgálja, amelyek alkalmazásával biztosítottá válik az Országgyűlés által az Országos Területfejlesztési Koncepció jövőképében deklarált törekvés, hogy az adottságok hasznosítása során elsőbbséget élvezzen a természeti erőforrások védelme, az erőforrásokkal való fenntartható gazdálkodás és a természetvédelmi területek a természeti és táji értékek megőrzői, az identitástudat és a generációs felelősség kifejezőivé váljanak.

A területrendezési tervek meghatározzák a térségi szereplők és az eltérő érdekszférák számára a terület- és településrendezési lehetőségeket, kereteket. Ezért a Balatoni Területrendezési Szabályzat országos és regionális szintű érdekeket képvisel, egyúttal megfelelő mozgásteret biztosít az egyes önkormányzatok számára ahhoz, hogy - a területrendezési terv szabályozási előírásainak átfogóbb keretei között - a megyei területrendezési tervekben, valamint a településrendezési tervekben és a helyi építési szabályzatokban megfelelő fejlesztési lehetőségeket biztosítsanak a lakosság és a vállalkozói szféra számára, illetve meghatározzák az egyes telkek beépítésének részletes feltételeit.

A többszörösen strukturált Balatoni Területrendezési Szabályzat a kiemelt üdülőkörzet területére és ezen belül a partközeli településekre általános érvényű előírásokat, a térségi szabályozás övezeti tervlapjain lehatárolt területekre övezeti szabályozási előírásokat határoz meg. A területileg általános érvényű szabályozási előírásokat az 1068/1996. (VI. 21.) Korm. határozat 3.2. pontjában megfogalmazott igény ellenére - amely szerint az új térségi terv készítése során vízminőség-védelmi szempontból a teljes vízgyűjtőt kell figyelembe venni - sem lehetett kiterjeszteni az üdülőkörzeten kívüli, de még a vízgyűjtőn lévő települések területére. Ugyanis az önkormányzatok számára kötelező érvényűvé tett előírások meghatározására csak a kiemelt térségek területén (jelen esetben a Balaton kiemelt üdülőkörzetében) van törvényi lehetőség. A Balaton vízminősége érdekében a vízgyűjtőn szükséges korlátozások és a Balaton kiemelt üdülőkörzetében meghatározott előírások közötti összhangot és átmenetet az Országos Területrendezési Tervben és hozzárendelt területrendezési szabályzatban kell megteremteni.

A térségi szabályozás övezeti tervlapjain egy-egy érdekszféra szempontjából szabályozás alá vont területek jelennek meg. Az Országos Területfejlesztési Koncepció jövőképében meghatározott értékhierarchia szerint a természetvédelmi és környezetvédelmi célú övezetekben és övezeti előírásokban, a Balaton partvonalához közeledve egyre szigorúbb előírások jelennek meg.

A tervezési terület egy-egy pontjára vonatkozó területrendezési szabályokat az általános érvényű és az övezeti szabályozási előírások együttesen határozzák meg. A Balatoni Területrendezési Szabályzat előírásai a hatályos jogszabályokkal és az állami irányítás egyéb jogi eszközeinek tekintett kormányhatározatokkal (a Balaton ökológiai állapotának védelmére és a vízminőség javítására vonatkozó többször módosított 1068/1996. (VI. 21.) Korm. határozat és a Balatoni Vízgazdálkodási Fejlesztési Programról szóló 2100/1995. (IV. 12.) Korm. határozat) összhangban, azokkal együtt határozzák meg a terület használatának szabályait. A Balatoni Területrendezési Szabályzat előírásai a hatályos jogszabályok előírásait a kiemelt üdülőkörzet térségére értelmezik (ha azok egyébként nem általános érvényű előírások vagy nem erre a térségre vonatkoznak), a hatályos jogszabályok előírásain szigorítanak, illetve a közérdek érvényesítése érdekében egy meglévő előírást a jogforrások hierarchikus rendjében magasabb szintre emelik.

Az 5-15. §-hoz

A törvény előírásai a Balaton kiemelt üdülőkörzetének területén lévő települések beépítésre szánt területén a telkek beépíthetőségét - a vízminőség védelme érdekében - a szennyvízcsatorna meglétéhez kötik. Az üdülőkörzet nem parti településein a rendelkezés szigorát öt évig terjedő türelmi idő oldja.

Mivel építési igény döntően a beépítésre szánt területeken jelentkezik, csatorna hiányában korlátozás alá esik a beépítésre szánt területek növelésének mértéke is. Az építmények és az infrastruktúra létesítményeinek elhelyezése - a természeti erőforrások, a táj szépsége és egyedisége védelme érdekében - szintén feltételekhez kötött.

A Balatoni üdülőkörzet településeinek közigazgatási területén a Balatoni tájhoz hozzátartozó, sajátos természeti hagyományokkal rendelkező termesztőfelületek, védelemre érdemes történelmi borvidékek találhatóak. Az előzőekből következően vannak olyan előnyben részesített területhasználati módok, amelyeknek védelmét a törvény - az általános előírásokon túlmenően - külön övezeti szabályokban is előírja (lásd még 45-52. §).

A törvény a Balaton kiemelt üdülőkörzetének teljes területén az ország egyéb területeinek szabályozásához viszonyítva szigorúbb levegőtisztaság-védelmi és zajvédelmi előírásokat tartalmaz.

A 16-22. §-hoz

A törvény a Balaton kiemelt üdülőkörzetének partközeli településeinek beépítésre szánt területén - a tómeder irányában egyre szigorúbb szabályok alkalmazásának elve szerint - az építési hatósági engedély kiadásának feltételét a szennyvízcsatorna hálózat meglétéhez és hatékony működtetéséhez köti. E területeken türelmi időt a törvény nem biztosít. A szennyvízcsatorna hálózat kiépítésére és a meglévő szennyvízcsatorna hálózatra történő rákötésre ösztönöz a beépítésre szánt területek kijelölését korlátozó feltétel is.

A partközeli településeken a törvény a települések területfelhasználásának rendjét, a létesítmények használati értékét növelő, üdülési és idegenforgalmi szempontból a minőségi fejlesztést elősegítő, a zsúfoltságot oldó konkrét mérőszámokkal meghatározott előírásokat vezet be.

A beépítésre szánt területen belül a vízparti üdülési igényeket kiszolgáló szolgáltató és sportlétesítmények területén az országos településrendezési és építési követelményektől eltérően a kisebb beépítési arányokat engedő szabályozás a minőségi ellátáshoz szükséges nagyobb zöldfelületek kialakítását segíti elő. E területeken a vízparti üdülési lehetőségeket gazdagító, pihenést, testedzést szolgáló építmények (sétaút, kerékpárút, pihenő- és játszóhelyek, sportpályák, egyéb zöldfelületek) alakíthatók ki.

A települések területén a zöldterületek arányának növelésére ösztönző előírások, e területek beépítési százalékának az országos előírásoktól eltérően megnövelt értéke a zöldterületeken elhelyezhető vendéglátó, szolgáltató létesítmények elhelyezését, a zöldterületek funkciógazdagságának növelését szolgálja. Az üdülési adottsággal rendelkező települések tervezésénél a településrendezés számára orientáló szabály az üdülési adottságot jelentő természeti elemmel (jelen esetben a vízparttal) közvetlen térkapcsolatot teremtő, közhasználatú zöldterületek növelésének előírása. A törvény vonatkozásában ez a tervezési alapelv a települések belterületéhez csatlakozó partszakasz legkevesebb 30%-án 5-30 méter széles parti sétány kialakításának igényében fogalmazódott meg. A vízparti üdülőhelyeken az üdülési komfort megteremtésének egyik nem mellőzhető formája a vízfelülettel vizuális és fizikai kapcsolat biztosítása. A passzív rekreációs tevékenységek körébe sorolható tevékenységekhez, a természeti elemek zavartalan szemléléséhez, a parti sétányról feltáruló tájkép látványának térélményt jelentő megéléséhez helyet kell biztosítani. Az aktív rekreációs tevékenységek között a vízisportok és a strandolás olyan tevékenységek, amelyek csak a vízparthoz köthetők. A két rekreációs tevékenységtípus intenzitásában, létesítményigényében eltérő, ezért közöttük az átmenetet is biztosítani kell. Ezeknek a területhasználati igényeknek a kielégítésére - területfelhasználási sajátosságaik révén - leginkább a zöldterületek alkalmasak.

A többféle, olykor egymást is zavaró funkció elhelyezése a partmenti területeken kellő körültekintést igényel. E területek rendezése meghatározó lehet a Balaton parthasználatának rendezése és a minőségi turizmus fejlesztési lehetőségei szempontjából. Ugyanakkor a települések egykori külterületi partszakaszai mellett természetes vegetációjú, megtartandó, helyenként védendő élőhelyek találhatóak. A sokféle érdek által megfogalmazott területigény kielégítése, a közöttük lévő összhang megteremtése országos érdek. Ezért a törvény e területek rehabilitációs tanulmánytervének elkészítését a központi államigazgatási szervek feladatává teszi (lásd még 58. §).

A 23-28. §-hoz

Az Országos Területfejlesztési Koncepcióban meghatározott értékhierarchia szerint a sajátos vonzerőre alapozott fejlesztés csak a táj és a környezet fokozott védelmével valósítható meg. Különösen indokolt a védelem a már védett és a védelemre javasolt természetvédelmi területeken, ahol a védelem alapvető céljaival összeegyeztethetetlen tevékenységek (bányanyitás, intenzív mezőgazdálkodás) és létesítmények elhelyezése szigorú feltételekhez kötött. A törvény azonban nem kívánja a települések fejlődését parttalanul korlátozni. Így a Nemzeti Park bemutató övezete irányában a belterület növelését - ha a szabályozási előírások összessége ezt lehetővé teszi - megengedi.

A táj- és településkép-védelmi övezetek fogalmának bevezetésével lehetővé vált a lehatárolt területeken a tájkarakter, a tájkép egységét megbontó használat korlátozása, tájesztétikai szempontok érvényesítése. Ennek érdekében a törvény előírja, hogy a településrendezési tervekben és helyi építési szabályzatban, valamint a T-2 alövezetben a helyi építészeti örökség védelméről szóló rendeletben konkrétan meg kell határozni és védeni kell az adott hely esztétikai megjelenését determináló elemeket és az adott helyre jellemző hagyományos építészeti megoldásokat. A Balaton kiemelt üdülőkörzetének egészére érvényes, az építészeti hagyományok megőrzésére vonatkozó előírást alkotni a sokféle adottság (pl. északi és déli part, vízparti és háttér-települések, szőlő- és gyümölcstermő területek) miatt nem lehetett, ezért a törvény ezeknek az előírásoknak meghatározását a kötelezően megalkotandó helyi rendeletek hatáskörébe utalja.

Különös figyelmet érdemelnek a kiemelt jelentőségű épített környezeti értékek és régészeti területek, amelyek védelmét a tervre alapozott BT az övezeti szabályozási tervlapon meghatározott tágabb környezetükre kívánja kiterjeszteni.

A 29-30. §-hoz

Az üdülőkörzetben nagyszámban található tájsebek (komplex tájrehabilitációt igénylő területek, a műszaki védelem nélküli hulladéklerakók) és az ökológiailag károsodott területek lehatárolására szükség volt. E területeken nem elegendő a bányászatról szóló törvény előírásai szerinti tájrendezési terv elkészítése, valamint a hulladékgazdálkodásra vonatkozó jogszabályokkal összhangban az újrahasznosítási mód meghatározása hanem el kell érni, hogy a területhasználat így meghatározásra került szabályai beépüljenek a településrendezési tervekbe és a helyi építési szabályzatokba is.

Az ökológiai rehabilitációra javasolt területeken, mivel azokon a természetközeli állapot, illetve értékes ökoszisztémák visszaállításának lehetősége adott, az ökológiai rehabilitációt végképp ellehetetlenítő tevékenységek korlátozása - már a rehabilitációt megelőző időszakban is - indokolt.

A 31-33. §-hoz

A felszíni szennyeződésre érzékeny területek övezetén, amely az üdülőkörzet jelentős területét lefedi, a felszínre juttatott és onnan a felszíni és a felszín alatti vízkészletbe könnyen bemosódó, vegyszer, illetve egyéb szennyező anyag kijuttatásával járó tevékenység generális tiltása vált szükségessé.

A 34-36. §-hoz

A felszínmozgásra érzékeny területek övezetén, a felszín megbontásával járó, illetve a felszíni vizek és belvizek elvezetését célzó tevékenység végzését, a hatályos jogszabályban rögzített eljárásokat kiegészítve, a BT külön feltételekhez köti. Jelen törvény az épített környezet alakításáról és védelméről szóló törvény településrendezési tervek tartalmi követelményeiről szóló előírásait pontosítva, kötelező elemként írja elő e területek határainak feltüntetését és az infrastruktúra-hálózatok és építmények szabályozást igénylő elemei között, a felszíni vizek és belvizek elvezetésére szolgáló létesítmények tervezését.

A 37-38. §-hoz

A felszíni vízminőségvédelmi övezetben a tómederrel és a Balaton vízterével közvetlenül kapcsolatban lévő, vízjárta területek védelme érdekében szükséges előírások az övezetben lehatárolt területek használatának szabályait rögzítik. E területeken - hasonlatosan a felszíni szennyeződésre érzékeny területekhez - a felszíni vízkészletekbe könnyen bemosódó vegyszer és egyéb szennyező anyagok, valamint a tóban a nemkívánatos tápanyag- feldúsulást okozó anyagok kijuttatásával a természetes vagy természetközeli ökoszisztémának megbontásával járó, annak pusztulását eredményező tevékenységek kerültek korlátozásra.

A törvény a Balaton vízfelületének a partvonal szabályozási tervtől eltérő csökkentését nem engedélyezi. A 38. § c) pontja a partvonal szabályozási terv számára is kötelező előírást tartalmaz.

A törvény a Balaton és a parti zóna nádasainak védelméről, valamint az ezeken folytatott nádgazdálkodás szabályairól szóló kormányrendelet előírásaival összhangban a nádasok területének csökkentését a strandok érdekében is csak a IV. és V. osztályú nádasokban és további feltételekhez kötötten engedélyezi. A kormányrendeletben meghatározott szabályokat a törvény közérdekként megfogalmazva, a jogforrások hierarchikus rendjében magasabb szinten kívánja szabályozni.

A 39-41. §-hoz

A térségi szerkezeti tervben meghatározott infrastruktúra hálózat övezetében a szabályozási előírások a közlekedési, közmű és távközlési nyomvonalas létesítmények nyomvonalát, a létesítmények helyét, környezetük területhasználatával kapcsolatos szabályokat rögzítik. A nyomvonalakat és a létesítmények helyét a településrendezési tervekben, illetve a készülő kiviteli tervekben kell pontosítani.

A terv a térségi hulladékkezelő elhelyezésére vonatkozó konkrét helykijelölési javaslatot nem tesz, de a korlátozó feltételek meghatározása után, a térségi hulladékkezelő elhelyezésére alkalmas területek alövezetén lehatárolt területekkel meghatározza az elhelyezésre alkalmas területeket.

A 42-44. §-hoz

A település egykori belterületére, beépítésre szánt területére vonatkozó szabályozási előírásokat azért nem lehetett teljes körűen meghatározni, mert a területrendezési tervek léptéke az ehhez szükséges vizsgálati mélységet nem teszi lehetővé (telek méretű szabályozási elemek). Azonban néhány, az egykori belterületre, beépítésre szánt területre vonatkozó szabályozási előírás, amely a közérdek megfogalmazását, érvényesítését és az üdülőkörzet értékteremtő területhasználati sajátosságainak védelmét szolgálja, a területrendezési tervet jóváhagyó törvényben is megfogalmazásra kell kerüljön azért, hogy ezek az előírások a térségi szereplők és a településrendezési tervek, valamint a helyi építési szabályzatok számára is kötelező érvényűek legyenek.

A 45-49. §-hoz

Az üdülőkörzet településeinek közigazgatási területén a beépítésre szánt területeken kívül, mezőgazdasági művelésre alkalmas területek, erdőterületek, helyenként működő bányák területei találhatóak. Ugyanakkor a beépítésre szánt területek fogytával az üdülési funkció is megjelent ezeken a területeken, és napjainkra a nagyüzemi művelésre nem alkalmas egykori zártkerti területeken (a tervben kertgazdasági területek alövezeteként jelölve) számottevő méreteket öltött. Ezek a területek vezetékes vízzel alig ellátott területek, és csatornázásukra is kevés az esély. A hiányos infrastruktúra miatt ezeken a területeken az építés szigorú feltételekhez kötött.

Az árutermelő mezőgazdasági területek alövezetén és az erdőterületeken az építendő épület a terület művelési ágának megfelelő, rendeltetésszerű használatot kell szolgálja. Míg az árutermelő mezőgazdasági területekből - a települések fejlesztési igényeinek megfelelően - beépítésre szánt terület kijelölhető, addig az erdőterületek alapterületi védelme érdekében, a művelési ág megváltoztatása csak kivételes esetben lehetséges.

Az erdőterületek védelme érdekében az egész üdülőterületre vonatkoztatva érvényes szabály mondja ki, hogy az erdőterületből beépítésre szánt terület nem jelölhető ki és az erdőterület összessége nem csökkenthető. Az üdülőkörzet erdősültségének növelése érdekében meghatározásra kerültek az erdősítésre javasolt területek is, ahol csak az erdőtelepítés lehetőségét megőrző területhasználat folytatható.

A működő bányák területére készítendő tájrendezési tervet a településrendezési tervek és helyi építési szabályzat készítésénél figyelembe kell venni.

Az 50. §-hoz

A minőségi fejlesztést szolgáló területeken belül a BT különös figyelmet szentel a turisztikai fejlesztési területeknek. Annak érdekében, hogy a kiváló tájképi adottságú, jó közlekedési lehetőségekkel bíró területek az idegenforgalom minőségi fejlesztési területeivé, a nagy helyigényű - a szabadidő eltöltésének lehetőségeit jelentősen gazdagító - beruházások célterületeivé válhassanak, a szabályozási előírások nem teszik lehetővé e területek hétvégiházas üdülőterületté történő besorolását. A telekalakítás alsó határát a BT 5 ha-ban határozza meg. A törvény a településrendezési terv számára nem írja elő a lehetséges funkciót, de a hétvégiházas üdülőterületen kívül, az üdülőházas üdülőterület 30%-os, illetve az ún. „különleges” területfelhasználási egységek 40%-os beépítettségét sem engedi a területre. Ezzel e területek zöldfelületi jellegét kívánja megőrizni. A zöldterületeken megengedett 2%-os beépítettséget viszont az idegenforgalmi fejlesztéshez szükséges épületek elhelyezésének biztosítása érdekében négyszeresére emeli fel. A turizmus minőségi fejlesztése nem csak az (Ü-1) alövezetben valósul meg, hanem a meglévő üdülőterületek átstrukturálódásával, az idegenforgalmi létesítmények korszerűsítésével is. Jelentős turisztikai fejlesztések valósulhatnak meg a vízpart-rehabilitációval érintett partközeli területeken is.

Az 51-52. §-hoz

A minőségi fejlesztést szolgáló területek között a minőségi szőlő- és bortermőterületek védelme érdekében lehatárolásra kerültek a szőlőkataszter I. és II. osztályú területei. A BT ezeken a területeken a szőlő- és gyümölcstermesztés feltételeit biztosítja és támogatja. A termőfelület védelme érdekében beépítésre szánt területek nem, vagy csak szigorú feltételek mellett jelölhetők ki. Építeni csak a rendeltetés szerinti használatnak megfelelő funkciójú épületet, az árutermelési, illetve kertgazdasági mezőgazdasági területek alövezetén megengedett beépítési százaléknak és a közművesítettségi feltételeknek megfelelően lehet. A szőlőterületek védelmével, a művelés ellenőrzésével és nyilvántartásával nevesül e területen a hegyközség feladata is.

Az 53. §-hoz

A térségi szempontból kiemelten kezelendő területek övezetén belül csak a honvédségi területek alövezete került lehatárolásra.

-----STARTING---POINT---VEGE---

Az 54-60. §-hoz

A BT záró rendelkezései a hatálybaléptetést, a BT más jogszabályokhoz való viszonyát határozzák meg és a terv érvényesülését elősegítő tervhierarchia működéséhez szükséges intézkedéseket tartalmazzák.

A BT jóváhagyásával és hatálybalépésével az üdülőkörzetben lévő települések településrendezési tervei nem lesznek alkalmasak arra, hogy a hatályos jogszabályoknak megfelelve, abból levezetve helyi építési szabályokat állapítsanak meg. Ezért, noha az egyedi építésügyi hatósági engedélyezési eljárások során a törvény előírásai településrendezési terv nélkül is értelmezhetőek, a településrendezési tervek sürgős felülvizsgálata, módosítása illetve elkészítése mindenképpen szükséges. A településrendezési tervek készítésére és korszerűsítésére az épített környezet alakításáról és védelméről szóló törvénnyel és az országos településrendezési és építési követelményekkel összhangban is szükség van.

A Balaton Kiemelt Üdülőkörzet Területrendezési Terve az új típusú területrendezési tervek közül elsőként készült el és kapott törvényi szabályozást. Ezért az előkészítése során több olyan általános érvényű - a területrendezési és a településrendezési tervek kapcsolatával összefüggő - kérdés és az eljárási rendben jelentkező hiányosság vetődött fel, amelyeknek pótlására törvényi felhatalmazás és kormányintézkedés szükséges. Ezeket nemcsak a Balatonnal kapcsolatos tervezésre értelmezve, hanem - a területfejlesztésről és területrendezésről szóló törvény kiegészítésével - a terület- és településrendezési tevékenység egészére vonatkoztathatóan kell meghatározni.