2009. évi XV. törvény indokolása

a hontalanság eseteinek csökkentéséről szóló, 1961. augusztus 30-án, New Yorkban elfogadott Egyezmény kihirdetéséről

-----STARTING---POINT---ALTALANOS---

Általános indokolás

1. A hontalanok helyzetének a nemzetközi jogalkotás útján történő rendezése majdhogynem az ENSZ megalakulása óta a világszervezet napirendjén van. Ez a kérdéskör továbbra sem rendezett megnyugtatóan, így napjainkban is a nemzetközi közösség fő gondjainak egyike. Világszerte mintegy 12 millió főről van szó, akik közül csak Európában 640 ezren élnek. Hontalanság sokfeleképpen kialakulhat, mint például államutódlás következtében (a közelmúltban a Szovjetunió vagy Jugoszlávia ’90-es években végbement felbomlása említhető példaként); egyes államok területén élő kisebbségeket érő durva diszkrimináció következtében (pl. a volt szovjet utódállamokban bizonyos etnikai kisebbségek - csecsenek, kalmükök, krími tatárok stb. - nem élvezhetik annak az államnak az állampolgárságát, ahol születtek és/vagy hosszú ideje élnek); az állampolgárság megszerzésére vonatkozó elvek (ius soli és ius sanguinis) negatív összeütközése esetén; a nőket érintő belső jogszabályok és/vagy gyakorlat eredményeképpen (pl. külföldi állampolgárral való házasságkötésnél); az ország elhagyása és huzamos külföldi tartózkodás következtében; továbbá kiválthatja az állampolgárságtól való - csoportos vagy egyéni - önkényes megfosztás; az állampolgárságról való lemondás (lásd Albánia vagy Románia állampolgársági szabályozását), illetve egyes államok közigazgatási eljárása vagy gyakorlata (roppant magas eljárási költségek, teljesíthetetlen határidők megállapítása; beszerezhetetlen okmányok előírása stb.).

2. A hontalanokra vonatkozó szabályozás egyik megközelítése a hontalanság kialakulását próbálja megelőzni, illetve a hontalanok számát csökkenteni, így különféle állampolgárság-szerzési kapcsolóelveket dolgoz ki annak érdekében, hogy megszüntessék vagy csökkentsék a hontalanságot eredményező élethelyzetek számát. Ezzel az igénnyel lép fel univerzális síkon a hontalanság eseteinek csökkentéséről szóló, 1961. augusztus 30-án, New Yorkban elfogadott Egyezmény (a továbbiakban: Egyezmény); az államok azon kötelezettsége pedig, miszerint állampolgársági szabályozásaik kialakításánál el kell kerülniük a hontalanság kialakulását, ma már a nemzetközi szokásjog része.

A törvény célja, hogy a Magyar Köztársaság csatlakozzon az Egyezményhez. A törvény tárgyát képező, 1975 decemberében hatályba lépett Egyezmény részletes szabályokat állapít meg arra nézve, hogy a szerződő államoknak milyen intézkedéseket kell tenniük a hontalanság kialakulásának megelőzése, de legalább - amennyire lehetséges - csökkentése érdekében. Az elsődleges cél az, hogy állampolgárságot kapjanak mindazok, akik egyébként hontalanok lennének, amennyiben megfelelő kapcsolat fűzi őket az adott államhoz (területen születés, vérségi kapcsolat stb. következtében). Az Egyezmény nem követel meg tehát feltétel nélküli honosítást, hanem inkább arra törekszik, hogy az államok kellő súllyal vegyék számításba a területen születés, az ott-lakás vagy a leszármazás tényét annak érdekében, hogy a hontalanság elkerülhető, vagy megszüntethető legyen. Az Egyezmény ezen túl törekszik az állampolgárság megőrzésére, fenntartására, ha az állampolgárság elvesztése esetén helyébe nem lépne másik állampolgári kötelék.

3. Az Egyezmény 1975. december 13-án lépett hatályba, jelenleg 35 részes állama van, további 3 állam pedig aláírta, de nem erősítette meg (Dominikai Köztársaság, Franciaország, Izrael). Az Európai Unió tagállamai közül 13 ország részese (köztük Németországgal, az Egyesült Királysággal, Hollandiával, Svédországgal, vagy a szomszédos Ausztriával), akik együttesen kb. 200 millió főt fednek le. Ezen kívül Európából még Norvégia, Albánia és Bosznia-Hercegovina is szerződő fél. A UNHCR - az Egyezmény végrehajtásáért és a hontalanok védelméért felelős ENSZ-ügynökségként - az ENSZ Közgyűlés felkérésére 1996-tól kezdve intenzív, világméretű kampányba fogott az Egyezményhez való csatlakozást propagálandó (kormányok figyelmének felhívása, információs csomag kidolgozása, tanulmányok készítése stb.). A UNHCR hazánkban is többször szorgalmazta ezt az Igazságügyi és Rendészeti Minisztériumnál, valamint a Bevándorlási és Állampolgársági Hivatalnál egyaránt. A kampány eredményeképpen a 2000-es években 14 új állam vált az Egyezmény részes felévé, többek között Albánia, Brazília, Csehország, Új-Zéland, Románia, Szlovákia, vagy legutóbb, 2008 augusztusában Finnország.

A hazai migrációs, illetve állampolgársági joganyag nemzetközi jogi beágyazottságának erősítése érdekében fontos az e tárgykörrel összefüggő univerzális nemzetközi szerződésekhez való csatlakozás. Az Egyezmény részes felévé válással a hontalanság elkerülése tárgyában vállalt nemzetközi kötelezettségeinek (a hontalan személyek jogállásáról szóló 1954. évi Egyezmény; a férjezett nők állampolgárságáról szóló 1957. évi Egyezmény; az 1997. évi Európai Állampolgársági Egyezmény, és az Európa Tanács 2006. évi, az államutódlás esetén bekövetkező hontalanság elkerüléséről szóló Egyezménye) kiegészítése történik meg. A csatlakozásnak markáns külpolitikai hozadéka van: a nemzetközi közösség felé egyértelműen deklaráljuk, hogy eltökéltek vagyunk a hontalanság kiküszöbölése terén, hiszen a részes féllé válással egyoldalúan nem változtathatjuk meg többé tárgybeli szabályainkat.

-----STARTING---POINT---RESZLETES---

Részletes indokolás

Az 1. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés a) pontja együttes olvasata alapján az Országgyűlés ad felhatalmazást az Egyezmény kötelező hatályának elismerésére. Jelen § - az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. §]. Mivel az Egyezmény tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Egyezmény hiteles angol nyelvű szövegét, illetve annak hivatalos magyar nyelvű fordítását.

Az Egyezmény nem határozza meg a hontalan fogalmát, itt háttérszabályként a hontalan személyek jogállásáról szóló 1954. évi New York-i egyezmény definíciója alkalmazandó („a hontalan [...] olyan személyt jelent, akit egyetlen állam sem tart saját joga alapján állampolgárának”). Az Egyezmény 1-4. Cikkei a honosítással kapcsolatos előírásokat rögzítik, amelyek értelmében a szerződő államok vállalják azok honosítását, akiket tényleges (effektív) kapcsolat fűz az adott államhoz. Kiemelendő, hogy e szabályok azon személyekre vonatkoznak, akik máskülönben hontalanná válnának.

Az Egyezmény az állampolgárság megadásának következő lehetőségeit kínálja a részes államok számára:

a) a születéssel automatikusan, a jog erejénél fogva (területen születéskor);

b) egy adott életkor elérésével automatikusan (a belső jog feltételei szerint);

c) kérelemre, a belső jog által meghatározható feltételek szerint;

d) törvényes gyermeknél születéskor, amennyiben az anya az adott állam állampolgára;

e) a részes állam területén talált gyermek más állampolgárság hiányában;

f) születéskor a jog erejénél fogva, ha - bár máshol született - a születéskor a szülők egyike az adott állam állampolgára volt; valamint

g) kérelemre, ha a kérelmező bár máshol született, de születésekor a szülők egyike a részes állam állampolgára volt (a belső jog bizonyos, az Egyezmény által meghatározott feltételekhez kötheti mindezt).

Az 5-7. Cikkek az állampolgárság elvesztésével, illetve az arról való lemondással foglalkoznak, rögzítve: elvesztésre/lemondásra csak akkor kerülhet sor, ha az érintett ezzel egyidejűleg vagy azt megelőzően egy másik állampolgárságot szerzett. Kivétel tehető azon honosított személyek esetében, akik a formaságokról és a határidőkről történt értesítés ellenére bizonyos ideje (több mint 7 éve) külföldön telepedtek le, és elmulasztják kinyilvánítani az állampolgárság megtartására irányuló szándékukat. Fontos eljárási garancia ugyanakkor, hogy az állampolgárság elvesztésére csak törvény alapján kerülhet sor, s érvényesülnie kell a bíróság vagy más független testület előtti tisztességes tárgyaláshoz való jognak.

Az állampolgárságtól való megfosztás tilalmának főszabályát deklarálják a 8-9. Cikkek. Bizonyos kivételes esetekben a szerződő államok azonban élhetnek ezzel a jogukkal, még akkor is, ha ez hontalanságot eredményezne (pl. az állampolgárságot megtévesztéssel vagy csalással szerezték meg, a személy az adott állam iránti hűséggel összeegyeztethetetlen cselekményt követett el stb.). A Cikkek különféle feltételeket szabnak meg a szerződő államok számra e jelentős jogkorlátozó hatáskör gyakorlására: az Egyezmény kötelező hatályának elismerésekor kifejezetten be kell jelenteni e jogkor gyakorlásának szándékát, továbbá a konkrét megfosztó aktussal szemben biztosítani kell a bíróság vagy más független testület előtti tisztességes meghallgatáshoz való jogot.

A területátadás következményeiről szóló 10. Cikk keretszabályt tartalmaz: ennek értelmében a részes államok közötti szerződésekben kell biztosítani, hogy területváltozások ne eredményezzenek hontalanságot. Amennyiben ezt a nemzetközi tranzakciót nem szerződés útján rendezik, az érintett államnak kell biztosítania az állampolgárságot azok részére, akik hontalanná válnának a terület elcsatolása vagy megszerzése következtében.

A 11. Cikk rendelkezik egy nemzetközi testület felállításáról, amely segítséget nyújt a hontalan, illetve a potenciálisan hontalanná váló személyek részére az Egyezményből fakadó jogiak érvényesítésében. Ez az a személyi kör, akik egyfajta „jogi vákuumban” élve egyébként is akadályoztatva lehetnek a jogérvényesítésben. Az Egyezmény 1975-ös hatálybalépésével együtt az ENSZ Közgyűlése a Menekültügyi Főbiztosságot (UNHCR) jelölte ki e Cikk alapján eljáró szervként.

A 12. Cikk az Egyezmény időbeli hatályának bizonyos kérdéseit rendezi, míg a 13. Cikk alapján az Egyezmény nem érinti a részes felek belső jogának, illetve a kötelező erejű nemzetközi jogi instrumentumok kedvezőbb rendelkezéseinek alkalmazását (kompatibilitási klauzula).

Az Egyezmény 14-15. Cikkei a viták békés rendezéséről (végső esetben az ENSZ Nemzetközi Bírósága kötelező joghatóságának előírásával), valamint az Egyezménynek gyarmati, önkormányzattal nem rendelkező stb. területekre történő - mára már többnyire idejétmúlttá vált - alkalmazásával (ún. gyarmati klauzula) kapcsolatos szabályokat tartalmazzák.

A záró rendelkezések (16-21. Cikkek) az Egyezmény aláírásával és kötelező hatálya elismerésének módozataival, fenntartások tételével, továbbá hatálybalépésével, az ENSZ Főtitkár letéteményesi funkciójával, illetőleg a bármely részes fél által gyakorolható egyoldalú felmondás lehetőségéről szólnak.

A 4. §-hoz

E szakasz rendelkezik az Egyezmény belső jogi hatálybalépésének napjáról [amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával]. Tekintettel arra, hogy az Egyezmény Magyar Köztársaság vonatkozásában történő hatálybalépése határozza meg a kihirdető §-ok hatálybalépésének napját, s ez az időpont egyelőre még nem ismert - az Egyezmény hazánk csatlakozási okiratának letétbe helyezésétől számított kilencvenedik (90.) napon lép hatályba Magyarországra nézve [18. Cikk (2) bekezdés] -, a hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg. A hatálybalépés naptári napját megállapító határozatot a letéteményestől kapott értesítések alapján hivatalból, a szaktárca külön közbenjárása nélkül adja ki a külügyminiszter.