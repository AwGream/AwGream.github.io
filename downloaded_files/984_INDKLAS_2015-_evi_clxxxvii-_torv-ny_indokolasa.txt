2015. évi CLXXXVII. törvény indokolása

az adózás rendjéről szóló 2003. évi XCII. törvény és egyes adótörvények módosításáról

-----STARTING---POINT---ALTALANOS--- 

Az adózás rendje az adózó és az adóhatóság kapcsolatrendszerét szabályozza. Bár az elmúlt évtizedben a lakosság és a vállalkozások számára egyaránt történt pozitív elmozdulás e téren, további intézkedésekre van szükség. Ennek indokoltságát az ország versenyképességének javítása is adja. Kiemelt szempont, hogy olyan beavatkozások valósuljanak meg, amelyek a gazdaság fejlődése és a mindennapi életünk szempontjából nem visszafogó, hanem ösztönző hatásúak. A hatékonyság növelésének érvényesülnie kell mind a hatóság, mind az adózók oldalán, az önkéntes jogkövetés minél szélesebb támogatásával.

Az adózók újonnan bevezetendő minősítési rendszere szerint jó adózónak azok az adózók tekinthetők, akik alapvetően jogkövető magatartást tanúsítanak, adókötelezettségeiket teljesítik. Őket kedvezményekben részesíti a törvény, vonzóvá téve a jó adózói minőséget, illetve támogatva őket kötelezettségeik teljesítésében. Ezzel szemben a rossz adózóknak minősíthetők azok, akiknek működése kimutathatóan sérti az adójogszabályokat, nagy összegű adóhiányt, adótartozást halmoznak fel. Őket szigorúbb szabályozás alá vonja a törvény, rászorítandó a jogsértőket a jogszabályok betartására.

Az általános forgalmi adóról szóló törvény módosítása olyan változásokat takar, amelyek egyrészt a vállalkozások adminisztrációs terheit csökkentik másrészt, amelyek könnyítést jelentenek a hatályos szabályozáshoz képest.

A helyi adókról szóló törvény módosítása részint az adózók adminisztrációs terheinek, könnyítését szolgálja, részint a jogalkalmazást egyértelműsítő szabályozást tartalmaz.

Az illetéktörvény módosításai a műemlékállomány fenntartásának, a fuvarozó cégek versenyképességének, valamint a környezetet kevésbé terhelő járművek forgalmazásának elősegítése érdekében új illetékmentességi rendelkezéseket állapítanak meg.

A gépjárműadóról szóló törvény módosítása elsősorban fuvarozó vállalkozások versenyképessége javítására irányul, továbbá mentességet irányoz elő a környezetkímélő gépkocsik után a gépjárműadóban és a cégautóadóban. Ugyanezt a mentességet biztosítja a regisztrációs adóról szóló törvény is.

A személyi jövedelemadóról szóló törvényt érintő módosítások a más jogszabályokkal történő összhang megteremtését szolgálják.

A népegészségügyi termékadóról szóló törvény egy ponton, a baleseti adó szabályait illetően változik.

Jövedéki adóban az Európai Unió Bírósága C-115/13. számú, Bizottság kontra Magyarország ügyben (Pálinka I.) hozott ítéletében foglaltak végrehajtása érdekében, a 2011/4062 jogsértési eljárás lezárásához szükséges a törvény szerinti, magánfőzéssel kapcsolatos törvényi módosítások hatálybalépése, mely egyben biztosítja a magánfőzés lehetőségének alacsony adminisztratív és adóterhű fennmaradását.

-----STARTING---POINT---RESZLETES---

Az 1. §-hoz

A módosítás megteremti annak a lehetőségét és jogszabályi alapját, hogy az eddig külön nyilvántartásban, azaz az állami adóhatóság, illetve a vámhatóság által külön-külön vezetett nyilvántartásokban szereplő fizetési kötelezettségek egy közös folyószámla nyilvántartásba kerülhessenek (folyószámla integráció). A módosítás egységesen az „elszámolás” fogalmat használja a közös folyószámlán nyilvántartandó fizetési kötelezettségek kezelésére, amely fogalom tartalmát a törvény az értelmező rendelkezései között határozza meg.

A 2. §-hoz

A törvény szerint a közigazgatási hatósági eljárás és szolgáltatás általános szabályairól szóló törvény, függő hatályú döntésre vonatkozó rendelkezéseit az adóigazgatási eljárásokban nem kell alkalmazni.

Számos ágazati jogszabály ügyfélként nevesíti a fizetési kötelezettség alanyát, amely személy pusztán a folyószámla integráció következtében még nem válik adózóvá, holott a fizetési kötelezettségeinek nyilvántartásával kapcsolatos hatósági feladatokra a módosított rendelkezések lesznek irányadóak 2016-tól. Ezért a törvény alapján az ügyfélnek minősülő személyek vonatkozásában az adófolyószámlával (adószámlával) kapcsolatos rendelkezések alkalmazhatóak lesznek.

A 3. §-hoz

A módosítás rögzíti, hogy az adóügyekben alkalmazandó ügyintézési határidőt az eljáró adóhatóság vezetője kivételesen indokolt esetben egy alkalommal - legfeljebb 30 nappal - mely eljárásokban hosszabbíthatja meg. Garanciális rendelkezés, hogy a határidő meghosszabbításáról rendelkező végzésben a határidő-hosszabbítás indokait kifejezetten meg kell jelölni.

A 4-5. §-hoz

A módosítás egyik kiemelt célja az adózó-centrikus adóztatás, a szolgáltató adóhatóság megteremtése. Ennek keretében a jogszabály bevezeti a megbízható és a kockázatos adózókra vonatkozó szabályokat, melynek lényege, hogy a jogaikat jogkövető módon teljesítő - megbízhatónak minősülő - adózók az általános szabályokhoz képest pozitív, míg a kockázatosnak minősülő adózók az általános szabályokhoz képest szigorúbb elbírálásban részesüljenek. A speciális adózói kategóriákba sorolás kizárólag a cégjegyzékbe bejegyzettekre és az áfa regisztráltakra vonatkozik.

Megbízható adózónak az a cégjegyzékbe bejegyzett és az áfa regisztrált adózó fog minősülni, amely e §-ban felsorolt együttes feltételeknek megfelel. A megbízható adózók pozitív elbírálásában részesülésének lényegi eleme az is, hogy esetükben a kiszabható mulasztási bírság és adóbírság felső határa 50%-kal kevesebb, mint az általános szabályok szerint megállapított mérték. A megbízható adózó számára további pozitívum, hogy évente egy alkalommal automatikusan 12 havi pótlékmentes részletfizetési kedvezményt engedélyez az állami adóhatóság.

A törvény szerint 2017. január 1-jétől a megbízható adózók általános forgalmi adó kiutalás iránti kérelmét az adóhatóság 45 napon belül teljesíti, míg 2018. január 1-jétől 30 napon belül.

A módosítás bevezeti a kockázatos adózó kategóriáját. A törvény alapján, ha felszámolás, végelszámolás, kényszertörlési eljárás alatt nem álló cégjegyzékbe bejegyzett adózó tekintetében a §-ban szereplő négy feltétel valamelyike (szerepel a nagy összegű adóhiánnyal rendelkező adózók közzétételi listáján, szerepel a nagy összegű adótartozással rendelkező adózók közzétételi listáján, szerepel a be nem jelentett alkalmazottat foglalkoztató adózók közzétételi listáján, vagy egy éven belül az állami adó- és vámhatóság ismételt üzletlezárás intézkedést alkalmazott vele szemben) teljesül, akkor az adózó kockázatos adózónak minősül. Az adózó az okot adó körülménytől számított egy évig fog kockázatos adózónak minősülni, kivéve, ha az okot adó adóhiányt, adótartozást megfizeti.

A kockázatos adózó tekintetében az általa visszaigényelt általános forgalmi adó kiutalási határideje az általános szabályok szerinti 75 nap valamennyi esetben.

A kockázatosnak minősülő adózók minél hatékonyabb ellenőrzésére tekintettel rögzíti a törvény, hogy az ellenőrzési határidő kockázatos adózók esetében 60 nappal meghosszabbodik. A kockázatos adózók a késedelemi pótlék, az adóbírság, valamint a mulasztási bírság tekintetében is szigorúbb elbírálásban részesülnek, ezzel is ösztönözve az adózókat arra, hogy gazdasági tevékenységüket folytatása során igyekezzenek elkerülni azt, hogy kockázatos adózónak minősüljenek.

A jogszabály rögzíti továbbá a megbízható, valamint a kockázatos adózói minősítési szabályait. Minősítésre első ízben 2016. első negyedévét követően kerül sor. Az állami adó- és vámhatóság negyedévente vizsgálja a megbízható adózóra, illetve a kockázatos adózóra vonatkozó feltételek fennállását, amelynek eredményéről elektronikus úton értesíti az érintett adózókat, kivéve, ha az adózó minősítésében változás nem következik be. Az adózó az ügyfélkapun keresztül 2016. második félévétől lekérdezheti a minősítését. A minősítéssel összefüggő jogutódlás szabályait is rögzíti a törvény. Az adózónak lehetősége van a minősítésével kapcsolatban kifogást előterjesztenie az állami adó- és vámhatósághoz.

A 6. §-hoz

A jövedéki ügyintézők megszerzett szakmai tudásának érvényesítését segítő módosítás, hogy - több szakmai érdekképviseleti szervezet javaslatára - az adóhatóság, valamint a szakminisztérium előtti jövedéki tárgyú hatósági ügyekben képviseleti jogot kapnak a velük munka- vagy megbízási szerződéses viszonyban álló jövedéki alanyok képviseletére.

A 7-9. §-hoz

A törvény több ponton szigorít, illetve pontosít az adóregisztrációs eljáráshoz kapcsolódó jogszabályi rendelkezéseken. Az adóregisztrációs eljárással összefüggő - adótartozásra vonatkozó - összeghatárok a korábbi 15-, illetve 30 millió forintról 5 és 10 millió forintra csökkennek. A rendelkezés indoka az adózók ösztönzése arra, hogy a költségvetéssel szemben fennálló tartozásaikat minimális szintre szorítsák le. A törvény beemeli a cégvezetőket is az adóregisztrációs eljárás során vizsgált személyi körbe, ezzel is szűkítve a visszaélések lehetőségét. Az 50 százalékot elérő mértékű szavazati joggal, vagy minősített többségű befolyással rendelkező tag, ennek hiányában valamennyi tag vizsgálata, valamint az adótartozás folyamatos fennállásának 180. napját megelőző 180. nap helyett 360. napig terjedő időszak vizsgálata szintén a fentebb említett szigorításon alapul.

Új feltételként bekerül az adóregisztrációs eljárásba annak vizsgálata, hogy a megjelölt vezető tisztségviselői pozíciótól, illetve e foglalkozástól nincs-e eltiltva az érintett személy.

A 10. §-hoz

A párlat adójegy igénylése kapcsán indokolt kimondani, hogy a NAV a magánszemély számára ne generáljon külön VPID azonosítót, hanem a meglévő adóazonosító jele alapján tartsa nyilván.

A 11-12. §-hoz

Azon adózók esetében, akik a munkáltatójuk felé nyilatkozatot tesznek arról, hogy az adóévben egyéb más jövedelmet nem szereztek, semmilyen adó-, adóalap kedvezményt nem vesznek igénybe és az adójukról nem kívánnak rendelkezni (ide nem értve az adó 1+1%-ának felajánlását), azoknak az állami adóhatóság - a munkáltató által benyújtott havi „járulékbevallások” alapján - 2016. május 20-ig elkészíti a személyi jövedelemadó bevallását (adóhatósági adómegállapítást). Az adózó nyilatkozata a jogkövetkezmények tekintetében a bevallási kötelezettség teljesítését is jelenti egyben. Az 1+1% mértékű felajánlásról a magánszemély a munkáltató útján, továbbá papíralapon, vagy elektronikus úton önállóan rendelkezhet.

Az adóhatósági adómegállapítás elkészítésének feltétele, hogy a 2016. január hónapról benyújtott kifizetésekkel, juttatásokkal összefüggő adóról, járulékokról és egyéb adatokról szóló bevallásban a munkáltató adatot szolgáltasson azon magánszemélyekről, akik úgy nyilatkoztak, hogy kizárólag munkaviszonyból származó bevételük keletkezett az adóévben. Ezen nyilatkozatnak tartalmaznia kell azt is, hogy a magánszemély nem kíván az adójáról rendelkezni és kedvezményt sem kíván érvényesíteni. A munkáltatók ezen adatszolgáltatása egyszeri, a későbbiekben nem vonható vissza.

A 13. §-hoz

Az adóhatóság szolgáltató jellegének erősítése érdekében a törvény alapján a jövőben lehetőség nyílik arra, hogy azon magánszemély részére, aki munkáltatói adómegállapítást nem kért, vagy az adó megállapítását a munkáltató nem vállalta, az állami adóhatóság elkészíti és az adóévet követő év március 15. napjától elektronikus úton megküldi a személyi jövedelemadó bevallási tervezetet.

A 14. §-hoz

A törvény a személyi jövedelemadóról szóló 1995. évi CXVII. törvény (a továbbiakban: Szja. tv.) szerinti családi kedvezmény érvényesítésével összefüggésben ír elő adatszolgáltatási kötelezettséget a munkáltató, kifizető tekintetében.

A 15. §-hoz

A köztartozásmentes adózói adatbázisba történő felvétel feltételeként a törvény rögzíti, hogy a köztartozás mentességre vonatkozó jogszabályi feltételeknek a kérelmező vonatkozásában a felvételre irányuló kérelem benyújtása hónapjának utolsó napján kell teljesülniük. A törvény rendezi továbbá a köztartozásmentes adózói adatbázisból történő törlés vonatkozásában az észrevétel megtételének lehetőségét is.

A 16. §-hoz

Az adó- és vámfolyószámla integrációjával összefüggő módosító rendelkezés.

A 17. §-hoz

A folyószámla-integráció miatt szükséges megteremteni a közös adatkezelés jogszabályi alapját, hogy az eddig vámhatóságként, fémkereskedelmi, illetve egyéb hatóságként eljáró vámszerv is jogszerűen hozzáférhessen és kezelhesse az egységes folyószámla-nyilvántartásban szereplő adatokat.

A 18. §-hoz

A módosítás az adó- és vámfolyószámla integrációval összefüggő rendelkezéseket tartalmaz. A törvény megteremti annak a lehetőségét, hogy 2016-tól adónemek között, ideértve a tételes elszámolású adónemeket is, vagy az esedékesség szerinti elszámolású adónemről konkrét fizetési kötelezettségre és fordítva is kérhesse az adózó a túlfizetésének az átvezetését, kivéve, ahol azt jogszabály kizárja. Az adózó a 2016. évtől alkalmazandó rendelkezések alapján kizárólag akkor kap egyenlegközlőt, ha az adószámláján a tartozás vagy a túlfizetés összege meghaladja a 2000 forintot. A 2000 forintos értékhatár a papíralapú értesítő levelek posta- és egyéb költsége következtében kerül feltételként megállapításra az egyenlegközlők vonatkozásában. A törvény megteremti a közös folyószámlán nyilvántartott, de a 2016. évet megelőzően a nettó késedelmi pótlékszámításban részt nem vett újabb köztehernemekben fennálló tartozásokra a késedelmi pótlék nettó módon történő számításának jogszabályi alapját.

Elkülönített (letéti) számla megnyitása szükséges a szeszfőzdék bérfőzéshez kapcsolódó jövedéki adó befizetési köztelezettségének teljesítéséhez annak érdekében, hogy az egységes adó- és vámfolyószámlán egyértelműen megállapítható legyen a szeszfőzde adóalanyként teljesített fizetési kötelezettségének összege, illetve ettől egyértelműen elkülöníthető legyen a bérfőzetők nevében teljesített adófizetési kötelezettség.

A 19. §-hoz

Az e-SZIGkártya bevezetésével összefüggésben szükséges volt előírni, hogy a polgárok személyi adatainak és lakcímének nyilvántartását kezelő központi szervet az adóazonosító jelnek az állandó személyazonosító igazolvány tároló elemén történő elhelyezése érdekében az állami adóhatóság az adótitokról tájékoztatja.

Az üzembe helyezési kód igénylésére szolgáló PTGREG adatlapon a pénztárgép üzemeltető hozzájárulhat ahhoz, hogy a NAV átadja a távközlési szolgáltató részére a távközlési szerződés megkötéséhez szükséges adatokat (adószám, név, székhely, üzemeltetési hely). Azonban a nyilatkozat megtétele nem kötelező, így az adózók többségétől a mobilszolgáltatás megkötését elősegítő adatközléshez szükséges hozzájáruló nyilatkozattal sem rendelkezik az adóhatóság. A gyakorlatban vannak olyan hibásan kommunikáló vagy hibás naplóállományt küldő pénztárgépek, melyek esetében a hiba okainak feltárása és kijavítása esetében szükségessé válhat a pénztárgép/üzemben tartó adatainak közlése a forgalmazó, illetve a mobilszolgáltató részére. Ezért mondja ki új szabályként a törvény ezen §-a, hogy az adóhatóság megkeresésre tájékoztatja az adótitokról az online pénztárgép forgalmazót, valamint a mobil szolgáltatót, ha a tájékoztatás az online pénztárgép és NAV szervere közötti kommunikáció fenntartásával, a pénztárgép által történő adatszolgáltatás küldésének biztosításával összefüggő, jogszabályban előírt kötelezettség teljesítéséhez szükséges.

A 20. §-hoz

Az állami adóhatóság hatáskörére vonatkozó szabályok annyiban változnak, hogy a vámhatóság hatáskörébe és az Art. hatálya alá tartozó fizetési kedvezménnyel kapcsolatos kérelmek elbírálása 2016-tól az állami adóhatóság hatáskörébe kerül. Továbbá az állami adóhatóság hatáskörébe tartozik a fémkereskedelemről szóló törvényben meghatározott bírság és egyéb költség végrehajtása is.

A 21. §-hoz

Az állami adó- és vámhatóság hatásköre és illetékessége annyiban változik, hogy a fizetési kötelezettség elszámolásával kapcsolatos eljárásban az állami adó- és vámhatóság jár el, kivéve az önkormányzati adóhatóság hatáskörébe tartozó ügyek. A közös folyószámla miatt szükséges a NAV mindkét szerve számára lehetővé tenni a közös nyilvántartáshoz történő hozzáférést.

A 22. §-hoz

Az adó- és a vámfolyószámlák összevonására tekintettel az adóhatósági igazolásokra vonatkozó szabályok a jelenlegi szabályokhoz képest módosulnak. Az együttes adóigazolás kiállításának lehetősége erre tekintettel megszűnik. A tartozásmentesség igazolása 2016-tól már egységesen, NAV szinten lesz kérhető, ezért az adóigazolás tartalma kiegészül a végrehajtásra vagy visszatartásra átadott köztartozások adataival.

A 23. §-hoz

A módosítás rögzíti, amennyiben a közúti fuvarozást végző személynél lefolytatott ellenőrzés során az állami adó- és vámhatóság jogszabálysértést nem állapít meg, úgy az eljárás gyorsítása, a szállítmány mielőbbi továbbengedése érdekében lehetővé válik, hogy kizárólag abban az esetben kerüljön sor jegyzőkönyv felvételére, ha azt az érintett kifejezetten kéri.

A 24. §-hoz

A hatályos rendelkezések szerint valamennyi vállalkozónál kötelező ellenőrzést lefolytatni, ha végelszámolását rendelték el. A végelszámolással megszűnő adózók többsége rendezett adóügyi kapcsolatokkal rendelkezik, ezért indokolatlan minden végelszámolással megszűnő vállalkozó kötelező adóhatósági ellenőrzését előírni. A teljes körű kötelező ellenőrzés megszüntetésével egyszerűbbé válik az adóügyi kapcsolatok szempontjából nem kockázatos vállalkozások kivezetése a piacról. A törvény szerint a kötelező ellenőrzés csak a kockázatos adózók végelszámolása esetén marad meg.

A 25. §-hoz

Az ellenőrzési határidők tekintetében rögzíti a jogszabály, hogy a bevallás kiutalás előtti utólagos ellenőrzésének időtartama cégbejegyzésre nem kötelezett adózó esetén - feltéve, hogy az adózó az ellenőrzést egyéb módon nem hátráltatja - nem haladhatja meg a 180 napot.

A 26. §-hoz

A módosítás célja, hogy egyéni, tényszerű adatokat nem tartalmazó „feljelentések” alapján ne alkalmazhasson becslést a NAV.

A 27. §-hoz

A módosítás célja az eljárás felfüggesztés esetkörének szabályozása. Rögzíti a jogszabály, ha az ügy érdemi eldöntése olyan kérdés előzetes elbírálásától függ, amelyben az eljárás más szerv hatáskörébe tartozik, vagy ugyanannak az adóhatóságnak az adott üggyel szorosan összefüggő más hatósági döntése nélkül megalapozottan nem dönthető el, az adóhatóság az eljárást felfüggeszti. A törvény alapján az eljárás felfüggesztése az ügyfél kérelmére is történhet.

A 28. §-hoz

A postai szolgáltatásokról szóló hatályos szabályozás bár említést tesz a saját kézbesítővel történő kézbesítésről, nem rendezi e kérdést a korábbi szabályozásnak megfelelő részletezettséggel. E hiányt pótolja a törvény.

A 29. §-hoz

A törvény a személyi jövedelemadó fizetési kötelezettség kapcsán a korábbi 150 000 Ft-ról 200 000 Ft-ra emeli a pótlékmentes részletfizetés engedélyezésének összeghatárát, melyet a jövőben nem csak személyi jövedelemadó, hanem egészségügyi hozzájárulás fizetési kötelezettség kapcsán is lehet alkalmazni. A szabályozás változatlan marad a tekintetben, hogy a részletfizetés továbbra is az esedékességtől számított 6 hónapra engedélyezhető.

A 30. §-hoz

A jogszabály kimondja, hogy a megbízható adózók számára biztosított automatikus részletfizetés kapcsán hozott határozat ellen fellebbezésnek helye nincs.

A 31. §-hoz

Az Alkotmánybíróság a 20/2015. (VI. 16.) AB határozatában a módosítás a gazdasági társaság adótartozásáért helytállásra kötelezett valamennyi tagja, vezető tisztségviselője számára biztosítja az érdemi jogorvoslatot a helytállási kötelezettséget megalapozó, utólagos adómegállapításról hozott határozat ellen.

A 32. §-hoz

A késedelmi pótlékra vonatkozó rendelkezés azzal egészül ki, hogy azt nem kizárólag az adó késedelmes megfizetése esetén kell felszámítani, hanem az állami adó- és vámhatóság által nyilvántartott egyéb fizetési kötelezettséget is, a vám és az azzal együtt kiszabott nem közösségi adók kivételével. Emellett változás, hogy az állami adó- és vámhatóság a 2000 forintot el nem érő késedelmi pótlékot a törvény szerint nem írja elő.

A 33. §-hoz

A törvény kiterjeszti a nettó pótlékszámításra vonatkozó rendelkezések alkalmazhatóságát, miszerint azt eltérő rendelkezés hiányában alkalmazni kell.

A 34. §-hoz

Lásd a 12. § indokolását.

A 35. §-hoz

A törvény garanciális szabályként rögzíti, hogy amennyiben az adózó a bejelentési, bevallási, adatszolgáltatási kötelezettségét elmulasztja, az adóhatóság mulasztási bírság kiszabása nélkül - határidő tűzésével - hívja fel e kötelezettsége teljesítésére. A törvény célja annak biztosítása, hogy a jellemzően adminisztrációs okokból bekövetkezett tévedések szükségtelenül ne vonjanak maguk után mulasztási bírság kiszabását.

A 36. §-hoz

Célja a felhatalmazó rendelkezés keretében annak a lehetőségnek a megteremtése, hogy az online pénztárgépek éves felülvizsgálatának folyamata, a szervizek által elvégzendő tevékenységek ne egy adóhatósági tájékoztatóban, hanem NGM rendeletben szerepeljenek.

A 37. §-hoz

A törvény az adó- és vámfolyószámla integrációval összefüggésben bevezeti az értelmező rendelkezések közé az adószámla, elszámolás, és tételes elszámolású fizetési kötelezettség fogalmakat. Az állami adó- és vámhatóságnál 2016-tól működő közös folyószámla kialakítása azt eredményezi, hogy míg korábban az adóhatóságnál az adónkénti befizetést az esedékesség sorrendjében kellett elszámolni, addig 2016-tól a közös folyószámlán már olyan fizetési kötelezettségek is nyilvántartásra kerülnek, amelyeket ettől eltérően kell kezelni. Az ún. tételes elszámolású fizetési kötelezettségek azok, amelyek esetében a befizetéseket a kötelezettséget előíró határozatszám/ügyszám megjelölésével kell teljesíteni azért, hogy azok a befizető által megjelölt konkrét fizetési kötelezettségre kerüljenek elszámolásra, akkor is, ha az így megjelölt kötelezettségnél van korábbi esedékességű ki nem egyenlített tartozása az adózónak. Abból a célból, hogy az eltérő módon kezelendő fizetési kötelezettségek egy rendszerben kezelhetőek legyenek, szükséges meghatározni ezen speciális kezelést igénylő köztehernemeket.

Annak érdekében, hogy egyértelmű legyen, mely Art. rendelkezéseket kell alkalmazni - a befizetések kötelezettséghez történő könyvelésén túl - az egyébként adónak nem minősülő, az ágazati jogszabályokban megállapított fizetési kötelezettségek tekintetében, szükséges meghatározni, hogy az ún. elszámolás fogalma alatt mi értendő.

A 38. §-hoz

A törvény az átmeneti rendelkezések között rögzíti, hogy az adózók minősítését első alkalommal 2016. első negyedévét követően kell alkalmazni. Az adózói minősítés lekérdezésére első alkalommal 2016 második negyedévet követően lesz lehetősége az adózónak az ügyfélkapun keresztül. Továbbá rögzíti, hogy kockázatosnak csak abban az esetben minősülhet az adózó, ha a jogszabályban deklarált feltételek 2016. január 1-jét követően állnak fenn. E törvény rendelkezéseit kell alkalmazni a hatálybalépésekor jogerősen el nem bírált ügyekben, továbbá a hatálybalépést követően az azt megelőző időszakra teljesítendő, illetve esedékessé vált kötelezettségekre, kivéve, ha a jogszabálysértés elkövetésének időpontjában hatályos rendelkezések az adózóra összességében kevésbé terhes bírság-, pótlékfeltételeket határoztak meg.

A 39. §-hoz

A rendelkezés rögzíti, hogy az adózó 1000 forintot el nem érő adóját nem fizeti meg, és az adóhatóság az 1000 forintot el nem érő adó-visszatérítést, -visszaigénylést nem utalja ki és nem tartja nyilván. A törvény rendelkezik továbbá a méltatlansági eljárás lefolytatásához szükséges adatszolgáltatás részletszabályairól.

A 40. §-hoz

Szövegcserés módosítások.

A 41. §-hoz

Hatályukat vesztő rendelkezések.

A 42. §-hoz

A pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről szóló 2014. évi XXXVII. törvény szerinti szanálás az intézmény vagy csoport szerkezetátalakítására irányuló eljárás, amely az intézmény alapvető funkciói folyamatosságának biztosítására, a pénzügyi közvetítőrendszer stabilitásának megőrzésére és az intézmény vagy csoport egésze vagy egy része életképességének helyreállítására irányul. Ennek során a szanálási vagyonkezelő vagy a Szanálási Alap - a szanálási eljárás sajátosságaiból fakadóan - ideiglenesen ingatlantulajdont szerezhet. Annak érdekében, hogy ezen ideiglenes tulajdonszerzés ne keletkeztessen a Magyar Állam és a Szanálási Alap vagy csak a Szanálási Alap által létrehozott, kizárólagos tulajdonukban álló szanálási vagyonkezelők számára illetékkötelezettséget, az Itv. 5. §-ában felsorolt személyi illetékmentességre jogosultak csoportja kiegészül e személyi körrel.

A 43. §-hoz

A törvény célja egy új illetékmentességi rendelkezés megállapítása, amely rögzíti, hogy a Munkavállalói Résztulajdonosi Program keretében történő értékpapír, üzletrész, tagi részesedés ingyenes megszerzése mentes az ajándékozási illeték alól.

A 44. §-hoz

A törvény a Jedlik Ányos terv kapcsán rögzített kormányzati elköteleződés jegyében a kizárólag elektromos meghajtású járművek mellett az egyéb környezetkímélő járművek visszterhes megszerzését is illetékmentessé teszi. A mentességi szabály tárgyi hatálya alá tartozó járműkör meghatározása tekintetében a szabályozás a gépjárműadóról szóló törvényre utal vissza. E mentesség az uniós állami támogatási szabályokkal való összhang érdekében de minimis (csekély összegű) támogatásként vehető igénybe.

A nemzetgazdaság egésze szempontjából kiemelkedő fontosságú a logisztikai és közúti fuvarozási ágazat által használt járműpark korszerűsítése. Ennek elősegítése érdekében a törvény illetékmentességet biztosít a haszonjárművek - vagyis a gépjárműadóról szóló törvény szerinti autóbusz, nyergesvontató és tehergépkocsi - visszterhes szerzése esetére.

A törvény mentesíti egyfelől a korábbi lakását bérlő, majd visszavásárló magánszemélyeket és örököseiket, másfelől azokat a lakásvásárlókat, akik az eladóik, illetve azok magánszemély örökösei számára határozott időre, de legalább 5 évre lakásbérleti és visszavásárlási jogot biztosítanak, ha az éves bérleti díj nem magasabb, mint a lakás vételárának 7 százaléka. A bérbeadók lakásszerzése esetén az adóhatóság az illetéket kiszabja ugyan, de azt a megfizetés tekintetében felfüggeszti, és abban az esetben törli, ha a korábbi lakástulajdonos (jelenlegi bérlő) vagy örököse az adásvételi szerződés hatályának beálltától számított 5 éven belül a korábbi tulajdoni hányadának megfelelő tulajdoni hányadot visszavásárolja, mégpedig legfeljebb a bérbeadó által korábban fizetett vételár 105 százalékának megfelelő vételáron.

A joggyakorlat életre hívott olyan építési konstrukciókat is, amelyek során nem a saját, hanem más telkén hoznak létre épületet a telek tulajdonosával kötött szerződés alapján. Az ingatlan (telek és felépítmény) megszerzésekor az illetékek rendszeréből következően nem csak a telek, hanem az épület után is meg kell fizetni a visszterhes vagyonátruházási illetéket. Ezzel szemben azoknak a személyeknek, akik a saját telkükön építkeznek - vagyonátruházás hiányában - nem keletkezik illetékkötelezettségük az épület után. A módosítás azonos illetékjogi megítélést biztosít a saját telkükre, illetve az idegen telekre építkezők számára.

A 45. §-hoz

A megbízható adózói minősítés bevezetésével összefüggő jogszabály-módosítás. A rendelkezés rögzíti, hogy mentes az illeték alól a megbízható adózó által az állami adóhatóságnál kezdeményezett automatikus részletfizetésre irányuló eljárás, ha a szerző fél gazdálkodó szervezet.

A 46. §-hoz

A törvény a jogérvényesítés megkönnyítése érdekében illetékfeljegyzési jogot biztosít a hallgatói hitelből eredő követelés érvényesítése és behajtása iránti peres és nemperes eljárásokban.

A 47. §-hoz

A műemléképületek állagának megóvása, javítása érdekében az Itv. egy illeték-visszatérítés formájában igénybe vehető speciális mentességet biztosít az öröklési és a visszterhes vagyonátruházási illeték alól. Az új jogintézmény a műemléki értékként külön jogszabályban védetté nyilvánított vagy önkormányzati rendelet alapján helyi egyedi védelem alatt álló épületekhez kapcsolódik. Az érintett ingatlanok megszerzésekor az állami adóhatóság az általános szabályok szerint folytatja le az illetékkiszabási eljárást, azaz az ingatlan forgalmi értéke alapján szabja ki az illetéket, melyet a vagyonszerzőnek meg kell fizetnie. Azonban, ha a vagyonszerzés illetékkiszabásra történő bejelentésétől számított 1 éven belül a vagyonszerző megkezdi az épület felújítását, és azt a vagyonszerzés illetékkiszabásra történő bejelentésétől számított 5 éven belül befejezi, kérheti az állami adóhatóságtól a megfizetett illeték összegének visszatérítését az adó-visszatérítés szabályai szerint.

A törvény azt is rögzíti, hogy felújítás alatt a műemléképület egészén, illetve homlokzatán és több főszerkezetén végzett olyan általános javítást kell érteni, amely teljesen visszaállítja az épület esztétikai állapotát, valamint legalább eredeti műszaki állapotát.

A 48. §-hoz

Az idegen telken való építéssel összefüggő kedvező szabályt a folyamatban levő illetékügyekben is alkalmazni kell.

A 49. §-hoz

A törvény a környezetkímélő gépkocsik mentessége kapcsán utal arra, hogy a mentesség de minimis (csekély összegű) támogatásként vehető igénybe.

Az 50. §-hoz

Hatályukat vesztő rendelkezések.

Az 51. §-hoz

A hatályos szabályozás alapján a belföldi elektronikus útdíj-köteles úthálózat használatáért megfizetett és ráfordításként, költségként elszámolt e-útdíj 7,5%-a 2013. július 1-jétől levonható a fizetendő iparűzési adóból. A törvény a ráfordításként, költségként elszámolt külföldön megfizetett útdíj, valamint az autópályák, autóutak és főutak használatáért az autóbuszok után hazánkban megfizetett úthasználati díj 7,5%-át is levonhatóvá teszi az iparűzési adóból.

A módosítás egyfelől egyértelművé teszi, hogy mind a külföldön megfizetett útdíjnak, mind a belföldön megfizetett úthasználati díjnak a 7,5%-a vonható le az iparűzési adóból.

Másfelől bővíti az önkormányzatok adóelőny-nyújtási lehetőségét azzal, hogy valamennyi vállalkozó számára adókedvezményt állapíthatnak meg az adórendeletben. Az adócsökkentés az alapkutatás, alkalmazott kutatás vagy kísérleti fejlesztés adóévben elszámolt közvetlen költsége 10%-ának megfelelő összeg lehet.

Az önkormányzat csak és kizárólag arról dönthet, hogy rendeletbe iktatja-e az adókedvezményt vagy sem, egyéb szabályt nem hozhat, így nem szabályozhatja az adóelőny mértékét, tartalmát, alanyi körét.

Az 52. §-hoz

A törvény az adminisztrációs terhek csökkentése érdekében mentesíti azokat az adóalanyokat az adóévi iparűzési adóbevallás benyújtásának kötelezettsége alól, amelyeket az önkormányzati adórendelet mentességi, kedvezményi szabálya alapján az adóévre adófizetési kötelezettség nem terhel. (A hatályos rendelkezés - mely rendelkezik arról, hogy két részletben kell megfizetni a kivetéses helyi adót - felesleges, tekintve, hogy a helyi adófizetés esedékességét és gyakoriságát az Art. szabályozza.)

Az 53. §-hoz

A hatályos szabályozás alapján a kincstár a hozzá beérkezett - a helyi adó mértékére, a rendeleti kedvezmény és mentesség tartalmára vonatkozó - adatokat és az önkormányzati adóhatóság elérhetőségi információit - települések (fővárosban a fővárosi, illetve a kerületi önkormányzat) szerinti bontásban - dolgozza fel és teszi közzé honlapján. A törvény szerint a kincstár az adatokat a honlapján úgy teszi közzé, hogy az adózó azokat - igénye szerint - elektronikus úton letölthesse, csoportosítsa és táblázatos formába rendezze. Fontos azonban továbbra is hangsúlyozni, hogy a kincstár honlapján elérhető „adatállomány” nem hiteles nyilvántartás, azt az adózó az adóigazgatási eljárásban (pl. az iparűzési adóbevallás elkészítésekor) saját felelősségére használhatja fel.

Az 54. §-hoz

Az állandó jellegű iparűzési adóban - különösen a több (száz/ezer) telephellyel rendelkező - adózók számára adminisztrációs többletterhet okoz, hogy a bevallási nyomtatványokat jellemzően papír alapon önkormányzati adóhatóságonként beszerezzék és benyújtsák, illetőleg az elektronikus bevallásbenyújtást - több esetben önkormányzati adóhatóságonként eltérő elektronikus bevallás-benyújtást biztosító számítógépes program miatt - egységes elvek szerint teljesítsék.

A törvény az adózók számára lehetővé teszi, hogy az adóévi bevallási kötelezettséget az állami adóhatósághoz, az általános nyomtatványkitöltő program alkalmazásával teljesítsék. Ezen adózói adminisztrációs tehercsökkentést szolgáló módosítás nem érinti a települési önkormányzati adóhatóság adóigazgatási hatáskörét, továbbá az iparűzési adóból származó bevétel változatlanul a települési önkormányzat saját bevétele, az adót az önkormányzati adóhatóság számlájára kell megfizetni.

A törvény szerint az állami adóhatóság a hozzá beérkezett adóbevallást - tartalmi és formai vizsgálat nélkül, a befogadó nyugta kiadásával - az adóalany székhelye, telephelye(i) szerinti önkormányzati adóhatóság részére haladéktalanul elektronikus úton, illetve, ha az elektronikus úton történő adatfogadás technikai feltételeit az önkormányzat nem biztosítja, akkor 5 munkanapon belül postai szolgáltató útján megküldi. A törvény külön rögzíti, hogy az állami adóhatósághoz határidőben benyújtott iparűzési adóbevallás az önkormányzati adóhatóságnál jogszerűen teljesítettnek tekintendő. E rendelkezés 2017. január 1-jével lép hatályba.

Az 55. §-hoz

Szövegcserés módosítások.

Az 56. §-hoz

Hatályukat vesztő rendelkezések.

Az 57. §-hoz

A törvény a Jedlik Ányos terv végrehajtása kapcsán - a legkorszerűbb környezetvédelmi követelményt teljesítő gépjárművek elterjedését közvetett eszközzel is segítve - a kizárólag elektromos meghajtású gépjárművek mellett a többi környezetkímélő gépjármű üzemeltetéséhez is gépjárműadó-mentességet biztosít.

Az 58. §-hoz

A logisztikai, közúti árufuvarozási és személyszállítási vállalkozások versenyképességének növelését szolgáló intézkedésekről szóló 1560/2015. (VIII. 7.) Korm. határozat 8. pontja előírta a gépjárműadó mértékének felülvizsgálatát, annak az uniós szabályok szerinti minimum-gépjárműadószinthez való igazítását. A felülvizsgálat eredményeképp megállapítható, hogy a gépjárműadó mértékének csökkentése a vonatkozó, uniós minimum-gépjárműadószintet előíró irányelv sérelme nélkül nem lehetséges.

A fuvarozók jövedelempozícióját javíthatja ugyanakkor az ún. szerelvényadóztatás.

A hatályos szabályozás szerint a nyergesvontató és az általa vontatható félpótkocsi külön-külön adótárgy. Ezért a vállalkozások azon félpótkocsi után is adókötelesek, melyekhez nyergesvontató nem tartozik. A törvény szerinti szerelvényadóztatás lényege, hogy félpótkocsi nem adótárgy, azután külön gépjárműadót nem kellene fizetni, azonban a vontató adóalapja tartalmazná a vontató által vontatható össztömeget (egy nyergesvontatóhoz tartozó egy félpótkocsi adóalapját).

A törvény ezért a nyergesvontatókra újraforgalmazza az adóalap tartalmát, továbbá - a törvény más rendelkezése szerint - megszűnik a félpótkocsi adókötelezettsége.

Az 59. §-hoz

A módosítás szerint a külföldi gépjárműadót az adózó vagy pénzügyi képviselője - a mai illetékbélyeg helyett - a NAV külföldi gépjárműadó számlájára való utalással fizeti meg, mégpedig a nyergesvontató, tehergépjármű Magyarország területére való belépését legalább 2 munkanappal megelőzően. Az adózó vagy a pénzügyi képviselő az utalás közleményrovatában köteles feltüntetni a fuvarozási engedély sorszámát és a nyergesvontató, tehergépjármű rendszámát. Ezen szabályozás annak érdekében, hogy az adózók számára kellő felkészülési idő álljon rendelkezésre, 2016. július 1-jével lép hatályba. A közúti fuvarozási engedélyátadás rendje nem változik, az adófizetés teljesítését a fuvarozó az utalás megtörténtét bizonyító irattal a helyszíni ellenőrzés során köteles igazolni.

A 60. §-hoz

A törvény szerint környezetkímélő - és így a gépjárműadó, illetve a cégautóadó fizetése alól „mentesülő” - gépjármű az, amely a közúti járművek forgalomba helyezésének és forgalomban tartásának műszaki feltételeiről szóló 6/1990. (IV. 12.) KöHÉM rendelet (a továbbiakban: KöHÉM rendelet) 2015. július 1-jén hatályos 2. § (7) bekezdése szerinti elektromos gépkocsinak, vagy 2. § (8) bekezdése szerinti nulla emissziós gépkocsinak minősül. A KöHÉM rendelet alkalmazásában elektromos gépkocsi a tisztán elektromos, a külső töltésű (plug-in) hibrid elektromos és a növelt hatótávolságú hibrid elektromos jármű, a nulla emissziós gépkocsi pedig az, amely rendeltetésszerű használata során nem bocsát ki az e rendeletben szabályozott légszennyező anyagot. A környezetkímélő gépjárművek környezetvédelmi osztálya „5E”, „5P”, „5N” vagy „5Z”. A definíció értelmében továbbra is mentesség illeti meg a kizárólag elektromos meghajtású személygépkocsit.

A 61. §-hoz

A törvény a környezetkímélő gépkocsik gépjárműadó mentessége és a cégautóadó hatálya alól való kiemelése kapcsán utal arra, hogy ezen adóelőnyök de minimis (csekély összegű) támogatásként vehetőek igénybe.

A 62. §-hoz

Szövegcserés módosítások.

A 63. §-hoz

Hatályukat vesztő rendelkezések.

A 64. §-hoz

A hatályos szabályozás szerint a magánszemély részére nem eredményez adókötelezettséget - bármely adóévre vonatkozóan -, ha a magánszemély pénzügyi intézménnyel szemben fennálló követelését eredményező jogviszonya a pénzügyi intézmény felszámolása miatt szűnik meg. A módosítás célja, hogy a pénzügyi intézmények ügyfeleivel azonos elbírálás alá essenek a befektetési vállalkozások ügyfelei is.

A 65. §-hoz

A Munkavállalói Résztulajdonosi Programról szóló 1992. évi XLIV. törvény (Mrp tv.) módosításával összefüggésben szükséges az Szja tv. módosítása is.

A 66. §-hoz

A rendelkezés rögzíti, hogy - 2017. január 1-jétől - milyen módon teljesíthető a bevallási kötelezettség. Eszerint ha a magánszemély nem adott nyilatkozatot munkáltatói adómegállapításra, adójának megállapítását a munkáltatója nem vállalja vagy nem tett bevallási nyilatkozatot, önadózóként az adóhatóság közreműködése nélkül elkészített bevallást vagy az állami adóhatóság által összeállított bevallási tervezet felhasználásával elkészített bevallást nyújthat be az adóhatósághoz.

A 67. §-hoz

A rendelkezés a bevallási nyilatkozat megtételének feltételeit állapítja meg. A feltételeknek megfelelő magánszemély az adózás rendjéről szóló törvényben foglaltak szerint teheti meg nyilatkozatát, amely a jogkövetkezmények szempontjából adóbevallásnak minősül. A nyilatkozat első alkalommal a 2015-ben megszerzett jövedelmekről 2016. január 31-éig tehető meg.

A 68. §-hoz

A rendelkezések módosítják a személyi jövedelemadó bevallására vonatkozó szabályokat azzal összefüggésben, hogy az adózás rendjéről szóló törvény módosítása alapján 2017-től az adóhatóság bevallási tervezetet fog készíteni a feltételeknek megfelelő magánszemélyek számára, amelynek elfogadásával a magánszemély teljesítheti bevallási kötelezettségét.

A 69. §-hoz

A vadon gyűjthető termékek (gyógy- és fűszernövények, vadon termő gyümölcsök és gombák, éti csiga) értékesítésre történő gyűjtése során nincsenek egyértelmű szabályok az egyéni vállalkozói igazolvánnyal vagy mezőgazdasági őstermelői igazolvánnyal nem rendelkező személyek által gyűjtött termékekből származó jövedelmek adózására. A törvény ennek megoldása érdekében tartalmazza, hogy a felvásárlónak történő értékesítéséből származó bevétel 25 százaléka minősül jövedelemnek. A felvásárló az átvételkor állapítja meg és vonja le a gyűjtőnek kifizetett összegből - a bevétel 25 százalékát tekintve adóalapnak - az adót.

A 70-71. §-hoz

Az Mrp tv. módosításával összefüggésben szükséges az Szja tv. új rendelkezéssel való kiegészítése. Az Mrp tv. módosítása alapján a résztvevő (az MRP szervezet osztalékfizetésén túlmenően) kizárólag tagi részesedése bevonása révén szerezhet jövedelmet az MRP szervezettől. A tagi részesedés bevonására akkor kerül sor, ha a javadalmazási politikában megfogalmazott (például az MRP szervezet alapítójának eredményes működéséhez kapcsolódó) minden feltétel megvalósult. Fő szabály szerint a tagi részesedés bevonása révén a résztvevő által az MRP szervezet vagyonából megszerzett bevétel egésze jövedelemnek minősül. Ha azonban a tagi részesedéshez kapcsolódóan a javadalmazási politika ellenérték megfizetését írja elő, akkor a résztvevő jövedelmének megállapításakor az ellenérték megfizetett összege levonható a résztvevő bevételéből. Ez alól kivételt jelent, ha az ellenérték megfizetése a résztvevőt a tagi részesedése bevonása révén megillető összegbe történő beszámítással történik, mert ebben az esetben a beszámított és a résztvevő helyett az MRP szervezet által megfizetett összeget mind a bevétel, mind a bevételt a jövedelem megállapításakor csökkentő tétel megállapításakor figyelmen kívül kell hagyni.

A 72. §-hoz

Átmeneti rendelkezés, amely meghatározza, hogy adónyilatkozat vagy egyszerűsített bevallás utoljára a 2015. évre vonatkozóan tehető. Ugyanakkor a bevallási nyilatkozat is a 2015. évre vonatkozóan tehető első alkalommal, míg bevallási tervezetet a 2016. évre vonatkozóan készít először az adóhatóság.

Az új bevallási formák alkalmazásának kezdő időpontjára állapít meg átmeneti rendelkezést. Továbbá azon rendelkezés, amely szerint a pénzügyi intézmények ügyfeleivel azonos elbírálás alá essenek a befektetési vállalkozások ügyfelei is, már a 2015. évben is alkalmazható.

A 73. §-hoz

Az Szja tv. 1. és 3. számú mellékletének módosítására történő hivatkozás.

A 74. §-hoz

Szövegcserés módosítás.

A 75. §-hoz

Hatályukat vesztő rendelkezések.

A 76-85. §-hoz

Az előadó-művészeti szervezet fogalmának pontosítását szolgálja a Szerződés 107. és 108. cikke alkalmazásában bizonyos támogatási kategóriáknak a belső piaccal összeegyeztethetővé nyilvánításáról szóló 2014. június 17-ei 651/2014/EU bizottsági rendelettel való összhang megteremtése érdekében. Tartalmazza továbbá az előadó-művészeti szervezet jegybevétele fogalmának jogtechnikai módosítását.

Megteremti az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény, valamint a társasági adóról és az osztalékadóról szóló törvény közötti tartalmi és fogalmi összhangot.

A javadalmazási politika keretében megszerezhető pénzügyi eszközök kezelését szolgáló MRP szervezet megalakulásával, működésével és megszűnésével összefüggő költségeket, ráfordításokat az MRP szervezet alapítója köteles megtéríteni. Tekintettel arra, hogy az így megtérített összeggel szemben az MRP szervezet költségeket, ráfordításokat számolhat el, nem indokolt, hogy az MRP szervezet adómentes bevételként számolja el az alapítótól kapott térítés összegét.

A javadalmazási politika keretében átvett értékpapírokkal (vagy ahhoz kapcsolódó jogokkal) összefüggő elszámolások (ráfordítások és bevételek) nem befolyásolják az MRP szervezet társaságiadó-alapját.

Az általános csoportmentességi rendelet előírásainak megfelelő szabályokat tartalmaz az általános csoportmentességi feltételek megteremtése érdekében. Ezen szabály 2016. január 1-jével lép hatályba.

A növekedési adóhitelre vonatkozó rendelkezéseket úgy pontosítja, hogy kimondja: a növekedési adóhitel kapcsán előírt feltételeknek megfelelő adózónak az adóévi társasági adóbevallásában a növekedési adóhitel összegére jutó fizetendő adót, de legfeljebb az adóévre fizetendő adót (a már megfizetett adóelőlegre tekintettel megállapított összeget) kell a törvény által előírt ütemezésben megfizetnie.

Átmeneti rendelkezés, amely szerint a növekedési adóhitelre vonatkozó módosított rendelkezéseket az adózó első alkalommal a 2015. adóévi adókötelezettsége megállapítása során alkalmazhatja.

A 86. §-hoz

Szövegcserés módosítások.

A 87. §-hoz

Hatályon kívül helyező rendelkezés.

A 88. §-hoz

Lásd a 11-12. § indokolását.

A 89. §-hoz

A kisadózó vállalkozások tételes adójáról és a kisvállalati adóról szóló 2012. évi CXLVII. törvény (Katv.) 10. § (1) bekezdésének rendelkezése alapján a főállású kisadózó biztosítottnak minősül, és a Tbj.-ben és a foglalkoztatás elősegítéséről és a munkanélküliek ellátásáról szóló 1991. évi IV. törvényben meghatározott valamennyi ellátásra jogosultságot szerezhet. A kisadózó vállalkozások tételes adóját választó adózó járulékfizetésére és bejelentésére továbbra is a Katv.-ben foglaltak irányadóak, ugyanakkor az egységes jogalkalmazás érdekében ez a Tbj.-ben is rögzítésre kerül.

A 90. §-hoz

Az Európai statisztikákról szóló 223/2009/EK rendelet módosításáról szóló 2015/759 Európai Parlamenti rendelet alapján a KSH jogosult a közigazgatási nyilvántartásokhoz való azonnali és ingyenes hozzáférésre, a nyilvántartásokból származó adatok felhasználására, statisztikába történő beépítésre. A KSH feladatellátáshoz szükséges, hogy a nyilvántartásból származó adatok egyedi azonosításra alkalmasak legyen, egyrészt az adatszolgáltatói kör teljességének biztosításához, valamint az adatminőség ellenőrzéséhez és javításához.

A 91. §-hoz

A főállású kisadózó a Katv. rendelkezései alapján minősül biztosítottnak, így a biztosítotti bejelentésre az eddigi szabályozásnak megfelelően nem a T1041-es adatlapon, hanem a ’T101 jelű adatlapon kerül sor. Az egységes jogalkalmazás érdekében ez a Tbj.-ben is rögzítésre kerül.

A 92. §-hoz

A 6/1990. (IV. 12.) KöHÉM rendelet módosulása miatt frissítésre kerül a Rega tv-ben található, ezen jogszabályra vonatkozó időállapot-rögzítés.

A 93. §-hoz

A Jedlik Ányos Tervben foglalt, a regisztrációs adót érintő intézkedéseknek az uniós versenyjogi (állami támogatási) szabályoknak való megfelelésükre utaló módosítás.

A 94. §-hoz

A Jedlik Ányos Tervnek megfelelően 0 forint lesz már nem csak a kizárólag elektromos úton tölthető elektromos személygépkocsi, hanem minden, a közúti járművek forgalomba helyezésének és forgalomban tartásának műszaki feltételeiről szóló 6/1990. (IV. 12.) KöHÉM rendelet szerinti elektromos gépkocsi (azaz a tisztán elektromos gépkocsi, a külső töltésű hibrid elektromos gépkocsi (plug-in hibrid gépkocsi), valamint a növelt hatótávolságú hibrid elektromos gépkocsi) és nulla emissziós gépkocsi regisztrációs adómértéke.

A 95. §-hoz

A közigazgatási eljárást érintő szabályozás átvezetése, hogy biztosítható legyen a folyamatos hatósági eljárás.

A vámhatóság és az állami adóhatóság 2016-tól megvalósuló közös folyószámla-nyilvántartása miatt szükséges megteremteni annak jogszabályi alapját, hogy a vámhatóság hatáskörébe tartozó fizetési kötelezettségek nyilvántartása és a közös nyilvántartáshoz közvetlenül kapcsolódó hatósági feladatok elvégezhetőek legyenek egy szervezet keretein belül.

A 96. §-hoz

A külön jogszabályok eltérően minősítik a közös folyószámlára 2016-tól felkerülő adatokat, ezért szükséges szabályozni, hogy a 2003. évi CXXVI. törvény (a továbbiakban: Vtv.) alkalmazásában vámtitoknak minősülnek-e vagy sem, illetve ezáltal a közös nyilvántartásban milyen védelemben részesülnek, hogyan kezelendőek. A közös folyószámla-nyilvántartás szempontjából meghatározott vámtitok, természetesen nem érinti az ágazati jogszabályban meghatározott eljárásban történő adatkezelést, illetve az abban meghatározott titokfajta minősítést.

A 97. §-hoz

Tekintettel arra, hogy az elszámolási szabályok egy része az Art.-ban jelenik meg, indokolt a 15/2004. (IV. 5.) PM rendeletben található elszámolási szabályok Vtv.-be történő átemelése, ennek hiányában ugyanis azok nem lennének alkalmazhatóak az Art.-tal szemben, az alacsonyabb szintű jogszabályban rögzítettségük miatt. Az Art. 43. § (4)-(5) és 175. § (1) bekezdései alapján kialakított 17. számú átvezetési és kiutalási kérelemmel azonos funkciót betöltő, 15/2004. (IV. 5.) PM rendeletben nevesített „Folyószámla Feletti Rendelkezés Bizonylat” megtartása a jövőben nem szükséges, mivel előbbi kérelem átveszi annak funkcióját. A Vtv. 52/A. § (7)-(8) bekezdései a jövőben szükségtelenek, mivel az azokban foglaltak az elszámolási szabályokat rögzítő Art.-ban már szerepelnek, ezért a rendelkezések esetleges megtartása 2015-től zavart okozhat a jogalkalmazásban. Az 52/A. § (2)-(6) bekezdései pedig legalábbis részben átfedéseket tartalmaznak az Art. 43. §-ában található könyvelési rendelkezésekkel.

A 98. §-hoz

Az Art. 162. §-ában foglalt, a behajthatatlan adótartozás nyilvántartására vonatkozó rendelkezések 2016. január 1-től alkalmazhatóak a nem közösségi adók, díjak tekintetében, ehhez a fenti módosítás szükséges. Tekintettel arra, hogy a vámbiztosíték terhére történő fizetés, annak speciális volta miatt, elsődlegességet élvez a más fizetési módokhoz képest, ezért a közös folyószámla létrehozásával indokolt ennek jogszabályban rögzítése. A közös folyószámla létrehozásával okafogyottá válik a Vtv. 56. § (3) bekezdésében a köztartozást nyilvántartó szerv megkülönböztetése, annak ellenére, hogy az egyéb feladatok ellátása tekintetében a külön hatáskörök természetesen továbbra is megmaradnak.

A 99. §-hoz

A fizetési kötelezettségek végrehajtásához való jog számítása a 2015. évben hatályos rendelkezések alapján eltér aszerint, hogy a Vtv. vagy az Art. hatálya alá tartozó fizetési kötelezettségről van-e szó. A visszaigényléshez való jog elévülésére az Art. költségvetési támogatás visszaigényléséhez való jog elévülésére vonatkozó számítási szabályok alkalmazandóak.

A 100. §-hoz

Bár a végrehajtási eljárást az állami adóhatóság végzi (a vámhatóság első fokú szervei által foganatosított ingófoglalás kivételével), az áru értékesítését a Vtv. 23. § (2) bekezdése szerint a vámhatóság is végezheti. Az elszámolási szabályok összhangja érdekében szükséges a Vtv. 57/A. § (1)-(2) bekezdésének kiigazítása is.

A 101. §-hoz

Átmeneti rendelkezések.

A 102. §-hoz

Szövegcserés módosítások.

A 103. §-hoz

Hatályukat vesztő rendelkezések.

A 104. §-hoz

A törvény szerint a magánfőzésből származó adóbevétel a központi költségvetés bevétele az adójegyen keresztül történő jövedéki adómegfizetési megoldás következtében. E megoldás eltér a 2015-ben alkalmazott korábbi megoldástól, amikor az éves átalányadót az önkormányzati adóhatósághoz kellett befizetni és a bevétel az önkormányzat bevétele volt.

A 105. §-hoz

A törvény szerint az adóhatóság jár el nemcsak a végrehajtási eljárás lefolytatása során, hanem a fizetési könnyítési, adómérséklési eljárások tekintetében is. Az önkormányzati adóhatóság magánfőzéssel kapcsolatos feladatköre kiegészül a magánfőzés szabályai betartásának ellenőrzésével.

A 106. §-hoz

Figyelemmel a gázolajra vonatkozó biztonsági készletezési díj csökkenésére, az uniós adóminimumok teljesítése érdekében kerül sor a kereskedelmi gázolaj felhasználásához kapcsolódó adókedvezmény mértékének csökkentésére.

A 107. §-hoz

A magánfőzés törvényi meghatározásából az éves mennyiségi korlát elhagyásra kerül, a továbbiakban ugyanis a magánfőzés tartalmilag megmaradó mennyiségi korlátozása az adójegyek beszerzési korlátján keresztül érvényesül. Továbbá a jogalkalmazás számára egyértelműsíti a meghatározás, hogy egy desztillálóberendezés közös tulajdonban is állhat.

Az egyértelmű jogalkalmazás biztosítása érdekében szükséges a gyümölcstermesztő személy fogalmának meghatározása is, ami által egyértelművé válik, hogy a gyümölcstermő területtel rendelkezés a kedvezményes szabályok alkalmazáshatóságának feltétele.

A 108. §-hoz

A bérfőzés esetében a kedvezményes adómérték alkalmazásához kapcsolódó mennyiségi korlát korábbiakhoz képest tartalmilag változatlan értelmezési szabályát (43 hektoliterfok mennyiségű bérfőzött párlat főzethető évente kedvezményes adómértékkel), mivel az adóalapot közvetlenül érintő rendelkezésről van szó, szükséges a szabályozási tárgynak megfelelő törvényi szinten szabályozni.

A magánfőzés esetében párlat adójegy alkalmazásán keresztül megvalósuló adózási megoldás bevezetésére kerül sor 2016. január 1-jétől. Egy párlat adójegy vámhatóságtól történő beszerzése a magánfőzőt egy liter magánfőzött párlat tárgyévi előállítására jogosítja. A párlat adójegy 700 forint értéket képvisel egy liter 42 térfogatszázalékos tényleges alkoholtartalmú párlat adótartalmát figyelembe véve, tehát a magánfőzés adómértéke a bérfőzés 50%-os kedvezményű adómértékéhez igazodik. A magánfőzőnek a tárgyévi első adójegy-beszerzéskor legalább 5 párlat adójegyet kell beszereznie és évente legfeljebb 86 párlat adójegyet szerezhet be. A magánfőző legfeljebb a beszerzett mennyiségű adójegyek által képviselt mennyiségű párlatot állíthat elő. Ha a magánfőző a párlat adójeggyel megfizetett adójú párlatmennyiségnél több párlatot állít elő, akkor a tárgyév végéig be kell szereznie a többletmennyiség utáni párlat adójegyeket a vámhatóságtól azzal, hogy az éves mennyiségi korlátot ilyen esetben sem lehet túllépni.

A 109. §-hoz

A bérfőzdék - bérfőzetőktől beszedett jövedéki adóra vonatkozó - befizetési kötelezettsége az adózás rendjéről szóló törvény szerinti megfizetési módok (átutalás, bankkártya) mellett fehér csekkel (postai számlabefizetési megbízás) és sárga csekkel (készpénzátutalási megbízás) is teljesíthetővé válik.

A 110. §-hoz

A párlat adójegy beszerzésének feltétele a desztillálóberendezés önkormányzati adóhatóságnál történt regisztrációja. A magánfőző a párlat adójegyet a vámhatóságtól igényelheti választása szerint papír alapon vagy elektronikusan a szükséges adatok megadásával, valamint a jogszabályi feltételek teljesítésére vonatkozó nyilatkozattétellel. Az igényelt mennyiségű párlat adójegy az adójegyek értékének megfizetését követően vehető át papír alapon vagy elektronikusan. A vámhatóság az átadott adójegymennyiség megadásával haladéktalanul értesíti a desztillálóberendezés tárolási, használati helye szerinti önkormányzatot a szabályok betartásának ellenőrizhetősége érdekében.

A 111. §-hoz

A magánfőzés szabályainak megszegését alapvetően az önkormányzati adóhatóság szankcionálja. Ha a magánfőző egyebekben a jogszabályi feltételeknek megfelelve, de a desztillálóberendezés bejelentése vagy párlat adójegy igénylése nélkül folytat párlat-előállítást, akkor az önkormányzati hatóság először felhívja őt, hogy 15 napon belül tegyen eleget jogszabályi kötelezettségének. Ha a magánfőző e felhívásnak nem tesz eleget, az önkormányzati adóhatóság 200 ezer forintig terjedő bírsággal sújthatja őt.

A 112. §-hoz

A lefoglalási szabályokat pontosító rendelkezés ahhoz kapcsolódóan, hogy a vámhatóság szankcionálási jogköre megmarad az otthoni előállítással kapcsolatos súlyosabb jogsértések esetén. Ha ugyanis jogosulatlanul előállított desztillálóberendezésen történik a párlat előállítása, a desztillálóberendezésen nem párlatot állít elő a magánszemély, vagy nem minősül magánfőzőnek az otthon lepárlást végző személy (például mert nem övé a berendezés vagy mert nem rendelkezik gyümölcstermő területtel), akkor továbbra is a vámhatóság jogköre a szankcionálás.

A 113. §-hoz

A magánfőzés szabályai betartásának ellenőrzésével kapcsolatos önkormányzati feladatkörhöz kapcsolódóan a szabályozás kiegészül az önkormányzati adóhatóság által alkalmazható lefoglalás, elkobzás szabályaival, továbbá azzal, hogy az önkormányzat eljárása során milyen segítséget (szakértői vélemény, megsemmisítésre átadás, értesítés további intézkedés érdekében) kérhet a tárgykörben nagyobb szakmai tapasztalattal, jobb technikai feltételekkel rendelkező vámhatóságtól.

A 114. §-hoz

Az egységes jogalkalmazást segítő értelmező szabály, mely egyértelműsíti, hogy a 2015. évben előállított magánfőzött párlatokra továbbra is az előállításukkor hatályos szabályokat (adómérték, eredetigazolás) kell alkalmazni.

A 115. §-hoz

A párlat adójegy intézményének bevezetéséhez kapcsolódóan a végrehajtási szabályok alkotására felhatalmazó törvényi rendelkezések szükséges kiegészítése.

A 116. §-hoz

A pálinkás szakmai szervezetek részéről érkezett javaslat nyomán megfogalmazott szövegcserés módosítás, mely a bérfőzdék számára 200 ezerről - a bérfőzdék jövedéki biztosítékának megemelése nélkül - 500 ezer forintra emeli azon összeghatárt, amelynek elérését követően a bérfőzdének befizetési kötelezettsége keletkezik a vámhatóság felé a bérfőzött párlatok után beszedett jövedéki adóra. Ezáltal tevékenységükhöz jobban igazodó összegben kerül megállapításra a befizetési összeghatár.

A bérfőzetők jogosulttá válnak a bérfőzés jövedéki adójának az adózás rendjéről szóló törvény szabályai szerinti átutalással történő megfizetésére is, emellett megmarad a készpénzfizetés lehetősége is.

A 117. §-hoz

Hatályát vesztő rendelkezések.

A 118. §-hoz

A hitelintézetek pénzügyi szervezetek különadójára vonatkozó 2016-tól hatályba lépő módosítások nyomán indokolt a jogutódlással történő megszűnést követő időszakra előírt adófizetési kötelezettség módosítása annak érdekében, hogy a 2014. évi mérlegben megjelenő, a jogutódlással megszerzett vagyon tekintetében csak a 2014. mérlegfőösszeg alapján történjen adófizetés, ugyanakkor ne kelljen a jogelődtől átvett adókötelezettséget is megfizetni.

A 119-120. §-hoz

Jogtechnikai jellegű pontosítás.

A 121. §-hoz

A módosítás gondoskodik a hitelintézeti járadék fizetési kötelezettség előírásáról.

A 122. §-hoz

Hatályukat vesztő rendelkezések.

A 123. §-hoz

A törvény lehetővé teszi, hogy az állami és önkormányzati tulajdonban lévő kapcsolt vállalkozások is létrehozhassanak csoportos adóalanyiságot.

A helyi önkormányzatok is lehetnek áfaalanyok, amennyiben gazdasági tevékenységet folytatnak. A Ptk. megfelelő alkalmazásával így a helyi önkormányzat is minősülhet a tulajdonában lévő vállalkozásokkal együttesen kapcsolt vállalkozásnak. Ugyanakkor a csoportos áfaalanyiság során a kapcsolt vállalkozás akár a csoportos adóalany tagjaként, akár kívül maradó tagként a törvény erejénél fogva egyetemlegesen felelős a csoportos adóalany áfakötelezettsége teljesítéséért. A közvagyon védelme érdekében ezért a módosítás előírja, hogy a csoportos adóalanyiságra vonatkozó rendelkezések a helyi önkormányzatra nem alkalmazhatóak.

A 124. §-hoz

Az Áfa tv. hatályos szabályai alapján lehetőség van arra, hogy az adóalany a levonható adót annak keletkezésétől számított elévülési időn belül bármelyik adómegállapítási időszakában figyelembe vegye, vagyis nem szükséges a levonható adót önellenőrizni. Az ellenőrzési tapasztalatok ugyanakkor azt mutatják, hogy egyes adóalanyok visszaélnek ezzel a rendelkezéssel, illetve számos adózó és adóhatóság közötti jogvitához vezetett ez a rendelkezés.

A módosítás így - a jó adózók védelmében - továbbra is fenntartja azt a lehetőséget, hogy a levonható adót a keletkezésétől számított meghatározott időn belül bármelyik adómegállapítási időszakban érvényesíteni lehet, azonban ezt az időt 2 évben korlátozza. Az elévülési időn belül keletkezett, de a keletkezésétől számított maximum 2 éven belül nem érvényesített levonható adó esetében pedig továbbra is fennmarad a levonási jog, azonban az adóalany a levonási jogát csak abban az adómegállapítási időszakában érvényesítheti, amelyben a levonási jog keletkezett. Ettől függetlenül speciális helyzetet élvez a fordított adózással megfizetett adó kapcsán levonható adó. Tekintettel arra, hogy ebben az esetben az adófizetésre kötelezett és a levonásra jogosult adóalany személye egybe esik, a módosítás előírja, hogy ez esetben a levonható adót abban az adómegállapítási időszakban lehet érvényesíteni, amikor a fizetendő adót meg kell állapítani.

A 125. §-hoz

Mentesíti a számlakibocsátás alól a nemzetközi légi személyszállítást végző szolgáltatókat, akiknek továbbra is kötelező a Számv. tv. hatálya alá tartozó bizonylatot kiállítaniuk.

A számlakibocsátási kötelezettség a nemzetközi légi személyszállítás tekintetében továbbra is fennáll, amennyiben azt a szolgáltatás igénybevevője kéri.

A 126. §-hoz

A módosítás értelmében azok a belföldön nem letelepedett adóalanyok, akik (amelyek) műsorszolgáltatási, elektronikus vagy távközlési szolgáltatást nyújtanak belföldi nem adóalanyok részére, és az ehhez kapcsolódó belföldi adófizetési kötelezettségüknek nem Magyarországon bejelentkezve, hanem más tagállamban az egyablakos rendszer használatával euróval tesznek eleget, számla kibocsátása esetén nem kötelesek az áthárított adót forintban kifejezve is feltüntetni a számlán.

A 127. §-hoz

Átmeneti szabályt fogalmaz meg a nemzetközi légi személyszállítás számlakibocsátási kötelezettség alóli mentesülése, valamint az egyablakos rendszeren keresztül nyújtott szolgáltatások tekintetében a számlakibocsátási kötelezettség alól történő mentesülés, továbbá a levonható adó gyakorlására vonatkozó újonnan hatályba lépő szabályok kapcsán.

A 128. §-hoz

A Ptk. rövidítésére vonatkozó technikai módosítást tartalmaz.

A 129. §-hoz

Az adóalany részére a biztosítási díjjal együtt visszajáró baleseti adó visszatérítésének általános szabálya mellett a biztosító tevékenységi engedélyének visszavonása esetére külön rendelkezéseket állapít meg.

Külön tényállást állapít meg arra az esetre, ha a biztosító tevékenységi engedélyét a pénzügyi felügyelet visszavonta és az ügyfél (a biztosítási díj fizetésére kötelezett, azaz a baleseti adó alanya) a tevékenységi engedély visszavonásával érintett szerződését megszüntette és más biztosítónál új szerződést kötött. Ekkor a baleseti adó alanya a kockázatviselés napjának megszűnését követő időszakra, korábban beszedéssel megfizetett és a visszajáró díj alapulvételével számított adó visszatérítését kérheti az állami adóhatóságtól, amely az adózás rendjéről szóló törvény adó-visszatérítésre vonatkozó szabályai szerint téríti vissza az adót.

Rögzíti azt is, hogy az adózó kérelmében köteles megadni a személyi azonosító adatait, adóazonosító számát, a biztosító nevét, a biztosítási szerződés kötvényszámát, valamint azt a bankszámlaszámot vagy postai címet, amelyre a visszajáró adó kifizetését kéri.

A tevékenységi engedély visszavonását követő időszakról a biztosító havonta köteles az állami adóhatóság számára adatot szolgáltatni azon ügyfelekről, akik a biztosítási szerződés megszűnése miatt a biztosító kockázatvállalásával le nem fedett időszakra korábban megfizették az adót. Adatot szolgáltat a biztosító továbbá a kockázatvállalásával már nem érintett díj és az annak alapján számított, beszedett és így visszajáró adó összegéről.

A 130. §-hoz

A baleseti adóra megfogalmazott módosító rendelkezések szerinti adatszolgáltatást a módosítás hatálybalépését megelőzően visszavont tevékenységi engedélyű biztosítóknak első alkalommal a módosítások hatálybalépése napját követő 8 napon belül kell teljesíteniük.

Emellett a módosítás hatálybalépését megelőzően visszavont tevékenységi engedélyű biztosítóval kötött kötelező gépjármű-felelősségbiztosítási szerződések megszűnésekor az adóalanynak a visszatérítés iránti kérelmében (az azonosító adatok, az adóazonosító szám, a biztosító neve, a megszűnt biztosítási szerződés kötvényszáma, valamint a visszafizetési cím, bankszámlaszám mellett) meg kell adnia különösen a megszűnt biztosítási szerződés szerinti biztosítási díj és az abból megfizetett biztosítási díj, díjrészlet összegét, valamint a biztosítási szerződés megszűnésének időpontját is.

A 131. §-hoz

A Dohánytörvényben a módosítás következtében több alkalommal kell hivatkozni az adózás rendjéről szóló törvényre, ezért rövidítés bevezetése szükséges.

A 132. §-hoz

A közös folyószámla létrehozása az Art. szabályainak alkalmazását vonja maga után e bírságtípus vonatkozásában, ezért szükségessé vált a két jogszabály közötti kapcsolat megteremtése. A megfizetésre vonatkozó Art. szabályok alkalmazása, azért is fontos, mert jelenleg a Dohánytörvény erről nem rendelkezik.

A 133-134. §-hoz

A közös folyószámla létrehozása az Art. szabályainak alkalmazását vonja maga után e bírságtípus vonatkozásában, ezért szükségessé vált a két jogszabály közötti kapcsolat megteremtése.

A 135. §-hoz

A gazdasági életben tipikusan alkalmazott fizetési határidőkre tekintettel, az indokolatlan önellenőrzések elkerülése érdekében a törvény harminc napról hatvan napra módosítja az adófizetési kötelezettség keletkezésének végső határidejét az időszakos elszámolású ügyletek vonatkozásában.

A 136. §-hoz

Rendezi, hogy még a 2016. január 1-jétől hatályba lépő módosítás hatályba lépése előtti szabályok alapján kell megállapítani az adófizetési kötelezettség keletkezését az időszakos elszámolású ügyletek esetében, amennyiben a számlát 2016. január 1-je előtt állították ki, de az elszámolási időszak, illetve a fizetés esedékessége 2015. december 31-ét követi.

A 137-139. §-hoz

A munkavállalóknak a munkáltató eredményességének javításában való közvetlen érdekeltsége feltételeinek megteremtése érdekében megteremti egy új típusú MRP szervezet megalapításának feltételeit, valamint az ahhoz kapcsolódó speciális adózási szabályokat állapít meg.

A 140. §-hoz

A mozgóképről szóló 2004. évi II. törvény módosítása a társasági adózási támogatási rendszer változatlanul hagyása mellett úgy rendelkezik, hogy az állami adóhatóság a Magyar Nemzeti Filmalap által a letéti számlára gyűjtött összeget az időarányos keretösszegre negyedévente, a negyedévet követő 15. napjáig automatikusan egészítse ki.

A 141-145. §-hoz

Az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény módosítására vonatkozó rendelkezés részletes meghatározást tartalmaz a civil szervezetek alapcél szerinti (közhasznú) tevékenysége és gazdasági-vállalkozási tevékenysége tekintetében, amely lehetővé teszi a két tevékenységhez kapcsolódó bevételek, költségek, ráfordítások egyértelmű elhatárolását.

-----STARTING---POINT---VEGE---

A 146. §-hoz

Hatályba léptető rendelkezés.

A 147. §-hoz

A törvény az uniós jog szerint rögzíti, hogy a Jedlik Ányos terv végrehajtásával összefüggő illeték- gépjárműadó-, cégautóadó és regisztrációs adóelőny bejelentése (notifikálása) megtörtént.