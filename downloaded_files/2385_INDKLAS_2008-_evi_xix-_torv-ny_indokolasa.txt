2008. évi XIX. törvény indokolása

a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló, Aarhusban, 1998. június 25-én elfogadott Egyezmény módosításának kihirdetéséről

Indokolás

Jelen törvény célja az ENSZ EGB keretei között létrejött, a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló, Aarhusban, 1998. június 25-én elfogadott Egyezmény (a továbbiakban: Egyezmény) módosítása kötelező hatályának elismerése és e módosítás törvénnyel történő kihirdetése.

Az Egyezményt Magyarország 1998. december 18-án aláírta, 2001. július 3-án országgyűlési határozattal ratifikálta, és a 2001. évi LXXXI. törvénnyel hirdette ki. Az Egyezmény 2001. október 30-án lépett hatályba, végrehajtásáért a környezetvédelmi miniszter felelős.

Az Egyezmény 6. cikkének (11) bekezdése külön rendelkezik a nyilvánosság részvételéről a géntechnológiával módosított szervezetek (a továbbiakban: GMO-k) környezetbe történő szándékos kibocsátásával kapcsolatos döntéshozatalban. Ez a bekezdés azonban nem tartalmaz részletes egyértelmű rendelkezéseket, a Részes Feleknek csak a keresztülvihető és szükségesnek látszó mértékben kell alkalmazni a nyilvánosság részvételéről szóló rendelkezéseket a GMO-k esetében. A Felek második tanácskozása (Almati, Kazahsztán, 2005. május 27.) ezért az Egyezmény olyan értelmű módosításáról állapodott meg, amely konkrétabbá teszi a GMO-kal kapcsolatos döntések meghozatalában a nyilvánosság részvételével összefüggésben a Felekre háruló kötelezettségeket.

Az Aarhusi Egyezmény módosítása 2005. szeptember 27. óta nyitva áll arra, hogy a Felek megerősítsék, elfogadják vagy jóváhagyják. Az Európai Közösség a 2006/957/EK határozattal (2006. december 18.) jóváhagyta az Egyezmény módosítását és kívánatosnak tartja, hogy a Közösség és tagállamai részéről lehetőség szerint minél inkább egyidőben történjen meg a ratifikálási, elfogadási, illetve jóváhagyási okiratok letétbe helyezése. Az Európai Közösség sürgeti azon tagállamokat, köztük Magyarországot, akik még ratifikációs kötelezettségüket nem teljesítették, annak mihamarabbi megtételére.

Tekintettel arra, hogy a módosuló Egyezmény törvényben lett kihirdetve, annak módosítására is törvényben kerül sor.

Az új szabályozás szerint a GMO-k környezetbe történő szándékos kibocsátásának és forgalomba hozatalának engedélyezésére vonatkozó döntések során a Részes Feleknek az új, I. a. Melléklettel összhangban, a nyilvánosság részvételét hatékonyan és a döntéshozatal korai fázisában kell biztosítaniuk.

Ez alól az alábbi esetek képeznek kivételt:

a) A GMO-k környezetbe történő szándékos kibocsátása nem forgalomba hozatal céljából valósul meg, és a Részes Fél szabályozási keretén belül hasonló biogeográfiai körülmények között korábban már engedélyezték a kibocsátást, valamint hasonló ökoszisztémákra vonatkozóan a kérdéses GMO-ról kellő tapasztalat áll rendelkezésre.

b) A GMO-k forgalomba hozatala esetén pedig akkor, ha a forgalomba hozatalt a Részes Fél szabályozási keretében korábban már engedélyezték, vagy a forgalomba hozatal kutatás vagy fajgyűjteményben való tárolás céljából történik.

A Részes Feleknek a titoktartásra vonatkozó jogszabályok sérelme nélkül a nyilvánosság rendelkezésére kell bocsátaniuk a GMO-k környezetbe történő szándékos kibocsátására vagy forgalomba hozatalára vonatkozó engedélykérelmek összefoglalóját, valamint az erre vonatkozó értékelő jelentést. A Felek semmilyen körülmények között nem tekinthetik titkosnak a GMO általános leírását, a kérelmező nevét és címét, a felhasználás célját, a kibocsátás tervezett helyszínét, a GMO nyomon követésére és a vészhelyzetekre vonatkozó terveket, valamint a környezeti kockázat értékelést.

Valamennyi Félnek gondoskodnia kell a döntéshozatali eljárások átláthatóságáról, és lehetővé kell tennie a nyilvánosság számára az eljárásokra vonatkozó információkhoz való hozzáférést. A döntéshozóknak kellő súllyal figyelembe kell venniük a nyilvános konzultáció eredményét. A döntések szövegét és indoklását is nyilvánosságra kell hozni.

Ezek az intézkedések a korábbinál hatékonyabb módon biztosítják a nyilvánosság részvételét a GMO-k szándékos kibocsátására, és ennek részeként azok forgalomba hozatalára vonatkozó döntéshozatalban.

A géntechnológia mezőgazdasági és ipari felhasználása területén a Földművelésügyi és Vidékfejlesztési Minisztérium az engedélyezésben illetékes géntechnológiai hatóság. Mivel azonban az a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló Aarhusi Egyezmény végrehajtásáért a környezetvédelmi miniszter felelős, ezért az egyezmény módosító rendelkezéseinek végrehajtásához szükséges intézkedésekről együttesen gondoskodnak.