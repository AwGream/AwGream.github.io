2009. évi XX. törvény indokolása

a Magyar Tudományos Akadémiáról szóló 1994. évi XL. törvény módosításáról

-----STARTING---POINT---ALTALANOS--- 

A Magyar Tudományos Akadémiáról szóló, 1994. évi XL. törvény létrehozása és a jelenlegi módosítás indokai

A Magyar Országgyűlés 1994-ben fogadta el a Magyar Tudományos Akadémiáról szóló, 1994. évi XL. törvényt (a továbbiakban: MTAtv.). Ekkoriban az Akadémia és a jogalkotók alapvető célja az volt, hogy a korábbi, törvényerejű rendeleti, illetve kormányrendeleti szabályozást meghaladva, törvény rögzítse az Akadémia jogi helyzetét, biztosítva a nagy múltú nemzeti intézmény működéséhez a megfelelő jogszabályi keretet. Az akkor elfogadott törvény számos ponton megszüntette a jogbizonytalanságot, megerősítette az intézmény működésének demokratikus feltételeit, megteremtette a kutatóhálózat stabilitásának több elemét.

Az 1994. évi XL. törvény hatályba lépése óta eltelt közel másfél évtizedes gyakorlat bebizonyította, hogy ez a jogszabály beváltotta a hozzá fűzött reményeket, ugyanakkor azonban az elmúlt évek tapasztalatai alapján szükségessé vált a törvény módosítása; egyfelől az Akadémián néhány évvel ezelőtt elkezdődött reformfolyamat miatt, másfelől pedig a jogszabályi környezetben bekövetkezett változásokra tekintettel.

A gazdasági, társadalmi környezet megváltozása - a felsőoktatás tömegessé válása, az országnak az Európai Unióba való belépése, a tudásalapú gazdaság fontosságának megnövekedése és az Akadémia vagyonának az állami vagyonról szóló 2007. évi CVI. törvény szerinti restitúciója - szükségessé teszi az MTAtv. módosítását.

A törvény célja az, hogy megerősítse a magyar tudomány e nagy múltú nemzeti intézményének az MTAtv.-ben biztosított tevékenységi szabadságát, önkormányzati jogait, belső demokráciáját, nem csorbítva a tudományt művelő és képviselő más intézmények autonómiáját.

A törvény javítani kívánja a kutatóhálózat eredményességét, meg kívánja újítani, és hatékonyabbá kívánja tenni a Magyar Tudományos Akadémia együttműködését a magyarországi kutatási és felsőoktatási intézményekkel, valamint az Európai Unió tagországainak és más országoknak hasonló intézményeivel.

A módosítás következtében a Magyar Tudományos Akadémiáról szóló törvény összhangba kerül az egyéb hatályos jogszabályokkal; elősegíti a köztestület demokratikus és az önkormányzatiság elvén alapuló működését, továbbá azt, hogy az Akadémia kutatóhálózata modern, európai kutatóhálózatként működjön. Ez egyidejűleg lehetővé tenné, hogy az Akadémia kiemelkedő hatékonysággal segítse a Kormány tudomány-, technológia- és innovációpolitikai stratégiáját, csatlakozva az ország versenyképességének növelésére irányuló törekvésekhez.

Az akadémiai reform és az akadémiai törvény módosítása

A több éve elindított akadémiai reformfolyamat mindenképpen szükségessé teszi a jelenleg hatályos törvény felülvizsgálatát. A reformfolyamat egy korai szakaszában úgy tűnt, hogy a változtatások az Akadémiai Alapszabály módosításával is keresztülvihetők. Később azonban bebizonyosodott, hogy a reformok szükségessé teszik az Akadémiáról szóló törvény megváltoztatását, sőt felmerült új Akadémiai Törvény létrehozásának gondolata is. Mára úgy tűnik, hogy a reformok a jelenleg hatályos törvény keretei között is megvalósíthatók, annál is inkább mert az alapvető kérdésekben nincs szükség változtatásra.

Néhány jól körülhatárolt fontos változtatás, néhány kérdésnek az új körülmények között szükségessé vált mélyebb vagy tömörebb tárgyalása és új összefüggések felmerülése új szerkezetet tett kívánatossá. Az új szerkezet miatt pedig a módosított törvényszöveg paragrafusai eltolódtak a régi MTAtv. paragrafusaihoz képest. Ha pedig emiatt már minden paragrafust ki kellett cserélni, akkor célszerű volt a kissé elavult terminológiát a mai helyzetnek megfelelő következetes terminológiára cserélni, ami a módosított szöveget tovább távolította a régi szövegtől. A lényegi módosításokat a részletes indoklás mutatja be.

A törvény módosítása után a legrövidebb időn belül végre kell hajtani az Alapszabály módosítását, sőt, esetleg új Alapszabály elfogadása is szükségessé válhat.

Az új szabályozás lehetővé teszi a szakértelem, a vezetői és a gazdálkodási gyakorlat egyidejű megjelenítését a vezetésben, és egyértelművé teszi a felelősségi láncot. Az Akadémia választott vezetői - megfelelő testületi kontroll mellett - felelős vezetői döntéseket hozhatnak. Az Akadémia reformlépései felgyorsulhatnak, a kutatóhálózat hatékonyabban működhet.

A módosítások alapelvei

A módosítások következtében világos formát ölt az Akadémiának a legfőbb állami szervekkel, így az Országgyűléssel és a Kormánnyal való kapcsolat jogszabályi kerete. A módosítások nyomán a törvénybe beépülnek az Akadémia feladatrendszerére, az általa ellátott közfeladatokra, felelősségére, kötelezettségeire és egyben jogosítványaira vonatkozó részletes előírások, beleértve az állami költségvetésre és az akadémiai vagyonra vonatkozó szabályozást is. A változtatások egyben lehetőséget biztosítanak arra, hogy - országgyűlési és számvevőszéki „felügyelet” mellett - az Akadémia rugalmasan alakíthassa saját alapszabályát, működési rendjét és gazdálkodását, követve a külső feltételekben és a tudományos kutatásokkal kapcsolatos igényekben megjelenő változásokat.

Nemzeti intézmény és kutatóhálózat

A módosítások nem érintik az Akadémia jelenlegi státusát, köztestületként és különleges nemzeti intézményként való meghatározását. Továbbra is megmaradna az önkormányzatiság elve és az autonóm működést biztosító jogi környezet.

Az Akadémia önálló intézményhálózatot tart fenn és működtet, beleértve a tulajdonában vagy résztulajdonában lévő gazdasági társaságokat is (ezen intézményhálózat vonatkozásában gyakorolja a tulajdonosi jogokat).

Az Akadémia valódi tulajdonosként működtetheti hálózatát és vagyonát.

Az Akadémia közfeladatai

Az Akadémia alapfeladatként a tudomány művelésével, támogatásával és képviseletével kapcsolatos közfeladatokat lát el. E közfeladatokat az állam határozza meg, s így az Akadémia átvállalhat már meglévő állami közfeladatokat, s az általa javasolt célok is kaphatnak közfeladat státust. A közfeladatok egyaránt tartalmazzák a tudomány általános fejlődéséből adódó feladatokat és a Kormány programjában meghatározott tudománypolitikai célok megvalósításának elősegítését, továbbá az Akadémia részvételét a tudományos utánpótlás képzésében. Az MTA közfeladatai elősegíthetik a magyar gazdaság versenyképességének növekedését, hozzájárulhatnak a gazdasági, a társadalmi és a környezeti szempontból egyaránt fenntartható fejlődési pálya kialakításához, a lakosság életszínvonalának és életminőségének javításához.

A közfeladatok meghatározásával a költségvetési támogatás célzott(abb)an használható fel. Növekszik az ellenőrzés hatékonysága. Kijelölhetők az állami-kormányzati és a tudomány- és kutatáspolitikai prioritások. A feladatok meghatározásán alapuló és az eredményelvű finanszírozás meghatározóvá válhat.

Az Akadémia és a minőségbiztosítás

Az Akadémia az eddigi törvényi felhatalmazás és kötelezettség alapján kétévente beszámolt az Országgyűlésnek a magyar tudomány helyzetéről. A Kormány számára évente adott tájékoztatást saját tevékenységéről és eredményeiről. E jogosítványok és kötelezettségek változatlanok maradnak. Ugyanakkor az Akadémia a beszámoló révén hozzájárul a költségvetésből finanszírozott kutatások országos értékelésével kapcsolatos feladatokhoz is. Erre az teszi alkalmassá, hogy tudományos osztályainak a teljes hazai K+F szférát átfogó bizottsági hálózata az Akadémia saját kutatóhálózatától függetlenül működik. Ismert, hogy a bizottsági hálózat alapja a magyar tudósok köztestülete, amely közel 13 ezer tudományos fokozattal rendelkező szakembert foglal magába, s a köztestületi tagok mintegy 85 százaléka nem áll az Akadémiával munkaviszonyban. Mindez a független és pártatlan értékelés garanciáját képezi. Az értékelési folyamat során az eddigieknél jobban támaszkodnának az Akadémia széleskörű nemzetközi kapcsolatrendszerére, s az értékelésekbe bevonnának külföldi szakembereket is.

A minőségbiztosítás egyik fontos eleme, hogy az Akadémia adományozója marad az MTA doktora címnek.

A döntéshozók független hazai és nemzetközi szakértőkből álló testületek szakmai véleménye alapján fogják meghozni szervezeti és finanszírozási döntéseiket. Létrejön egy gyakorlatilag folyamatosan karbantartott nyilvántartási rendszer, amelynek alapján az átfedések csökkenthetők lesznek, a kutatói-kutatási kapacitások felmérése nyomon követhető lesz. A módosítások nyomán jelentősen felértékelődik a tudományos osztályok szerepe.

Az Akadémia vagyona és gazdasági működése

Az Akadémia a központi költségvetésben önálló fejezetet alkot, és éves költségvetésének meghatározásáról és annak év közben való megváltoztatásáról csak az Országgyűlés dönthet.

Az Akadémia sajátos gazdálkodási szabályozás alapján működik, amelynek kereteit a törvénymódosítás rögzíti. (Az Akadémia felügyelete alá tartozó köztestületi költségvetési szervek gazdálkodására az Áht. általános előírásai vonatkoznak, az e törvényben foglalt kivételekkel.)

Új elemként és garanciális szabályként említhető, hogy az MTA költségvetési fejezetébe tartozó OTKA pénzügyeiről a módosítások nyomán a törvény külön rendelkezik.

Az Akadémia az Országgyűlés által meghatározott vagyonnal bír. E vagyon fölött teljes mértékben gyakorolhatja a tulajdonosi jogokat.

Az Akadémia még inkább érdekeltté válik a hatékony vagyongazdálkodás bevezetésében. Ez már viszonylag rövid távon is segítheti a takarékos működtetést. Meghatározóvá válhat a megfelelő szintű alapellátás biztosítása melletti feladatfinanszírozás. Megfelelő kontroll mellett megakadályozható a vagyonvesztés. A módosítás lehetővé teszi a vagyongazdálkodással kapcsolatos feladatok hatékony megszervezését, ellátását.

Az Akadémia belső irányítási rendszere

Az Akadémia közgyűlése határozott időre megválasztja vezető tisztségviselőit, akik az Alapszabály által meghatározott módon és felelősséggel irányítják az intézmény működését. Rögzíti az Akadémia irányításában részt vevő - az egyéni, felelős vezetői döntések kontrollját jelentő - fontosabb testületekre vonatkozó szabályokat, összetételüket, megválasztásuk módját, hatásköreiket, felelősségi területeiket. (A kutatóhálózat irányítását a döntési joggal és felelősséggel felruházott vezetők végzik, őket munkájukban bizottságok, testületek segítik. Döntés csak a személyi felelősség megtartása mellett hozható.)

Létrejön a testület (köztestület) és az intézményhálózat irányításának megfelelő hatékonyságú összhangja. A közgyűlési felhatalmazással rendelkező személyek és a korábbiaknál kisebb létszámú testületek alkalmasak lesznek mind a stratégiai, mind az operatív döntések meghozatalára. A döntési szintek átalakításával és rögzítésével a döntési és végrehajtási folyamatok felgyorsulnak.

A módosítás következtében a törvény rögzíti, hogy a döntések előkészítésébe a testületek milyen külső szakértők közreműködését vegyék igénybe. Ezzel biztosítható, hogy az Akadémia működésében megjelenjen a „civil kontroll" is. Ez egyben lehetőséget ad a belső, akadémiai szempontok mellett a külső, versenyképességi és hatékonysági elvárások megjelenítésére is.

Az Akadémia közgyűlése által megválasztott vezetők - a különböző testületi szervek bevonásával - lehetőséget és jogot kapnak alapvető fontosságú döntések meghozatalára. A módosítások következtében a döntési mechanizmus felgyorsul, de ugyanakkor ellenőrizhető marad. Megjelenik az előkészítésben és a döntésekben a külső környezet gazdasági, versenyképességi igénye és befolyása.

-----STARTING---POINT---RESZLETES---

Az 1. §-hoz

A módosítás az Akadémia feladatkörét pontosabban, részletesebben, a társadalom szempontjainak teljesebb figyelembevételével definiálja. A törvény az Akadémia akadémikus és nem akadémikus tagjainak jogait párhuzamosan, részletesebben adja meg. E részletezésre a törvény 7. és 8. §-ában kerül sor. A módosítás pontosan meghatározza a köztestületi jogok gyakorlásának módját. A későbbiekkel összhangban meghonosítja a „kutatóhálózat” szóhasználatot.

A 2. §-hoz

A módosítás felsorolja az Akadémia jogállásának minden fontos ismérvét, és - szemben a hatályos MTAtv.-vel - későbbiekbe utalja a jogálláson túlmenő egyéb elemeket (pl. az Akadémia beszámolási kötelezettségeit).

A 3. §-hoz

A törvény teljesebben és rendszerezettebben foglalja össze az Akadémia feladatait, mint a hatályos MTAtv. hasonló célú része. Legfontosabb új elemei a következők: (a) Az Akadémia lényeges feladatait közfeladatokként definiálja. (b) A feladatokat az országos feladatok felől az Akadémia belső ügyei felé haladva explicit fogalmazással és logikus rendben adja elő. (c) Új elem a határon túli magyar tudomány támogatására vonatkozó utalás. (d) Ugyancsak új elem a tudomány eredményeinek hasznosítására vonatkozó kitétel. (e) A hatályos MTAtv. nem nevezi meg a támogatott kutatócsoportokat mint az MTA tudományfenntartó tevékenységének fontos formáját, noha ez a forma régóta létezik. (f) Az ösztöndíjrendszer (fiatal kutatói és Bolyai-ösztöndíjak) tíz-tizenöt éve létezik, és az, hogy most a törvénybe is bele lesz foglalva, a stabilitást szolgálja. (g) Az osztályokat nevezi meg mint a tudományos autonómia alapegységeit, mert ezek azok a legnagyobb szakmai egységek, amelyeken belül a kutatók egymás tevékenységének megítélésében még teljes mértékben kompetensek. (h) Az Akadémia feladatává teszi, hogy a hazai tudomány távlati fejlesztése ügyében is konzultáljon a kormánnyal.

A 4. §-hoz

A hatályos MTAtv. 4. §-ának tartalma benne van a törvény 3. §-ában. A törvény 4. §-a az Akadémia vagyonával és a részére juttatott költségvetési támogatással való gazdálkodását szabályozza.

Az 5. §-hoz

A jelen törvény az Akadémia köztestületét ebben a §-ban definiálja, hivatkozva két későbbi §-ra, amely a részleteket tartalmazza. A köztestületi tagság formái (akadémikusi és nem akadémikusi köztestületi tagság) nem változnak, de az itt először alkalmazott együttes bevezetésük előrevetíti, hogy a nem akadémikusokat a közgyűlésben képviselők jogai ezentúl a tagválasztást kivéve megegyeznek az akadémikusokéival.

A 6. §-hoz

A módosítás e helyen, a 6. §-ban adja meg az akadémikusok jogállását, ami a hatályos MTAtv.-ben a 9. §-ra marad. Fontos újdonság a hazai akadémikusok számának törvényi korlátozása, amit eddig csak egy belső szabály tett meg. A tiszteletdíj (ezt a hatályos MTAtv. 30. §-a tartalmazza) meghatározása változatlan marad, de a törvény világosan megfogalmazza a tiszteletdíj jogcímét.

A 7. §-hoz

A nem akadémikus köztestületi tagságot a hatályos MTAtv. nem részletezi. A köztestületiséget erősíti, hogy ez a hiány a 7. § révén megszűnik. A külső köztestületi tagság - az Akadémia külső kötelezettségének megfelelően - e §-ban kerül bevezetésre.

A 8. §-hoz

A hatályos MTAtv. 8. §-a a gazdálkodásról szól. Az „MTA doktora” címet a 27. §-ban, a vegyes rendelkezések között definiálja. A „tudomány doktora” fokozat megszűnte miatti ottani részletezés ma már fölösleges. Az MTA doktora cím odaítélése a tudományos teljesítmény értékelésének Magyarországon általánosan elfogadott módja, amely világos és szigorú szabályok szerint történik. A minőségbiztosítás egyik fontos eleme, hogy az Akadémia adományozója marad az MTA doktora címnek. A törvény világosan megfogalmazza, hogy az MTA doktora címmel rendelkezők a tudományos teljesítményük és köztestületi munkájuk alapján kaphatnak tiszteletdíjat. A módosítás lényeges eleme, hogy az MTA összes doktora tiszteletdíjának teljes éves összegét az akadémikusok - teljes létszámra számított - teljes éves összegének 1,8-szorosában maximálja. Mivel az akadémikusok létszáma legfeljebb 365 fő lehet, ez a módosítás teljesíti azt a régóta megkívánt költségvetési követelményt, hogy a doktorok tiszteletdíjának teljes összege tervezhető és korlátozott legyen.

A 9. §-hoz

A hatályos MTAtv. 9. §-a az akadémikusokról szól. Az akadémikusok jogállását jelen törvény 6. §-a tartalmazza. A hatályos MTAtv.-ben a Közgyűlésre vonatkozó rendelkezéseket a 10-14. §-ok tartalmazzák. A jelen § fő újdonságai a logikus rendszeren kívül a következők: (a) Figyelembe veszi, hogy a vagyongazdálkodás súlya az Akadémia vagyongyarapodása óta megnőtt. (b) A Közgyűlés által létesített testületek teljesebb listáját adja. (c) A doktor képviselők jogait nemcsak a Közgyűlésben, hanem az osztályok munkájában is az akadémikusokéval (lényegében) azonosnak mondja ki. Ez a legfontosabb előrelépés, amely garantálja, hogy az Akadémia az egész magyar tudományt képviseli, és a tudománnyal kapcsolatos minden ügyet a szívén visel.

A 10. §-hoz

A tudományos osztályokról a hatályos MTAtv. csupán érintőleg szól (3. § (2) bekezdés b) pont). Az osztályok ma is a köztestületi döntéshozatal és munka fontos fórumai. A döntéshozatalból való kiiktatásukkal a szubszidiaritás elve nem érvényesülhetne, és ezért fontos, hogy a szerepüket a törvény megerősítse; erre szolgál ez a módosítás.

A 11. §-hoz

A hatályos MTAtv. 11. §-a a Közgyűlésről szól. Az Elnökségről szóló 17. §-a az Elnökséget csupán az elnök tanácsadó testületének nyilvánítja, s ennek megfelelően az Elnökség leírása az elnök jogkörének leírása után következik. A törvény szerint viszont az Elnökség döntéshozó szerv, és definiálása megelőzi az elnökét. Az Elnökség összetétele az Alapszabály helyett a törvény 11. §-ában kerül meghatározásra.

A 12. §-hoz

A 12. § a Vezetői Kollégiumra nézve fogalmaz meg rendelkezéseket, amely testület a hatályos törvényben nem, hanem csak az Alapszabályban szerepel. Az Alapszabály szerint a Vezetői Kollégium feladata „a vezetés egységének és a mindennapos teendők összehangolt elvégzésének biztosítása”, ami a jogkörét homályban hagyja. Az Akadémia vezetőin kívül három tagot nem választanak, hanem felkérik őket. A törvény ezzel szemben választott tagokkal tölti fel a Vezetői Kollégiumot, és jobban definiálja a jog- és feladatkörét is. A törvénymódosítás egyik fő sajátsága itt is tetten érhető: a felelősségi lánc egyértelművé tétele.

A 13. §-hoz

A hatályos MTAtv. 13. §-a a Közgyűlésről szól. Az Akadémia vezetőiről a régi 15-19. §-ok szólnak. A törvény a 13. §-ba tömöríti a tisztségviselők státusára vonatkozó rendelkezéseket, és a közös tárgyalás egy kissé tömörebb, és a mandátum időszakának meghatározásában - a mai gyakorlatnak megfelelő módon - precízebb.

A 14. §-hoz

A hatályos MTAtv. 14. §-a az utolsó, amely a Közgyűlésről szól. A törvény a 14. §-ban az elnök jogait, feladatait taglalja, ami a hatályos MTAtv.-ből lényegében hiányzik. A hatályos MTAtv.-ben a főtitkár, a törvény szerint az elnök az MTA költségvetési fejezet gazdája, és a vagyon fölötti tulajdonosi jogok gyakorlója. Ebből következik, hogy a módosítás az elnök és a főtitkár viszonyában egyértelműen tisztázza a döntési és felelősségi viszonyokat. Az MTAtv. azon rendelkezése, hogy „az Akadémia tevékenységét... az elnök irányítja” (hatályos 16. §, a módosítás után 14. § (1)) így nyer értelmet. A Főtitkár a titkársági szervezet működtetésével továbbra is ellátja az adminisztratív irányítási feladatokat.

A 15. §-hoz

A hatályos MTAtv. 15. §-a az elnökről szól, a törvény 15. §-a a főtitkár (és helyettese) teendőit határozza meg. A főtitkár az Akadémia adminisztratív irányítója. Ez a jogkör korlátozottabb, mint a hatályos MTAtv. szerint, de egyértelműbb, tisztább, és nem jár funkcióhalmozással.

A 16. §-hoz

A területi bizottságokat, amelyek az ország régióiban fontos szerepet töltenek be, explicit módon eddig csak az Alapszabály tárgyalta. A határon túli területi bizottságok alapítása a közelmúltban vált lehetővé, és ennek a lehetőségnek hangsúlyt ad bevétele a törvénybe.

A 17. §-hoz

A kutatóhálózat a hatályos MTAtv.-ben szereplő „kutatóintézeteket”, a több intézetet magukban foglaló kutatóközpontokat és a „támogatott kutatócsoportokat” közös ernyő alá vonja. Az irányításukra hivatott AKT-t a hatályos MTAtv.-ben meghatározotthoz képest fele akkorára szabja, hogy hatékonyabban működhessen. A hatályos MTAtv. 30 fős AKT-jére azért volt szükség, hogy mind az osztályok, mint a kutatóközösség képviselve legyenek benne. A létszámcsökkentést az teszi lehetővé, hogy a módosítás folytán az osztályok - a teljes jogú doktor képviselők révén - tartalmazzák és képviselik a tudományos közösség széles rétegeit. Az AKT-be épp azok jelölhetnek tagokat, akik magának a kutatóhálózatnak is tagjai. Ugyanakkor a három nem akadémiai körökből származó tag révén az Akadémia közvetlen beleszólást enged a kormányzatnak és a gazdaság és/vagy a társadalom képviselőjének a kutatóhálózat irányításába. Az irányító szerepű AKT mellé az irányított kutatóhálózat egységeinek vezetőiből létrejön az Alapszabály értelmében eddig is létező AKVT, amely a kutatóhálózat szempontjait hivatott megjeleníteni az irányítók előtt. A kutatóhálózat irányításának szakszerűsége érdekében szükség van szakbizottságokra, amelyeket a hatályos MTAtv. - pontatlan szóhasználattal - kuratóriumoknak nevez. A módosítás egyértelművé teszi, hogyan kell érteni az AKT és a főtitkár irányító szerepét annak fényében, hogy a pénzügyi kihatású végső döntés az elnöké.

A 18. §-hoz

A kutatóintézeteket a hatályos MTAtv. 22-26. §-a tárgyalja. A törvény 18. §-a a kutatóintézeteket és a kutatóközpontokat definiálja, és vezetőjük kiválasztását és alkalmazottaik jogi státusát határozza meg. A főbb változások a következők: Az igazgatói, főigazgatói pályázatoknak az EU ajánlásai szerinti kiírása a megfelelő szakmai kiválasztást és az európai kompatibilitást erősíti. A kutatói besorolásoknak a felsőoktatási kategóriákhoz való törvény általi rögzítése a kutatói pálya vonzerejét, létbiztonságát hivatott növelni. A külső tanácsadó testület felállításának törvénybeli előírása egyfelől a kutatóhálózat nyitottságát, a nemzetközi tudományos életbe való beágyazottságát demonstrálja, másfelől az intézetek értékelésének szakszerűbbé, autentikusabbá tételét szolgálja.

A 19. §-hoz

A hatályos MTAtv. 19. § (2) bekezdése a titkársági szervezetet a főtitkár személyéhez kapcsolódva tárgyalja; a módosítás a főtitkártól függetlenül, és a kutatóhálózatot kiszolgáló egyéb intézményekkel együtt nevesíti a titkársági szervezetet, és utalja az Alapszabály hatáskörébe feladatainak meghatározását.

A 20. §-hoz

A törvény 20. §-a az Akadémia gazdálkodására és vagyonára nézve fogalmaz meg rendelkezéseket. A hatályos MTAtv. elfogadása idején az OTKA költségvetése még nem volt az Akadémia költségvetésének a része. A 20. § (3) bekezdése azonban tisztázza az OTKA önállóságát, költségvetésének elkülönült voltát. A törvény 3. § (1) bekezdés e) és i) pontja értelmében az Akadémia nemzetközi (főként EU-beli) közös programok magyar részének felelőse, és e kötelezettségvállalásának a költségvetésében is tükröződnie kell. Ez is ennek a módosításnak az újdonsága.

A törvénymódosítás egyik lényeges eleme az Akadémia gazdálkodásával kapcsolatos feladatok és szabályozás újrafogalmazása. A szabályozás lényegi eleme, hogy a törvény az Akadémia „gazdasági függetlenségét is” rögzíti (20. §), illetve meghatározza az Akadémia költségvetésével, annak belső szerkezetével kapcsolatos szabályokat.

Fontos annak egyértelművé tétele (20. § (6)-(8) bekezdés), hogy az Akadémia - mint fejezet - saját hatáskörben jogosult a gazdálkodási feladatok megszervezésére beleértve a szervezetek számát, a támogatás módját.

Az új szabályozás rendelkezik a beszámolás, ellenőrzés rendjéről és rögzíti, hogy a törvényben garantált autonómiának megfelelően az Akadémia gazdálkodásának ellenőrzésére az Állami Számvevőszék jogosult.

A 21. §-hoz

A hatályos MTAtv. 21. §-a az AKT-ről szól, amelynek módosított tárgyalása most előbbre került. A törvény 21. §-a az akadémiai költségvetési szervek - beleértve a kutatóintézetek - költségvetési ellátását részletezi. Ennek megfelelő rész a hatályos MTAtv.-ben csak a kutatóintézetekre vonatkozóan van (24. §), és annak vázlatossága az intézetek ellátását bizonytalanná és esetlegessé teszi. A törvény az ellátás és a tevékenység elemei között a lehető legkonkrétabb megfeleltetést hozza létre, a támogatást a feladatokhoz kapcsolja, s ez a teljesítményt számon kérhetővé teszi.

A módosítás rendszerbe sorolja az akadémiához tartozó költségvetési szerveket és rendelkezik finanszírozásukról. E körben fontos változás, hogy a törvény -megfelelő türelmi idővel - bevezeti az ún. alapellátási támogatás fogalmát, ami új alapokra helyezi az intézményi (és fejezeti) költségvetési tervezést.

A 22. §-hoz

A hatályos MTAtv. 22. §-a a kutatóintézetek státusát határozza meg, ami a módosításban előbbre került. A törvény 22. §-a az akadémiai költségvetési szervek (a kutatóintézetek és egyéb szervezetek) gazdálkodásának e törvénybe belefoglalandó általános szabályait tartalmazza. E szövegrésznek a hatályos MTAtv. 24-25. §-a feleltethető meg. A módosítás szövege pontosan értelmezi a kutatás és műszaki fejlesztés mindennapjait jogilag meghatározó szerződéses kutatásokból és vállalkozási tevékenységből származó bevételekkel való gazdálkodás szabályait és az államháztartáson belülről és kívülről származó különféle bevételeknek a költségvetési gazdálkodáshoz való viszonyát. Ez a passzus az akadémiai intézmények gazdálkodását az egyetemek gazdálkodásához hasonló alapra helyezi, növeli a jogbiztonságot, és egyértelművé teszi a gazdálkodási szabályokat.

A 23. §-hoz

A hatályos MTAtv. a 23. §-ban a kutatóintézeteket taglalja. A törvény 23. §-a az Akadémia vagyongazdálkodásáról szól, amelynek megfelelő szabályozás a hatályos MTAtv. 5-8. §-ában található. A két változat között nagy különbség a megváltozott törvényi háttérben van. Az Akadémia immár nem gazdálkodik többé állami vagyonnal, mert a korábbi rábízott vagyon is a tulajdonába került. A gazdálkodás így egyszerűbb, de nagyobb felelősséggel jár, és a vagyongazdálkodást a jelen törvény új szabályokkal bástyázza körül. Ennek megfelelően ez a § lényegében teljesen új. A megfogalmazás során a vezérelv a mozgási szabadság és a vagyon megóvását lehetővé tevő tulajdonosi magatartás közötti egyensúly megtalálása volt. Ugyancsak a törvényi háttér megváltozása teszi lehetővé, hogy az Akadémia és jogi személy intézményei gazdasági társaságot alapíthatnak vagy ilyenből részesedést vásárolhatnak. A törvény 23. §-a alapozza meg ennek elveit is.

A megváltozott szabályozási környezetnek megfelelően új rendelkezések vonatkoznak az Akadémia vagyongazdálkodására. A szabályozás lényege, hogy az Akadémia a teljes vagyonával önállóan - tulajdonosként - gazdálkodik, megszűnik a vagyonelemek korábbi megkülönböztetése. Az új szabályozás meghatározza a vagyongazdálkodás alapelveit, és szabályait (részleges és teljes értékesítés, részesedésszerzés). A vagyongazdálkodási feladatok ellátására önálló - a Titkárságon belül működő - szervezetet nevesít.

-----STARTING---POINT---VEGE---

A 24. §-hoz

Az MTAtv. hatályos 25-26. §-ai a kutatóintézetek gazdálkodásának a forrásaira, az általuk végezhető vállalkozási tevékenységre, az egyesülésükre és társulásukra, a dolgozók jogállására, valamint a dolgozók munkavégzésére vonatkozó szabályokat tartalmaznak. Ezek a rendelkezések módosult formában bekerültek a törvény szövegébe. Az MTAtv. hatályos 27-28. §-ának rendelkezései módosult formában, módosult tartalommal és más § számozással bekerülnek a törvénybe ezért kerül sor az említett § -ok hatályon kívül helyezésére. Az MTAtv. hatályos 28-29. §-ai részben az időmúlás következtében tárgytalanná váltak, részben a törvénybe módosult szövegezéssel beépült rendelkezéseket tartalmaznak, ezért indokolt a hatályon kívül helyezésük. Az MTAtv. hatályos 30. § (1) és (2) bekezdésének rendelkezései módosult szöveggel szerepelnek a törvény szövegében, ezért az említett paragrafusok is hatályon kívül helyezésre kerülnek. Az MTAtv. hatályos 31. §-a, amely az MTAtv. 1994. évi hatálybalépése utáni rendkívüli közgyűlésről rendelkezik az időmúlás következtében tárgytalanná vált, ezért kell hatályon kívül helyezni. Az MTAtv. hatályos 32. §-a arról rendelkezik, hogy az irodalom, illetőleg a művészetek más területeit köztestületként szolgáló akadémiákról külön törvény rendelkezik. Ezt a § -t a törvény hatályon kívül helyezi, mivel szaktörvényként nem kíván törvényalkotási feladatot előírni. Az MTAtv. hatályos 33. §-a a törvény hatályba lépéséről és hatályon kívül helyezésről rendelkezik. Ez a rendelkezés, noha az időmúlás miatt már tárgytalanná vált, jogtechnikai okokból (hatályba léptető és hatályon kívül helyező rendelkezések hatályon kívül helyezésének problematikája) mégis megmarad. A törvény 25. § (7) és (8) bekezdései rendelkeznek a költségvetéssel kapcsolatos rendelkezések hatályba léptetéséről.

Az MTAtv. hatályos Melléklete az Akadémia törzsvagyonának felsorolását tartalmazza. Ezek a vagyonelemek az MTAtv. 1994. június 30-i hatálybalépésével az Akadémia tulajdonába kerültek, azaz a Melléklet végrehajtott rendelkezésnek minősül, amelyet a törvény 24. § (2) bekezdése rögzít is.

A hatálybaléptető rendelkezések rögzítik, hogy a lényegesen átalakuló AKT tagjait az Alapszabály módosításával egyidejűleg kell megválasztani. A többi testület esetében nem történik változás, vagy csak a testületek neve változik meg. E testületek tagjainak mandátuma a választásukkor meghatározott időtartamra változatlanul érvényben marad.