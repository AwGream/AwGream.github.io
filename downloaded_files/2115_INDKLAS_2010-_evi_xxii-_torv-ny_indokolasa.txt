2010. évi XXII. törvény indokolása

a Magyar Köztársaság Kormánya és az Amerikai Egyesült Államok Kormánya között a jövedelemadók területén a kettős adóztatás elkerüléséről és az adóztatás kijátszásának megakadályozásáról Budapesten, 2010. február 4. napján aláírt Egyezmény kihirdetéséről

Indokolás

Az Amerikai Egyesült Államokkal megkötendő új Egyezménynek is a fő célja az adóztatás szabályozása, kiszámíthatóvá tétele a kétoldalú kapcsolatokban. Hatálya a jövedelemadókra terjed ki. Jelentősége, hogy alkalmazásával kizárja a magánszemélyek, illetve a vállalkozások jövedelmének kettős adóztatását, oly módon, hogy meghatározza, hogy az egyes jövedelemfajták (osztalék, kamat, jogdíj, önálló és nem önálló tevékenységből származó jövedelem stb.) tekintetében melyik szerződő államnak milyen körben van adóztatási joga.

Az Egyezmény garanciális szabályként rögzíti az egyenlő elbánás elvének alkalmazását, továbbá lehetővé teszi mindkét szerződő állam számára a kölcsönös egyeztető eljárás kezdeményezését a másik államnál, amennyiben úgy látja, hogy annak adóztatása nem felel meg az Egyezmény rendelkezéseinek. Az Egyezmény biztosítja továbbá, hogy annak alapján illetéktelen személyek ne tudjanak kedvezményeket igénybe venni, valamint a szerződő államok illetékes hatóságai számára az információcsere lehetőségét.

Az Egyezmény tartalmát tekintve, fő vonásaiban megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak. Néhány tekintetben azonban (pl. a kedvezmények korlátozásáról szóló 22. cikk esetében) eltérő szabályokat is tartalmaz.

A korábbi, a Magyar Népköztársaság Kormánya és az Amerikai Egyesült Államok Kormánya között Washingtonban, 1979. évi február hó 12. napján aláírt és a 49/1979. (XII. 6.) MT rendelettel kihirdetett, a jövedelemadók területén a kettős adóztatás elkerüléséről és az adóztatás kijátszásának megakadályozásáról szóló egyezményt az új egyezmény, illetve az azt kihirdető törvény hatályon kívül helyezi.