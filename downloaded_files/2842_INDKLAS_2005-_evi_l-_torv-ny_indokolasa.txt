2005. évi L. törvény indokolása

a nemzetközi szerződésekkel kapcsolatos eljárásról

-----STARTING---POINT---ALTALANOS--- 

1. A nemzetközi szerződésekkel kapcsolatos eljárásról szóló 1982. évi 27. törvényerejű rendelet (a továbbiakban: tvr.) hatálybalépése óta a szerződéskötési jogban - mind nemzetközi jogi, mind pedig alkotmányjogi szempontból - alapvető változások történtek, amelyekre a magyar jogalkotás egyáltalán nem reagált. Egyrészt Magyarország 1987. július 19-én csatlakozott a szerződések jogáról szóló, Bécsben az 1969. évi május hó 23. napján kelt szerződéshez, amelyet az 1987. évi 12. törvényerejű rendelet (a továbbiakban: bécsi szerződés) hirdetett ki, és amely kimerítően szabályozza a szerződéskötéssel összefüggő, nemzetközi síkon tett cselekményeket. E szabályokhoz az egyes államok belső jogalkotásának már csak azért is alkalmazkodnia kell, mivel a szerződéskötésre vonatkozó belső jogi jogszabályok megsértésére a bécsi szerződés 46. Cikke szerint gyakorlatilag nem lehet hivatkozni a szerződés érvénytelenítése érdekében.

Másrészt pedig az Alkotmány módosításáról szóló 1989. évi XXXI. törvény alapvetően átrendezte az egyes alkotmányi szerveknek a szerződéskötéssel kapcsolatos hatásköreit, az alaptörvény változását azonban nem követte a tvr. módosítása vagy - jelen törvény (a továbbiakban: Törvény) elfogadásáig - új törvény megalkotása.

2. Az Alkotmány a szerződéskötéssel összefüggésben három szervhez telepít hatáskört: az Országgyűléshez, a köztársasági elnökhöz és a Kormányhoz. A parlament és az államfő közötti hatáskörmegosztást az Alkotmánybíróság 7/2005. (III. 31.) AB határozata (a továbbiakban: ABh.) értelmezte, a döntésben kifejtett általános érvényű megfogalmazások azonban megfelelően alkalmazandók a Kormány hatáskörére is. Ennek megfelelően az Alkotmány rendelkezéseit a bécsi szerződéssel összhangban kell értelmezni, ezen belül pedig világosan el kell határolni egymástól az egyes szerveknek a szerződéskötési eljárással összefüggő belső jogi és nemzetközi színtéren érvényesülő hatáskörét.

Az ABh. szerint az Országgyűlés szerződéskötési hatáskörére az Alkotmányban használt három kifejezés - az Alkotmány 2/A. § (2) bekezdése szerinti „megerősítés”, a 19. § (3) bekezdés f) pontja szerinti „megkötés” és a 30/A. § (1) bekezdés b) pontja szerinti „hozzájárulás” - ugyanazt a cselekményt jelöli, amelynek során az Országgyűlés belső jogi aktussal kinyilvánítja egyetértését azzal, hogy az adott nemzetközi szerződésben foglalt kötelezettségek a Magyar Köztársaságra nézve kötelezőek legyenek. A bécsi szerződés 2. Cikk 1. b) pontja szerint ugyanakkor magát a nemzetközi kötelezettséget a nemzetközi síkon - értelemszerűen az állam képviselője által - megtett cselekmény keletkezteti. Az Országgyűlés viszont nemzetközi síkon nem jár el a Magyar Köztársaság képviselőjeként, arra hagyományosan az államfő, illetve a Kormány nevében eljáró miniszterelnök vagy külügyminiszter jogosult. Ennek megfelelően a Törvény - az eddig megerősítésként vagy a csatlakozásról való döntésként megjelölt - országgyűlési aktust a „felhatalmazás nemzetközi szerződés kötelező hatályának elismerésére” megjelöléssel illeti. Ezzel a belső jogi aktussal hatalmazza fel az Országgyűlés a köztársasági elnököt, hogy nemzetközi síkon, a Magyar Köztársaság képviselőjeként a nemzetközi szerződést a magyar állam nevében kötelezőnek ismerje el. A köztársasági elnök ezen cselekménye azonosítható a bécsi szerződés 2. Cikk 1. b) pontja szerinti megerősítéssel vagy csatlakozással; ami ugyanakkor azt is jelenti, hogy belső jogi szerződéskötési hatáskörrel a köztársasági elnök az ABh. szerint nem rendelkezik.

A Kormány szerződéskötési hatáskörét az Alkotmány 35. § (1) bekezdés j) pontja szabályozza, amely szerint a Kormány „a Magyar Köztársaság Kormánya nevében nemzetközi szerződéseket köt”. A bécsi szerződés 2. Cikk 1. a) pontja szerint nemzetközi szerződéseket az államok kötnek, vagyis az idézett alkotmányi rendelkezés arra hatalmazza fel a Kormányt, hogy képviselje a Magyar Köztársaságot a szerződéskötési eljárás során. A köztársasági elnök ilyen hatáskörével szemben a Kormány esetében az Alkotmány nem köti a nemzetközi síkon való eljárást más szerv előzetes hozzájárulásához (a Törvény szóhasználata szerint felhatalmazáshoz), ezért a Kormány a szerződéskötéssel összefüggő belső jogi és nemzetközi cselekmények elvégzésére egyaránt hatáskörrel rendelkezik.

Az Országgyűlés és a Kormány szerződéskötési hatáskörét az Alkotmány 19. § (3) bekezdés f) pontja határolja el, amikor a kiemelkedő fontosságú nemzetközi szerződéseket utalja az Országgyűlés hatáskörébe. A Törvény 7. § (3) bekezdése határozza meg, mely szerződéseket kell kiemelkedő jelentőségűnek tekinteni. Főszabályként a nem kiemelkedő jelentőségű nemzetközi szerződések esetén mind a belső jogi, mind a nemzetközi jogi cselekményeket a Kormány, illetve a Kormány nevében eljáró külügyminiszter teszi meg, azonban ha a szerződésből következően az államfőnek kell elismernie, hogy a szerződés a részes államokra nézve kötelező hatállyal bír, akkor a Törvény 8. § (1) bekezdése szerint a szerződéskötéssel összefüggésben nemzetközi színtéren a külügyminiszter előterjesztésére a köztársasági elnök jár el.

3. A Törvény a nemzetközi jog és a belső jog viszonyát illetően - az eddigi szabályozáshoz hasonlóan - a dualista felfogást vallja magáénak, vagyis a Magyar Köztársaság joghatósága alatt álló személyek jogait és kötelezettségeit a magyar állam által kötött nemzetközi szerződés csak akkor érintheti, ha azt törvényben vagy kormányrendeletben kihirdették.

A kihirdető jogszabály megalkotása során tekintettel kell lenni az Alkotmánybíróságnak - az ABh.-ban is megerősített - következetes gyakorlatára, amely szerint „[a] jogállamiság egyik fontos alkotóeleme a jogbiztonság, amely egyebek között megköveteli, hogy ... a jogszabályok a kihirdetésüket megelőző időre nézve ne állapítsanak meg kötelezettséget, illetőleg valamely jogszerű magatartást visszamenőleges érvénnyel ne minősítsenek jogellenesnek.” [25/1992. (IV. 30.) AB határozat] A visszaható hatályú jogalkotás tilalma ezen túl kiterjed arra is, hogy jogszabály a kihirdetését megelőző időre fennálló kötelezettséget nem tehet terhesebbé, jogosultságot nem vonhat el, valamint jogosultságot nem korlátozhat.

Nemzetközi szerződéseket kihirdető jogszabályok vonatkozásában azonban tekintettel kell lenni az Alkotmány 7. § (1) bekezdésére is, amely szerint a Magyar Köztársaság biztosítja a nemzetközi jogi kötelezettségek és a belső jog összhangját. A hivatkozott alkotmányi rendelkezésből következően a jogalkotónak kötelessége biztosítani, hogy - a visszaható hatályú jogalkotás tilalmára is figyelemmel - a nemzetközi szerződéseknek a Magyar Köztársaság vonatkozásában történő, nemzetközi jogi hatálybalépése és a kihirdető jogszabály belső jogi hatálybalépése egybeessen.

Mivel e két követelménynek egyidejűleg kell teljesülni, a nemzetközi szerződés nemzetközi jogi hatálybalépésekor kell a kihirdető jogszabálynak is hatályba lépnie. Annak érdekében, hogy ez minden esetben így történjen, a Törvény 7. § (2) bekezdése szerint a kihirdető jogszabály tartalmazza a szerződés kötelező hatályának elismerésére adott felhatalmazást. Ezáltal biztosítható, hogy a kihirdető jogszabály megalkotása minden esetben megelőzi a szerződés nemzetközi jogi hatálybalépését, hiszen e felhatalmazás nélkül a szerződés nemzetközi jogilag nem léphet hatályba.

Azon nemzetközi szerződések esetében, amelyek már hatályba léptek, továbbra is irányadó az az ABh.-ban megfogalmazott alkotmányossági elvárás, hogy a kihirdető jogszabályok nem sérthetik a visszaható hatályú jogalkotás tilalmát.

-----STARTING---POINT---RESZLETES---

Az 1. §-hoz

A Törvény hatálya kiterjed a Magyar Köztársaság két- vagy többoldalú nemzetközi szerződéseinek megszületéséhez vezető folyamat minden elemére, így a szerződés előkészítésére, létrehozására, szövegük végleges megállapítására, a nemzetközi szerződés kötelező hatályának elismerésére adott felhatalmazásra, a nemzetközi szerződés kötelező hatályának elismerésére, módosítására, ideiglenes alkalmazására, valamint megszüntetésére, felmondására, az abból való kilépésre, alkalmazása felfüggesztésére, a szerződésekkel kapcsolatos fenntartások, kifogások és nyilatkozatok megtételére; emellett megfelelően alkalmazni kell a Törvény rendelkezéseit a szerződésekben való államutódlással kapcsolatos közlések tételére és elfogadására is.

A 2. §-hoz

A Törvény által használt fogalmak meghatározása során a jogalkotó több ponton eltért a tvr.-ben eddig használt fogalmaktól. A Törvény a szerződés előkészítésének nevezi mindazokat a cselekményeket, amelyeket a tvr. a szerződés előkészítésének és kezdeményezésének tekintett; ennek megfelelően a szerződés előkészítése a szerződéskötés lehetőségének felmerülésétől az első szövegtervezet eljuttatásáig, illetve - ha a másik szerződő fél előbb juttat el szövegtervezetet a magyar fél számára - az első szövegtervezet fogadásáig terjed. A másik szerződő féllel való tárgyalások már nem minősülnek a nemzetközi szerződés előkészítésének.

A nemzetközi szerződésnek a tvr. fogalmai szerinti létrehozását ugyanakkor kettéválasztja a Törvény a szerződés létrehozására és végleges szövegének megállapítására. A Törvény szerint a nemzetközi szerződés létrehozása lényegében a szerződésről a másik (többi) szerződő féllel folytatott tárgyalásokat jelenti, vagyis az az első szövegtervezet átadásától, illetve fogadásától a tárgyalások lezárásáig tart. A tárgyalások lezárása során a felek képviselői kézjegyükkel látják el a szerződéstervezetnek a tárgyalások eredményeként kialakított szövegét, ezt az aktust nevezzük parafálásnak. A szerződés végleges szövegének megállapítása a szerződés aláírását, illetve jegyzőkönyv vagy záróokmány felvételét jelenti; a bécsi szerződés 18. Cikke szerint a szerződés aláírása után „[a]z állam tartózkodni köteles azoktól a cselekményektől, amelyek meghiúsítanák a szerződés tárgyát és célját, midőn megerősítés, elfogadás vagy jóváhagyás fenntartásával [alá]írta a szerződést”.

Az eddigiekben a tvr. rendelkezései szerint megerősítésnek, jóváhagyásnak, csatlakozásról való döntésnek vagy elfogadásnak nevezett aktusokra a Törvény összefoglalóan a ‘felhatalmazás nemzetközi szerződés kötelező hatályának elismerésére’ fogalmat használja. Ez azt a belső jogi aktust jelöli, amelynek során az Országgyűlés vagy a Kormány hozzájárul ahhoz, hogy a magyar államot nemzetközi színtéren képviselő köztársasági elnök vagy a Kormány nevében eljáró külügyminiszter a szerződésben foglalt kötelezettségeket a Magyar Köztársaságra nézve kötelezőnek ismerje el.

A bécsi szerződés szerinti megerősítést, jóváhagyást, csatlakozást és elfogadást a Törvény összefoglalóan a ‘nemzetközi szerződés kötelező hatályának elismerése’ fogalommal jelöli, amely kifejezi, hogy nem az Országgyűlés vagy a Kormány belső jogi aktusa keletkezteti a nemzetközi jogi kötelezettséget, hanem az állam képviselőjének nemzetközi síkon véghezvitt cselekményei, így különösen okirat kicserélése vagy letétbe helyezése, illetve a szerződés hatálybalépéséhez szükséges belső jogi feltételek teljesüléséről szóló diplomáciai értesítés.

A Törvény szerint nemzetközi szerződés módosításának az minősül, ha olyan nemzetközi szerződés tartalma változik meg, amelyet a Magyar Köztársaság magára nézve már kötelezőnek ismert el. Ennek megfelelően a kötelező hatály elismerésével egy időben tett fenntartások nem minősülnek a szerződés módosításának.

A 3. §-hoz

Az általános indokolásban, illetve a ‘nemzetközi szerződés kötelező hatályának elismerése’ fogalomhoz írt részletes indokolási részben kifejtettek szerint nemzetközi síkon a Magyar Köztársaságot a szerződéskötési eljárás során a köztársasági elnök vagy a Kormány képviseli. A Kormány jellemzően a külügyminiszter útján jár el a szerződéskötései eljárás során, ez azonban nem akadálya annak, hogy a Törvény rendelkezései szerint egyes cselekmények elvégzésére más személyt jelöljön ki.

A 4. §-hoz

A nemzetközi szerződés előkészítéséről a Törvény 4. § (1) bekezdése szerint a szerződés tárgya szerint hatáskörrel rendelkező miniszter az Országgyűlés és a Kormány által meghatározott külpolitikai elvek figyelembevételével, a külügyminiszterrel egyetértésben dönt. A szerződés előkészítéséhez ennek megfelelően külön miniszterelnöki vagy a Kormánytól származó felhatalmazás nem szükséges, azonban ha a hatáskörrel rendelkező miniszter és a külügyminiszter között fel nem oldható nézeteltérés mutatkozik, a Kormány ügyrendjéről szóló 1088/1994. (IX. 20.) Korm. határozat 17. pontjának megfelelő alkalmazásával a Kormány döntését kell kérni. A külügyminiszter egyetértési joga biztosítja annak gyakorlati érvényesülését, hogy a szerződés előkészítéséről az Országgyűlés és a Kormány által meghatározott külpolitikai elvek figyelembevételével kell dönteni.

A minisztériumok vagy országos hatáskörű szervek által kötött megállapodások nem minősülnek nemzetközi szerződésnek, azonban az Országgyűlés és a Kormány által meghatározott külpolitikai elvek érvényesülése érdekében azok tervezetét a megállapodás kezdeményezése előtt, végleges szövegét pedig annak aláírását követően a külügyminiszternek meg kell küldeni.

Az előkészítés során a Törvény szerint kiterjedt hatásvizsgálatot kell lefolytatni, valamint folyamatosan vizsgálni kell, hogy az előkészítés alatt álló nemzetközi szerződés mennyiben illeszkedik a belső jogba, illetve mennyire áll összhangban a Köztársaság egyéb kötelezettségeivel, mivel az illeszkedés és az összhang megteremtése legkönnyebben az előkészítés során biztosítható.

Az 5. §-hoz

A szerződés létrehozására, vagyis a tárgyalások lefolytatására a miniszterelnök a szerződés tárgya szerint hatáskörrel rendelkező miniszter és a külügyminiszter együttes előterjesztése alapján, határozatban ad felhatalmazást. E határozatban a miniszterelnök jelöli ki a tárgyalásokkal megbízott személyt vagy küldöttséget, akik meghatalmazását a külügyminiszter okirattal tanúsítja.

A szerződés szövegének végleges megállapítására, vagyis a szerződés - a Törvény 7-8. §-ából következően minden esetben a megerősítés, illetve a jóváhagyás fenntartásával történő - aláírására főszabályként a Kormány határozatban ad felhatalmazást, azonban kivételesen indokolt esetben, a Kormány két ülése között, ezt a miniszterelnök is megteheti. E határozat jelöli ki az aláíró személyét is, akinek meghatalmazását a külügyminiszter okirattal tanúsítja. Amennyiben a szerződés és a belső jog összhangjának megteremtéséhez jogalkotási lépések szükségesek, az ezekkel kapcsolatos feladatokat is a felhatalmazásról szóló határozat határozza meg.

A Törvény előírja, hogy az Országgyűlés hatáskörébe tartozó nemzetközi szerződés végleges szövegének megállapítására adott felhatalmazásról szóló határozatot az Országgyűlés illetékes bizottságának meg kell küldeni.

A 6. §-hoz

A Törvény a nemzetközi szerződések létrehozásával, illetőleg a szerződés szövegének végleges megállapításával kapcsolatos cselekményekhez szükséges meghatalmazásról úgy rendelkezik, hogy azt a külügyminiszter állítja ki. A bécsi szerződés 7. Cikkével egybehangzóan a Törvény úgy rendelkezik, hogy a köztársasági elnök, a miniszterelnök és a külügyminiszter a szerződéskötés valamennyi fázisában meghatalmazási okirat nélkül képviseli a Magyar Köztársaságot. A diplomáciai képviseletek vezetőinek a fogadó állammal, illetve a nemzetközi szervezethez akkreditált állandó képviselőnek a nemzetközi szervezet keretében megkötendő nemzetközi szerződés kezdeményezéséhez, illetve a szerződés létrehozásáról folytatott tárgyalásokhoz nincs szüksége meghatalmazási okiratra. A bécsi szerződés 7. Cikkével ellentétben a Törvény ez utóbbi körben a szerződés végleges szövegének megállapításához megköveteli a meghatalmazási okiratot, mivel az aláírt, de még meg nem erősített (jóvá nem hagyott, el nem fogadott stb.) nemzetközi szerződés a bécsi szerződés 18. Cikke szerint bizonyos kötelezettségeket ró az államra, ami garanciális szempontból indokolja a meghatalmazási okirat megkövetelését.

A 7. §-hoz

Ahhoz, hogy a köztársasági elnök vagy a Kormány nevében eljáró külügyminiszter elvégezhesse azokat a nemzetközi jogi cselekményeket, amelyek által a szerződés kötelező hatályát a Magyar Köztársaság elismeri, az Országgyűlés vagy a Kormány felhatalmazására van szükség. Ezt az országgyűlési aktust, illetve kormánydöntést nevezte a tvr. a szerződés megerősítésének, illetve jóváhagyásának; a Törvény a korábban kifejtettek szerint, az Alkotmánybíróság döntése alapján a „felhatalmazás nemzetközi szerződés kötelező hatályának elismerésére” terminológiát használja. Míg az eddigi gyakorlat szerint az Országgyűlés általi „megerősítés”, illetve a Kormány általi „jóváhagyás” határozati formában történt, a Törvény 7. § (2) bekezdése szerint a kihirdető jogszabályba kell foglalni a kötelező hatály elismerésére adott felhatalmazást, vagyis az eddigi „megerősítésről” vagy „jóváhagyásról” szóló határozat és a kihirdető jogszabály egy aktusba, a kihirdető jogszabályba olvad össze.

Az Országgyűlés és a Kormány hatáskörének elhatárolása a szerződés tárgya szerint történik; önmagában az a tény, hogy a szerződésben „szerződő félként” a Magyar Köztársaság szerepel, az általános indokolásban kifejtettek szerint nem jelenti azt, hogy a Kormány ne járhatna el a szerződéskötési eljárás során. Az Országgyűlés hatáskörébe a Törvény 7. § (1) bekezdésében részletezettek szerint a törvényalkotási tárgykört vagy egyéb országgyűlési hatáskört érintő szerződések, illetve a közvetlenül hatályosuló szerződések tartoznak. Ennek megfelelően ha a szerződésben foglaltakat belső jogi jogszabályként vagy egyedi aktusként az Országgyűlés fogadhatná el, illetve ha a szerződés a jogalanyok jogait és kötelezettségeit közvetlenül szabályozza, akkor a nemzetközi szerződés kötelező hatályának elismerésére is csak az Országgyűlés felhatalmazása alapján kerülhet sor. Mivel a parlament bármilyen, egyébként kormányrendeletben szabályozott tárgykörben alkothat később törvényt (vagyis az Országgyűlés törvényalkotási hatásköre a Kormány irányában nyitott), az egyébként kormányhatáskörbe tartozó szerződések esetében is van mód arra, hogy - amennyiben ezt politikai vagy egyéb okok szükségessé teszik - a kötelező hatály elismerésére való felhatalmazást a Kormány előterjesztése alapján az Országgyűlés adja meg.

A szerződéskötési gyakorlatban előfordul, hogy egyes többoldalú nemzetközi szerződések módosítására úgy kerül sor, hogy arról kell az egyes részes államoknak egy meghatározott időpontig értesíteniük a letéteményest, ha nem fogadják el a szerződés módosítását, ellenkező esetben az rájuk nézve kötelezővé válik. A Törvény 7. § (4) bekezdése szerint a kötelezettséget elhárító nyilatkozat mellőzéséről az általános szabályok megfelelő alkalmazásával - tehát a kihirdető jogszabályban - az Országgyűlés, illetve a Kormány dönt.

A 8. §-hoz

A Törvény 8. § (1) bekezdése szerint a köztársasági elnök jár el a Magyar Köztársaság képviselőjeként a nemzetközi szerződés kötelező hatályának elismerése során, ha arra az Országgyűlés adott felhatalmazást, vagy ha a szerződésből következően az államfőnek kell elismernie, hogy a szerződés a részes államokra nézve kötelező hatállyal bír. Mivel a „megerősítés” hagyományosan államfői hatáskör, ez utóbbi esetre jellemzően akkor kerül sor, ha a szerződés szerint megerősítés útján kell kifejezni, hogy a szerződés a részes államokra nézve kötelező hatállyal bír. A köztársasági elnök - ha a szerződéssel, illetve a kihirdető törvénnyel kapcsolatban nincsenek alkotmányossági aggályai - okirat kiállításával és annak a külügyminiszter útján történő kicserélésével vagy letétbe helyezésével ismeri el a szerződés kötelező hatályát.

A Törvény 8. § (1) bekezdésében nem említett esetekben a szerződés kötelező hatályát a Kormány nevében eljáró külügyminiszter - okirat kiállításával és annak kicserélésével vagy letétbe helyezésével, illetve a szerződésben meghatározott más módon - ismeri el. A szerződéskötési gyakorlatban előfordul, hogy egy szerződés úgy rendelkezik, hogy a miniszterelnöknek kell a kötelező hatály elismeréséről szóló okiratot kiállítania.

A külügyminiszter veszi át a nemzetközi szerződésben részes másik (többi) szerződő félnek a nemzetközi szerződés kötelező hatályának elismerésével kapcsolatos okiratait vagy értesítéseit, valamint ellátja a letéteményesre háruló feladatokat, ha egy többoldalú nemzetközi szerződés a Magyar Köztársaság Kormányát jelöli ki letéteményesnek.

A külügyminiszter a nemzetközi szerződést az ENSZ Titkárságánál nyilvántartásba véteti. Az ENSZ Alapokmányának 102. Cikke szerint „[o]lyan nemzetközi szerződésre vagy megállapodásra, amelyeket ... nem iktattak be, a szerződésben vagy megállapodásban részes felek az Egyesült Nemzetek egyetlen szerve előtt sem hivatkozhatnak.” Ennek megfelelően a nyilvántartásba vétel elmulasztása esetén a Nemzetközi Bíróság előtt sem lehet az adott szerződésre hivatkozni.

A 9-10. §-okhoz

A Törvény szerint, ha a nemzetközi szerződés kötelező hatályának elismerésére az Országgyűlés adott felhatalmazást, azt törvényben, egyéb esetekben kormányrendeletben kell kihirdetni.

A nemzetközi szerződést kihirdető jogszabálynak - a szerződés hiteles szövegén, illetve annak hivatalos magyar nyelvű fordításán túl - tartalmaznia kell mindazokat az információkat, amelyek a szerződésben foglalt kötelezettségek teljesítéséhez, illetve az általánosan kötelező magatartási szabályok követéséhez szükségesek, így különösen a szerződés hatálybalépésének és megszűnésének időpontját.

Tekintettel arra, hogy a kihirdetés aktusa a szerződésnek a Magyar Köztársaság vonatkozásában történő nemzetközi jogi hatálybalépését megelőzi, a kihirdető jogszabálynak a kihirdetés tényére utaló rendelkezése és a szerződés szövegét tartalmazó rendelkezése hatálybalépésének meghatározása csak a nemzetközi jogi hatálybalépés feltételeire történő utalással lehetséges.

Amennyiben a szerződés végrehajtásához a kihirdető jogszabállyal azonos szintű jogszabályok módosítása szükséges, e módosításokat a kihirdető jogszabálynak a szerződést kihirdető rendelkezését követően kell elhelyezni. Ezáltal biztosítható, hogy a nemzetközi kötelezettségek és a belső jogi jogszabályok közötti összhang már a szerződés hatálybalépése időpontjára megteremthető legyen.

A Törvény lehetőséget ad arra, hogy a kihirdető törvény a szerződéshez fűzött, nem kizárólagos törvényalkotási tárgykört érintő fenntartások, kifogások és nyilatkozatok kihirdetésére felhatalmazást adjon a Kormánynak. Ennek azon szerződések esetén lehet jelentősége, amelyek lehetővé teszik, hogy fenntartásokat utólag is lehessen tenni a szerződéshez, mivel ebben az esetben - a kihirdető törvény változatlanul hagyása mellett - elegendő csak a felhatalmazás alapján kiadott rendeletet módosítani.

A 11. §-hoz

A bécsi szerződés 25. Cikke szerint a nemzetközi szerződéseket már hatálybalépésük előtt ideiglenesen alkalmazni lehet, erre a Törvény a szerződés kötelező hatályának elismerésére felhatalmazást adni jogosult szervnek a kihirdető jogszabályban adott jóváhagyása esetén ad lehetőséget. Ebből következik, hogy egy szerződés ideiglenes alkalmazására a kihirdető jogszabály elfogadása és a szerződés nemzetközi jogi hatálybalépése között van mód.

A 12. §-hoz

A Törvény 12. §-a külön is rögzíti, hogy rendelkezéseit - összhangban a Törvény hatályával - nemcsak a nemzetközi szerződés megszületésének folyamatára, hanem a szerződés módosítására, megszüntetésére, felmondására vagy az abból való kilépésre is megfelelően alkalmazni kell.

A 13. §-hoz

A Törvény rögzíti a nemzetközi szerződések alkalmazásával kapcsolatos esetleges viták rendezése során követendő eljárás alapvető szabályait. Az ilyen jellegű vitákat elsősorban tárgyalások útján kell rendezni, azonban végső esetben szükséges lehet, hogy a vitát a nemzetközi jog szabályainak megfelelően harmadik fél döntse el.

A 14. §-hoz

A Törvény szerint a külügyminiszter őrzi a nemzetközi szerződések eredeti, illetve a letéteményes által hitelesített példányait, valamint naprakész nyilvántartást vezet a Köztársaság szempontjából nemzetközi jogi jelentőséggel bíró nemzetközi szerződésekről. Ez a nyilvántartás a nemzetközi szerződéssel kapcsolatos valamennyi releváns adatot tartalmazza, és azt a Külügyminisztérium honlapján közzé kell tenni.

-----STARTING---POINT---VEGE---

A 15. §-hoz

A Törvény a kihirdetését követő hónap első napján lép hatályba; rendelkezéseit a hatálybalépésekor folyamatban levő ügyekben a szerződéskötéssel összefüggésben még el nem végzett cselekmények tekintetében kell alkalmazni.