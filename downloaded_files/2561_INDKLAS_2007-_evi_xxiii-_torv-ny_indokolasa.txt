2007. évi XXIII. törvény indokolása

a fogyatékos személyek jogairól és esélyegyenlőségük biztosításáról szóló 1998. évi XXVI. törvény módosításáról

-----STARTING---POINT---ALTALANOS--- 

A törvény a fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) módosítását tartalmazza. A törvény célja a közszolgáltatások egyenlő esélyű hozzáférhetővé tételének előírása, a kötelezettség teljesítésére megfelelő határidők kitűzése.

A Fot.-nak korábban már Országgyűlés elé került a hasonló tárgyú módosítása, amit akkor az Országgyűlés elfogadott, de a köztársasági elnök megfontolásra visszaküldött. A köztársasági elnök a korábban elfogadott törvényjavaslatban - annak erényei elismerése mellett - a 2010. és 2013. évben meghatározott végső határidőt, illetve a rendelkezésre álló forrásokat tekintette aggályosnak, és javasolta ennél rövidebb határidő, továbbá nagyobb mértékű fedezet megállapítását.

A törvény figyelembe veszi a korábbi törvényjavaslat elfogadását követően a központi igazgatásban bekövetkezett, kormánydöntésen alapuló változásokat, valamint az Új Magyarország Fejlesztési Terv nyújtotta lehetőségeket.

A korábban elfogadott törvényjavaslattal szemben - a központi költségvetési szervek tekintetében - nem tartalmaz éves ütemezést a törvény. Az államháztartás hatékony működését elősegítő szervezeti átalakításokról és az azokat megalapozó intézkedésekről szóló 2118/2006. (VI. 30.) Korm. határozatban a Kormány jelentős változtatások végrehajtását tűzte ki célul. Ezek a változtatások átrendezik a központi költségvetési szervek „üzemeltetőit”, számát és ezzel együtt értelemszerűen az épületekben nyújtott közszolgáltatásokat is. A reformok eredményes befejezése előtt nem is lenne lehetséges a közszolgáltatások egyenlő esélyű hozzáférésének ütemezése; a korábban benyújtott változat pedig gyakorlatilag végrehajthatatlanná vált.

A köztársasági elnök által kifogásolt határidőket a korábban elfogadott törvényjavaslat a központi költségvetési szervek által nyújtott közszolgáltatások esetében 2010. december 31. napjában, az önkormányzatok által nyújtott, illetőleg önkormányzati feladatellátást szolgáló közszolgáltatások, valamint az ügyfélszolgálatok és a hatósági engedély vagy hatósági kötelezettség alapján végzett nyilvános szolgáltató tevékenységek esetében pedig 2013. december 31. napjában határozta meg.

A törvényben az önkormányzatok által nyújtott, illetve önkormányzati feladatellátást szolgáló közszolgáltatások esetében is a korábbi változathoz képest három évvel előbbi, azaz 2010. december 31-ei végső határidő került rögzítésre. A tervezhető források ismeretében az ennél gyorsabb haladás - és korábbi végső határidők megfogalmazása - teljesíthetetlen ígéret maradna.

Igen lényeges előrelépés a korábban elfogadott, alapvetően hazai költségvetési forrásokra támaszkodó törvényjavaslattal szemben, hogy az egyenlő esélyű hozzáférés feltételeinek megteremtéséhez szükséges programok terveződnek az Új Magyarország Fejlesztési Tervben. Egyrészt valamennyi operatív program esetében horizontális szempontként szerepel a fogyatékossággal élők esélyegyenlőségének biztosítása, másrészt a Társadalmi Infrastruktúra Operatív Programban, valamint a regionális operatív programokban konkrét célként van jelen a közszolgáltatások egyenlő esélyű hozzáférhetővé tételének megvalósítása.

Az állam felelősségi körébe tartozó közszolgáltatások esetében a Társadalmi Infrastruktúra Operatív Program keretében mintegy 15 Mrd Ft  nagyságrendben áll rendelkezésre forrás, az önkormányzati feladatellátásba tartozó közszolgáltatások esetében pedig a regionális operatív programok nyújtják a szükséges mértékű támogatást.

A törvény egyéb rendelkezései szövegpontosításokat tartalmaznak, illetve egyéb ágazati jogszabályokkal való összhang megteremtését célozzák.

-----STARTING---POINT---RESZLETES---
Az 1. §-hoz

A Fot. alkalmazása során értelmezési nehézségek merültek fel a „középület” fogalmával összefüggésben: a definíció hiánya miatt nem volt egyértelmű, hogy mely épületekre terjed ki a Fot. szerinti akadálymentesítési kötelezettség. A korábban elfogadott törvényjavaslatot alapul véve - mivel a közszolgáltatások mindenki számára történő egyenlő esélyű hozzáférhetővé tétele a cél - a törvény a közszolgáltatás meghatározása, és nem a középület definiálása felől ad megoldást a korábbi jogalkalmazási problémákra.

A törvény alapján így közszolgáltatásnak minősülnek az állami, illetőleg az önkormányzati feladatellátást nyújtó szervek, intézmények által nyújtott szolgáltatások, a működésük során kifejtett tevékenységek. Mindez lényegében magában foglalja a közszféra szolgáltatásait.

Közszolgáltatásnak minősül továbbá minden ügyfélszolgálati rendszerben működő szolgáltató tevékenység, függetlenül attól, hogy ki a szolgáltatás nyújtója. A feladat ennélfogva kiterjed a piaci szektor szereplőire is.

Az érintett érdekvédelmi szervek kezdeményezésére a törvény közszolgáltatásnak minősíti a település vagy településrész közellátását szolgáló, hatósági engedély vagy hatósági kötelezettség alapján végzett nyilvános szolgáltató tevékenységeket is. Nyilvánvaló ugyanis, hogy a fogyatékos személyek többsége elsősorban nem a kormányzati szervek épületeinek a látogatója. Sokkal gyakoribb pl. az áruházak, a vendéglátóipari és idegenforgalmi egységek, a vállalkozásként működő gyógyszertárak használata.

A Fot. hatálybalépése óta eltelt időszakban az akadálymentesítés fogalma lényeges átalakuláson ment keresztül. 1998-ban az akadálymentesítés alatt elsősorban a mozgáskorlátozott emberek hozzáférésének, azon belül is az épületbe való bejutásnak, illetve a mellékhelyiségek használhatóságának megteremtését értették.

Ma már valamennyi fogyatékossági csoporthoz tartozó ember - azaz a mozgássérült, a látássérült, a hallássérült, az értelmi fogyatékos, autista és súlyosan-halmozottan fogyatékos emberek - speciális szükségleteinek figyelembevételét kell a komplex akadálymentesítés, azaz az egyenlő esélyű hozzáférés megteremtése alatt érteni. Fontos továbbá, hogy a közszolgáltatás tényleges igénybevételéhez nem elég az épületbe bejutni, azt - legalább a közszolgáltatás igénybevételéhez szükséges mértékben - be is kell tudni járni, valamint veszély esetén biztonsággal el kell tudni hagyni. A közszolgáltatás akkor hozzáférhető, ha a fizikai megközelítés lehetőségén túl az épületen belüli tájékozódás lehetősége biztosított a vak és gyengénlátó, a siket és nagyothalló, az értelmi fogyatékos, az autista, a súlyosan-halmozottan fogyatékos személy számára. Az épületen belüli tájékozódást az információk érzékelhetővé és értelmezhető tételével kell biztosítani (siket személyek esetében az információ vizualizálásával, nagyothalló személyek esetében a hangingerek erősítésével, vak személyek esetében az információk hallhatóvá tételével, gyengénlátó emberek esetében a látható információk erősítésével, értelmi fogyatékos és autista személyek esetében az információk könnyen érthető megfogalmazásával). Ugyanez vonatkozik magára a közszolgáltatásra is. A fogyatékos személyek önrendelkezési jogára figyelemmel a hozzáférést úgy kell kialakítani, hogy azt a fogyatékos személy az állapotának megfelelő legnagyobb önállósággal tudja igénybe venni; azaz indokolatlanul ne szoruljon rá más emberek segítségére.

A 2. §-hoz

A Magyar Vakok és Gyengénlátók Országos Szövetsége, az Értelmi Fogyatékosággal Élők Országos Érdekvédelmi Szövetsége és az Autisták Érdekvédelmi Egyesülete közös kezdeményezése, hogy a Fot.-ban megerősítésre kerüljön a fizikai és a kommunikációs akadálymentesítés mellett a személyi segítés. A rendelkezés nem jár többletköltséggel, csupán felhívja a közszolgáltatást nyújtók figyelmét a személyi segítésben rejlő lehetőségekre.

A 3. §-hoz

A jogalkalmazás során számos esetben problémát jelentett, hogy az ágazati jogszabályokban előírtak ellenére nem érvényesült a hatósági eljárásokban az akadálymentesítés követelménye. A törvény ezért rögzíti, hogy az egyenlő esélyű hozzáférés szempontjának érvényesülnie kell a közszolgáltatások engedélyezésére vonatkozó eljárások során.

A törvény 3. §-a kimondja a fogyatékos személyek jogát a közszolgáltatásokhoz való egyenlő esélyű hozzáféréshez, továbbá meghatározza a hozzáférhetőség megvalósításának végső határidőit.

Az állami és önkormányzati felelősségi körbe tartozó közszolgáltatások esetében a végső határidő 2010. december 31-e, azzal, hogy az önkormányzati szféra vonatkozásában a Fot. új melléklete szerinti évenkénti ütemezés figyelembevételével kell a feladatot végrehajtani.

A mellékletben nyomon követhető a települések lélekszáma alapján történő differenciálás. Más és más közszolgáltatás hozzáférhetőségének biztosítása fontos a települések nagysága, illetve az adott nagyságú települések száma és az általuk kötelezően ellátandó feladatok alapján. Az érdekvédelmi szervezetek kezdeményezésére a törvény a kistelepülések számára is előírja bizonyos - kiemelt jelentőségű - közszolgáltatások hozzáférhetővé tételének biztosítását (önkormányzati ügyfélszolgálat, egészségügyi alapellátás), ezzel figyelembe véve azt a tényt, hogy a fogyatékos emberek 40%-a kistelepüléseken él. A támogatást 3-4,5 M Ft között tervezve, 50-60%-os önrész megkövetelésével kb. 9100 önkormányzati körbe tartozó közszolgáltatás válhat 2010. december 31-ig hozzáférhetővé.

Fontos, hogy a fogyatékos személyek igénybe tudják venni a mindennapi életvitelhez szükséges szolgáltatásokat, így pl. az áruházakat, a vendéglátóipari és idegenforgalmi egységeket, a vállalkozásként működő gyógyszertárakat, illetve az egyes ügyfélszolgálati irodákat, helyiségeket. Éppen ezért a törvény rögzíti ezen szereplők egyenlő esélyű hozzáféréssel összefüggő kötelezettségét is. Az Új Magyarország Fejlesztési Terv tervezési ciklusához igazodva - 2007-2013 - a végső határidőt 2013. december 31-ben határozza meg a törvény.

A törvény rendelkezik arról is, hogy az állami és önkormányzati szférában a közszolgáltatások egyenlő esélyű hozzáférhetővé tételének megteremtését az európai uniós társfinanszírozással megvalósuló fejlesztések támogatják. Mindez alatt a Társadalmi Infrastruktúra Operatív Program, valamint a regionális operatív programok keretében igénybe vehető források értendők.

A 4. §-hoz

A törvény összhangot kíván teremteni a szakképzésről szóló 1993. évi LXXVI. törvénnyel, a felnőttképzésről szóló 2001. évi CI. törvénnyel, továbbá a felsőoktatásról szóló 2005. évi CXXXIX. törvénnyel. Az említett törvények ugyanis meghatározzák a fogyatékos személyek adott képzési formában történő részvételének szabályait. Mindezzel összhangban fontos a Fot.-ban is deklarálni, hogy a fogyatékos személyeknek joguk van szakképzésben, felnőttképzésben, illetve felsőoktatásban részt venni, az adott ágazati jogszabályok nyújtotta kereteken belül.

Az 5. §-hoz

A lobbitevékenységről szóló 2006. évi XLIX. törvény alapján az Országos Fogyatékosügyi Tanács kormányzatot képviselő tagjai nem folytathatnak lobbitevékenységet. Mivel indokolt a Tanács tagjainak egységes kizárása a lobbitevékenység folytatása alól, a törvényben rögzítésre került, hogy a civil oldalt képviselő személyek, szervezetek - a fogyatékos személyek érdekképviseletét ellátó tevékenységük körében - nem végezhetnek lobbitevékenységet.

A 6-7. §-hoz

2006. augusztus 15-én hatályba lépett az Európai Parlament és a Tanács 2006. július 5-i 1107/2006/EK rendelete a légi járműveken utazó fogyatékkal élő, illetve csökkent mozgásképességű személyek jogairól. A rendelet speciális szabályokat állapít meg a légi közlekedés akadálymentesítése tekintetében. Ezek a rendelkezések már 2008. július 26-tól kötelezően alkalmazandóak hazánkra nézve. A Fot.-ban előírt általános - közlekedési rendszerekre vonatkozó - szabályokat ezen túl az EK rendelettel összhangban kell értelmezni.

-----STARTING---POINT---VEGE---

A 8. §-hoz

A 8. § a törvény hatálybalépéséről rendelkezik.

E rendelkezés ezen túlmenően összhangot kíván teremteni az új Országos Fogyatékosügyi Programról szóló 10/2006. (II. 16.) OGY határozattal. A Program ugyanis hosszabb távú célkitűzéseket fogalmaz meg, a megvalósítás eredményeinek megfelelő értékeléséhez szakmailag kétéves időszak előírása indokolt a jelenlegi éves beszámoló helyett. Mindezt a jelentéstétel jelenlegi gyakorlata is alátámasztja.

A törvény továbbá hatályon kívül helyezi a középületek akadálymentesítésére előírt, 2005. január 1-jén lejárt határidőre vonatkozó rendelkezést.