1998. évi LXIV. törvény indokolása

az általános forgalmi adóról szóló 1992. évi LXXIV. törvény módosításáról

-----STARTING---POINT---ALTALANOS--- 

Az áfa-rendszer évek óta tartó stabilitása 1999 évre megőrizhető, a szabályozás érdemi átalakítására nem kerül sor.

A törvény a szokásos éves felülvizsgálat eredményeképpen szükségessé váló kiigazításokat, pontosításokat tesz, a kis és középvállalkozók számára adminisztratív terheket csökkentő egyszerűsítéseket tartalmaz, illetve a termékazonosító rendszer váltását célzó kormányszintű döntés áfa-rendszerbeli következményeit képezi le, a kiemelt jelentőséget tulajdonítva annak, hogy a módosítások illeszkedjenek az EU jogharmonizációs célkitűzésekhez.

A termékazonosítás 1999. január 1-je után a Kombinált Nómenklatúra alapján történik. Az új rendszerre történő átkonvertálás kapcsán a tervezet szerint besorolási alapelvek gyökeresen nem változnak, figyelembevételre kerülnek a központi költségvetési, valamint az EU csatlakozási érdekek.

Az adózók adminisztrációs terheit csökkenti - meghatározott feltétel teljesítése mellett - az éves adóbevallás bevezetése.

-----STARTING---POINT---RESZLETES---

Az 1. §-hoz

Külföldi székhelyű vállalkozás adóalanyiságát a jelenleg hatályos törvényi előírás értelmében csak az általa e célra létesített fióktelepe testesítheti meg. Ezt oldja a javasolt módosítás abban az esetben, ha a fióktelep-létesítés kötelezettségétől más törvény eltekint.

A 2. §-hoz

A törvény azt a változást követi le, hogy a személygépkocsi termékazonosítása a korábbi ITJ-hivatkozás helyett a törvénymódosítást követően a Kereskedelmi Vámtarifa (vtsz) kódszámán alapul.

A gazdasági társaságok átalakulásáról szóló új törvény, az átalakulással kapcsolatos vagyonátadásokat abban az esetben mentesíti az adó alól, ha törvény másként nem rendelkezik. Mivel az áfa törvény a megszűnés esetére - bizonyos feltételekkel - adókötelezettséget ír elő, a törvény külön rendelkezést tartalmaz a jogutódlással történő megszűnéssel kapcsolatos vagyonátadások adó alóli mentesítéséről.

A 3. §-hoz

A törvény az időközben megszűnt szabványokra történő hivatkozásokat a számla, egyszerűsített számla, nyugta azonosítási ismérvei közül kiiktatja, és az említett bizonylatok kötelező adattartalmát egyidejűleg pontosítja.

A 4. §-hoz

A törvény 1. számú melléklete tartalmában és formailag egyaránt megújult. A törvény ennek tükrében fogalmazza meg a felszámítandó adó mértékére történő hivatkozásokat.

Az 5. §-hoz

Az eredeti szerzőnek minősülő természetes személy a szerzői jogvédelem alá tartozó szellemi alkotás, valamint azzal rokon tevékenysége körében a tárgyi adómentesség és az általános szabályok alkalmazása között választhat. A törvény a szerzői jogok örökölhetősége okán a választás jogát kiterjeszti a törvény szerinti örökösre is.

A 6. §-hoz

A törvény azt a változást követi le, hogy az ólmozott és ólmozatlan motorbenzinek termékazonosítása a törvénymódosítást követően a Kereskedelmi Vámtarifa (vtsz) kódszámán alapul.

A 7. §-hoz

Likviditási könnyítés az adózók számára, hogy a törvény szerint a termékimportnál, és az ún. "importszolgáltatásoknál" az adófizetési kötelezettség és az adólevonási jogosultság időpontja egybeesik. A fizetendő és a levonható adó a szolgáltatást saját nevében megrendelő - áfa-levonásra jogosult - adóalanynál így lényegében összevezethető, szemben a korábbi szabályozással, amikor is az adólevonási jog érvényesíthetősége egy adóbevallási időszak csúszással következhetett csak be.

A termékimport után megfizetett adó levonhatósága tekintetében a törvény által egyértelművé válik, hogy a kivetett adó megfizetése a határozat meghozatalával válik elismertté. A vámbiztosíték számlára történő előzetes befizetés (mely a vámmal, vámkezelési díjjal, statisztikai illetékkel együtt ugyan az áfa fedezetét is tartalmazza) nem tekinthető egyben az áfa megfizetésének, tekintve, hogy az az áfa-bevételi számlán nem jelenik meg. Az adó megfizetése a vámbiztosíték számlán lévő összeg szétbontásakor, az áfa-bevételi számlára történő átkönyveléssel valósul meg, ez pedig a határozat meghozatalával válik nyilvánvalóvá.

A 8. §-hoz

A vevő kezesi, majd 1998. január 1-jétől készfizető kezesi felelősségét előíró szabályozás lényege, hogy az eladó adótartozásáért akkor felel a vevő, ha az adóval növelt ellenértéket nem fizette meg, miközben adólevonási joga megnyílt. A készfizető kezesi felelősség a jelenleg hatályos törvény előírásai értelmében akkor is fennáll, ha az ellenérték megfizetése - részben vagy egészben - engedményezéssel szerzett követelés beszámításával történt. Ez esetben a vevő formailag ugyan rendezi a tartozását, de az eladó mégsem rendelkezik az áfa-fizetési kötelezettség teljesítéséhez szükséges fedezettel. Ezt a különös szabályt szigorítja a törvény azzal, hogy nemcsak az engedményezéssel szerzett követelés beszámítását nem ismeri el "megfizetésnek", hanem - a kezesség szempontjából - nem ismer el annak semmilyen beszámítással járó ügyletet (tehát pl. azt sem, ha az eladó felé fennálló tartozást a vevő esetleg valamilyen vagyontárgy beszámításával egyenlítené ki).

A 9. §-hoz

A bevallások rendjében javasolt változtatás következtében annak az adóalanynak, akinek (amelynek) a tárgyévet megelőző évben a gazdasági tevékenységéből származó tényleges bevétele nem haladja meg a 3 millió Ft-ot éves adóbevallást kell benyújtania. Új szabályozási elv, hogy a bevallások rendjét 1999. január 1-je után az adózás rendjéről szóló jogszabály helyett az áfa törvény szabályozza.

A 10. §-hoz

A törvény kiterjeszti a különbözet szerinti adózás választhatóságát arra a hulladékértékesítési tevékenységet folytató adóalanyra is, aki (amely) a felvásárolt hulladékot az újraértékesítést megelőzően gépi technológia alkalmazásával átalakítja. (A korábbi szabályozás szerint az adóalany ilyenkor csak az általános szabályok szerint adózhatott.) A jogszabályhely módosításával elmarad - az időközben hatályon kívül helyezett - magyar szabványra történő korábbi hivatkozás, valamint a "másodlagos nyersanyag" fogalom, mivel ez utóbbinak szakirányú jogszabályokban nem lelhető fel definíciója.

A 11. §-hoz

A törvény a termékek és szolgáltatások adóügyi megítélésénél figyelembe veendő új állapotrögzítő dátumokat tartalmazza. A korábbi előírás módosítását a termékazonosító rendszer váltása tette szükségessé.

A 12. §-hoz

Az áfa törvénynek az Európai Közösségek jogszabályaihoz való közelítése példaértékű, ezért a "Vegyes rendelkezések" között rögzítjük a Tanács 77/388/EGK irányelveivel való harmonizáció tényét.

A 13. §-hoz

A Kormány 1998. év végéig rendeletben szabályozza azt, hogy milyen feltételek mellett jár az új lakások építése, illetve vásárlása esetén legfeljebb 400 ezer forint áfa visszatérítés.

A 14. §-hoz

A törvény az új termékazonosító rendszer bevezetésével megújult mellékleteket tartalmazza. Az 1. számú melléklet a kedvezményes adómérték alá tartozó termékek és szolgáltatások listáját jeleníti meg, és tartalmazza a nulla adómérték alá sorolt termékkört is. A besorolási alapelvek lényegében nem változtak, de a régi és az új rendszer felépítésének eltérőségéből fakadóan mégis sor került néhány adókulcs-változással járó átsorolásra. Egyrészt bővült a kedvezményes adókulcsba tartozó termékek listája (pl. egészségügyi műanyag és gumigyártmányok köre, gyógyászati segédeszközök köre), másrészt szűkült a nulla adómérték alá tartozó termékek listája olyan gyógyszer-alapanyagok vonatkozásában, melyek nemcsak a gyógyszergyártásban, hanem az ipar más területein is használatosak. A gyógyászati célú - meghatározott kiszerelési paraméterekkel rendelkező - oxigén viszont nulla adómértékű besorolást kapott.

A közszolgálati rádiós és televíziós szolgáltatás továbbra is tárgyi adómentes, a kereskedelmi rádiós és televíziós szolgáltatások pedig a törvény szerint átkerültek a kedvezményes adókulcsba. A korábbi egységes megítélés a kereskedelmi adók létesülésével túlhaladottá vált, ez a fajta megkülönböztetés az Európai Unió előírásaival is összhangban áll. Ugyancsak jogharmonizációs céllal került sor a vidámparki szolgáltatásoknak a korábban alkalmazott normál adómérték helyett a kedvezményes adókulcs alá vonására.

A 2. számú melléklet egyrészt technikai szövegpontosítást tartalmaz az oktatást szolgáló taneszközök új termékazonosító számából eredően, másrészt leképezi azt a változást, ami a rádiós és televíziós szolgáltatások közszolgálati és kereskedelmi megkülönböztetéséből fakad.

A 3. számú melléklet átdolgozása technikai jellegű, a kompenzációs felárra jogosító termékkört az új termékazonosító rendszer tükrében jeleníti meg.

-----STARTING---POINT---VEGE---

A 15. §-hoz

A környezetvédelmi törvény módosításával áfa-mentes lesz a szennyvízcsatorna hálózat építéséhez befizetett lakossági hozzájárulás.

Az áfa-rendszer egységes működésének követelménye indokolja a közraktári tevékenység áfa-beli szabályainak beintegrálását az áfa-rendszerbe, annak a joghézagnak a megszüntetése érdekében, amelyet a közraktári törvénybe iktatott jelenlegi különállása eredményez.

A közraktározásról szóló törvény módosításával egyértelművé válik, hogy a közraktárjegy, illetve a közraktárjegy részét képező árujegy forgatása áfa fizetési kötelezettséget eredményez. Ezzel párhuzamosan az áfa törvény nevesítetten rögzíti, hogy a közraktárjegy nem tekinthető értékpapírnak [áfa tv. 13. § (1) bekezdés 22. pontja].

A 16. §-hoz

A törvény az elmúlt évek gyakorlatához igazodva határozza meg annak az adókülönbözetnek áfa-ként történő befizetési kötelezettségét, mely az 1999. január 1-jei fordulónappal leltáron lévő termékek jövedékiadó-tétel különbözetéből ered.