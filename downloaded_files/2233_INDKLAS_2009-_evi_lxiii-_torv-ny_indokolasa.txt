2009. évi LXIII. törvény indokolása

a Magyar Köztársaság Kormánya és Románia Kormánya között a határokat átlépő bűnözés megelőzése és leküzdése érdekében folytatott együttműködésről szóló Megállapodás kihirdetéséről

Általános indokolás

Az Európai Unióban az Amszterdami Szerződés hatályba lépése óta hangsúlyossá vált a tagállamok bűnüldöző szervei közötti együttműködés, amelyet a szervezett bűnözés átalakulása, a határokat átlépő bűncselekmények számának növekedése, az új elkövetési formák megjelenése, valamint a belső határok nélküli schengeni térség államainak biztonsági igénye indokol. Ebből következően, a Magyar Köztársaság is prioritásként kezeli a fenti tárgyú nemzetközi szerződések létrehozását a szomszédos uniós tagállamokkal (2004-ben az Osztrák Köztársasággal, 2006-ban pedig a Szlovák Köztársasággal és a Szlovén Köztársasággal került aláírásra kétoldalú megállapodás), valamint Horvátországgal mint európai uniós tagjelölt országgal. Ebbe a folyamatba illeszkedik bele Romániával mint szomszédos európai uniós tagállammal történő szerződéskötés.

Az Európai Unió tagállamainak bűnüldöző hatóságok közötti, információ és bűnüldözési operatív információ cseréjének leegyszerűsítéséről szóló, 2006. december 18-i 2006/960/IB tanácsi kerethatározata alapján a tagállamok továbbra is alkalmazhatják a hatályban lévő, valamint a jövőben létrehozandó két- vagy többoldalú nemzetközi szerződéseket, amelyek lehetővé teszik e kerethatározat célkitűzéseinek kiterjesztését vagy kibővítését, valamint segítik az információcsere eljárásainak további leegyszerűsítését vagy könnyítését. Az alkalmazni kívánt nemzetközi szerződésekről azonban a tagállamoknak notifikálni kell a Tanácsot. A Magyar Köztársaság Kormánya és Románia Kormánya között a határokat átlépő bűnözés megelőzése és leküzdése érdekében folytatott együttműködésről szóló Megállapodás (a továbbiakban: magyar-román Megállapodás) a kerethatározat rendelkezéseivel összeegyeztethető, egyszerűsíti és könnyíti az információcserét a magyar és a román hatóságok között.

A magyar-román Megállapodás a bűnüldöző szervek nemzetközi együttműködéséről szóló 2002. évi LIV. törvényben szabályozott együttműködési formákról (pl. információcsere, ellenőrzött szállítás, közös bűnfelderítő-csoport létrehozása, fedett nyomozó alkalmazása stb.) rendelkezik. Az együttműködési formák túlnyomó része a magyar-román Megállapodás hatálybalépésétől kezdve alkalmazásra kerül, de a határon átlépő üldözés mint a schengeni térségben elterjedt ún. kompenzációs intézkedés csak Románia teljes jogú schengeni tagságától kezdve kerül bevezetésre.

A magyar-román Megállapodás rögzíti az együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő bűnüldöző szervek irányításának szabályait, valamint az együttműködők jogait és kötelezettségeit. A nemzetközi szerződés alapján a bűnüldöző szervek közötti együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

A Megállapodás aláírására Szegeden, 2008. október hónap 21. napján került sor.

Részletes indokolás

Az 1. §-hoz

A magyar-román Megállapodás, tartalmát tekintve - a jogalkotásról szóló 1987. évi XI. törvény 4-5. §-ai alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontjában foglaltakra tekintettel, a magyar-román Megállapodás kötelező hatályának elismerésére az Országgyűlés ad felhatalmazást.

A 2. §-hoz

A magyar-román Megállapodást, szövegének végleges megállapítását követően - a 2005. évi L. törvény 9. §-a értelmében - törvényben kell kihirdetni.

A 3. §-hoz

A magyar-román Megállapodás a két állam bűnüldöző szervei közötti együttműködés elmélyítése érdekében jött létre.

A magyar-román Megállapodás I. Fejezete az általános rendelkezéseket tartalmazza: fogalom-meghatározást (1. cikk) és az együttműködés tárgyát (2. cikk). Fontos kiemelni, hogy a magyar-román Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre (2. cikk (5) bekezdés).

A bűnüldöző szervek közötti együttműködés alapja a megkeresés, amelynek feltételeit és szükséges tartalmi elemeit a II. Fejezet szabályozza (3-5. cikkek).

A magyar-román Megállapodás III. Fejezete alapján a bűnüldöző szervek közötti együttműködés az alábbi formákban valósulhat meg:

a) információcsere (6. 7. és 9. cikkek),

b) intézkedések sürgős esetekben (8. cikk),

c) a bűnügyi helyzet közös elemzése (10. cikk),

d) kölcsönös segítségnyújtás személyek és tárgyak körözésében (11. cikk),

e) határon átnyúló megfigyelés (12. cikk),

f) határon átlépő üldözés (13. cikk),

g) ellenőrzött szállítás (14. cikk),

h) fedett nyomozó alkalmazása (15. cikk),

i) együttműködés a Védelmi Programban (16. cikk),

j) közös bűnfelderítő-csoport létrehozása (17. cikk),

k) titkos információgyűjtés (18. cikk),

l) közös határmenti járőrszolgálat (19. cikk),

m) együttműködés közös kapcsolattartási szolgálati helyeken (20. cikk),

n) összekötő tisztviselők küldése (21. cikk).

A III. Fejezet tartalmazza a fenti együttműködési formákra vonatkozó konkrét szabályokat: a megkeresések kérésének, megtagadásának és teljesítésének eseteit; a megkeresések sajátos tartalmi elemeit; valamint az együttműködési cselekményeket.

A IV. Fejezet rendelkezik a Szerződő Felek bűnüldöző szerveinek tagjait a másik Szerződő Fél államának területén történő eljárás során megillető jogokról és terhelő kötelezettségekről. Ennek keretében meghatározza a másik Szerződő Fél területén feladatot végző tisztviselők beutazásának, kiutazásának és tartózkodásának szabályait, az egyenruha viselésének, a kényszerítő eszközök, a szolgálati fegyverek használatának és az elkövető elfogásának szabályait, továbbá a szolgálati viszonyokra, a büntetőjogi és a kártérítési felelősségre vonatkozó szabályokat (23-27. cikk).

A magyar-román Megállapodás V. és VI. Fejezete részletes adatvédelmi szabályokat tartalmaz, meghatározza a személyes adatok kezelésének és a minősített adatok átadásának feltételeit.

A magyar-román Megállapodás a VII. Fejezetben, a záró rendelkezések között rendelkezik a Vegyes Bizottság felállításáról, a költségviselés szabályairól, a viták rendezéséről és a Megállapodás hatálybalépéseinek feltételeiről.

A 4. §-hoz

A magyar-román Megállapodás a 37. cikke értelmében - a 13. cikk kivételével - azon későbbi jegyzék kézhezvételének napjától számított kilencvenedik napon lép hatályba, amelyben a Szerződő Felek diplomáciai úton értesítették egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek. A magyar-román Megállapodásnak a határon átlépő üldözésre vonatkozó szabályai (13. cikk) Románia teljes jogú schengeni taggá válásáról szóló, az Európai Unió Tanácsának határozatában meghatározott időpontban lépnek hatályba.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külügyminiszter a Magyar Közlönyben közzétett egyedi határozatával állapítja meg.

A törvény végrehajtásáról a rendészetért felelős miniszter gondoskodik.