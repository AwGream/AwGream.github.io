1995. évi CXXIII. törvény indokolása

a polgárok személyi adatainak és lakcímének nyilvántartásáról szóló 1992. évi LXVI. törvény módosításáról

INDOKOLÁS

-----STARTING---POINT---ALTALANOS--- 

Az Alkotmánybíróság a 46/1995. (VI. 30.) AB határozatában alkotmányellenesnek mondta ki és hatályon kívül helyezte a gazdasági stabilizációt szolgáló egyes törvénymódosításokról szóló 1995. évi XLVIII. törvénynek a személyazonosító jel használatának meghosszabbítására, valamint az egyes nyilvántartások összekapcsolásának lehetővé tételére vonatkozó rendelkezéseit.

Az aktuális jogi helyzet tehát az, hogy továbbra is hatályban maradt a polgárok személyi adatainak és lakcímének nyilvántartásáról szóló - módosított - 1992. évi LXVI. törvény azon rendelkezése, mely szerint a jelenlegi személyazonosító jelet csak 1995. december 31-éig lehet használni, az ezen időpont után használható azonosítási módról és annak használatáról törvényben kell rendelkezni.

A legnagyobb gondot az okozza, hogy a jelenlegi jogi helyzetben 1996. január 1-je után minden polgár jogszerűen tagadhatja meg személyazonosító jelének átadását, illetve használatát mindazokban az eljárásokban, amelyekben azt ma jogszerűen használják. Ennek következtében kezelhetetlenné válnának olyan nagy rendszerek, mint az adó, a társadalombiztosítás, a honvédelem stb. adatkezelései, valamint nem utolsó sorban az egészségügyi ellátórendszer. A jelenlegi személyazonosító jel azonnali megszüntetése esetén a személyi adat- és lakcímnyilvántartás sem tud működni.

Ennek az etalon nyilvántartásnak az ellehetetlenülése a honvédelmi, az adó-, a társadalombiztosítási nyilvántartás - melyek a polgárok személyi- és lakcím-adatait alapvetően e nyilvántartás alapján aktualizálják, illetőleg ellenőrzik azok helyességét és időszerűségét - adatállományának oly mértékű leromlását eredményezi, ami már e rendszerek működőképességét veszélyezteti.

Az Alkotmánybíróság által is elfogadhatónak tartott megoldás, a szakazonosító jelek használatára történő átállás, 1996. január 1-ével egyik nagy rendszer esetén sem valósítható meg. Ennek nemcsak technikai, hanem jogi okai is vannak, mert például az adóigazgatás területén a forduló időpont nem a folyó év december 31-e, hanem a következő év március 20-a.

Az új törvény szerinti rendszerek kialakítása a rendelkezésre álló igen rövid idő alatt nem valósítható meg. Ennek oka nem elsősorban a törvényalkotásra fordítható idő szűkössége - ami egyébként nem elhanyagolható szempont - hanem az, hogy a működési feltételek és költségvetési források nem állnak rendelkezésre, illetőleg az érintett közigazgatási nyilvántartások sem igazgatási szempontból, sem informatikailag ennyi idő alatt nem változtathatók meg.

Amennyiben a rendszerek átalakítására kellő idő nem áll rendelkezésre, kezelhetetlenné válnak olyan nagy rendszerek, mint az adó, a társadalombiztosítás, a honvédelem stb. adatkezelései és kiemelten az egészségügyi ellátó-rendszer. E rendszerek közös jellemzője ugyanis az, hogy folyamatos, rendeltetésszerű működésük teljesen a személyazonosító jelre alapozott. A jelenlegi személyazonosító jelnek a jelzett határnapon történő megszüntetése esetén a személyi adat- és lakcímnyilvántartás is ellehetetlenül.

Ha nincs személyi adat- és lakcímnyilvántartás, akkor a választói névjegyzékek összeállításakor vissza kell térni az összeírásos rendszerhez, ami sem a közigazgatás, sem az érintett polgárok szempontjából nem kívánatos. Az adóbevételek csökkennek, egyes honvédelmi kötelezettségek nem teljesülnek, alapvető zavarok keletkeznek a vérellátásban, az azonnali orvosi ellátáshoz szükséges leletezésben, az elhunyt nyugdíjasok hozzátartozóinak továbbra is folyósítják a nyugdíjat, nem lehet a jogi előírásoknak eleget tevő időközi választásokat tartani, nem hitelesíthetők érdemben az aláírásgyűjtő ívek stb.

Ennyi idő alatt megoldhatatlan feladat a polgárok teljes körű értesítése az általuk használt új szakazonosító jelekről. A szakazonosító jelek ismeretének hiányában az érintettek nem tudják jogaikat gyakorolni, illetve kötelezettségeiket teljesíteni.

A fenti indokok alapján javasolja a Kormány, hogy az Országgyűlés a most benyújtott törvényjavaslattal úgy módosítsa a polgárok személyi adatainak és lakcímének nyilvántartásáról szóló 1992. évi LXVI. törvényt, hogy a személyazonosító jel használatát 1996. december 31-éig tegye lehetővé. Speciális rendelkezésként tartalmazza a javaslat, hogy az előzőekben írt általános határidőn túl az adóigazgatás szervei az 1996. évi jövedelmek bevallása biztonságos kezelése érdekében az adóbevallási határidő lejártáig használhassák a személyazonosító jelet.

-----STARTING---POINT---RESZLETES---

-----STARTING---POINT---VEGE---