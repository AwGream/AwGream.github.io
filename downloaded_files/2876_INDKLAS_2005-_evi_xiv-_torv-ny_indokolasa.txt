2005. évi XIV. törvény indokolása

az illetékekről szóló 1990. évi XCIII. törvény módosításáról

-----STARTING---POINT---ALTALANOS--- 

A hatályos szabályozás alapján a 70. év feletti, illetve azon kérelmezők, akik számára az egészségügyi hatóság előírása alapján a vezetői engedély érvényessége 1 év vagy annál rövidebb, 1500 forint illetéket kötelesek fizetni a gépjárművezetői engedély kiadására irányuló államigazgatási eljárásért.

Indokolt, hogy a kedvezményes illeték ne csak a 70. életévüket betöltött kérelmezők esetében legyen irányadó, hanem már a 62 életévüket betöltött kérelmezők esetében is.

A 70. életévüket betöltött kérelmezők esetében - a közúti járművezetők egészségi alkalmasságának megállapításáról szóló 13/1992. (VI. 26.) NM rendelet (a továbbiakban: Rendelet) 3. § (1) bekezdésének a) pontja szerinti 1. alkalmassági kategóriában (ez tekinthető az általános kategóriának) - a vezetői engedély érvényessége a Rendelet 5. § (1) bekezdés d) pontja alapján 2 év. A Rendelet 5. § (1) bekezdésének c) pontja alapján a 60. életévét betöltött, de a 70. életévét még be nem töltött járművezetők esetében a vezetői engedély érvényessége 3 év.

A Rendelet 3. § (1) bekezdés b) pontja szerinti 2. alkalmassági kategóriába tartozó - így többek között azok, akik közúti járművezetői munkakörben dolgoznak -, 60. életévüket betöltött kérelmezők esetében a járművezetői engedély érvényessége 2 év.

Az érvényességi idő taxatív meghatározása egyrészt az 1968. évi Bécsi Közúti Közlekedési Egyezmény, másrészt az 1991. július 29-i 439/EGK sz. Tanácsi Irányelv szabályain alapul (melynek a magyar szabályozásba való átültetéséről éppen a már említett Rendelet gondoskodik).

Tekintettel arra, hogy az illetékekről szóló 1990. évi XCIII. törvény hivatkozott melléklete alapján a gépjárművezetői engedély kiadására irányuló eljárás illetéke 4000 forint, a többi kérelmezőhöz viszonyítottan, ugyanakkora érvényességi időt tekintve, indokolatlanul nagy terhet ró a 62 év felettiek részére a jogosítvány kiadásának illetéke.

A törvénymódosítás megteremti az egészséges összhangot a 62 év feletti korosztály, illetve a többi kérelmező között a gépjárművezetői engedély kiadásának illetékköltsége tekintetében.

-----STARTING---POINT---RESZLETES---

-----STARTING---POINT---VEGE---