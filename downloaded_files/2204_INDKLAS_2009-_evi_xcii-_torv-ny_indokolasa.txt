2009. évi XCII. törvény indokolása

a Nemzetközi Munkaügyi Szervezet Általános Konferenciája 1. ülésszakán elfogadott, a nőknek a szülés előtt és utána való foglalkoztatásáról szóló 1919. évi 3. számú Egyezmény felmondásáról

Általános indokolás

Magyarország 1928-ban ratifikálta a nőknek a szülés előtt és utána való foglalkoztatásáról szóló 1919. évi 3. számú Egyezményt (kihirdette az 1928. évi XXVII. törvény). Ezt követően 1956-ban ratifikáltuk a 3. számú Egyezményt felülvizsgáló, az anyaság védelméről szóló 103. számú Egyezményt, majd 2003-ban az azonos című és szabályozási körű 183. számú Egyezményt, amely magas színvonalú egészségügyi, szociális és foglalkoztatási védelmet biztosít az anyák és gyermekük részére a szülés előtti és utáni időszakra. A 183. számú Egyezmény ratifikálása ipso iure hatályon kívül helyezte a 103. számú Egyezményt, ugyanakkor a 3. számú Egyezmény - melynek rendelkezései mára teljesen elavultak - az automatikus felmondásra vonatkozó rendelkezések, illetve a felmondó nyilatkozat hiányában még mindig hatályos Magyarország vonatkozásában.

Az egyes jogszabályok és jogszabályi rendelkezések hatályon kívül helyezéséről szóló 2007. évi LXXXII. törvény 1. § (1) bekezdése kimondja, hogy az 1989. október 23. előtt alkotott törvények és törvényerejű rendeletek - a mellékletben megjelölt törvények és törvényerejű rendeletek, valamint az Alkotmány megalkotására és módosítására irányuló rendelkezést tartalmazó törvények kivételével - hatályukat vesztik. Az 1928. évi XXVII. törvény nem került felsorolásra a mellékletben, így 2007. július 1-jével hatályát veszítette.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 12. §-a szerint a nemzetközi szerződés felmondására a törvénynek a nemzetközi szerződések megkötésére vonatkozó rendelkezéseit kell megfelelően alkalmazni, így a nemzetközi síkon változatlanul fennálló kötelezettségünk felmondásához, azaz a külső és belső jogrend összhangjának megteremtéséhez az Országgyűlés felhatalmazása szükséges. Az Egyezmény felmondását törvényben kell kihirdetni.

Részletes indokolás

Az 1. §-hoz

A törvény 1. §-a - összhangban az Nsztv. 7. §-a (1) bekezdésének a) pontjával, 10. §-a (1) bekezdésének a) pontjával, valamint 12. §-ával - felhatalmazást ad a nőknek a szülés előtt és utána való foglalkoztatásáról szóló 1919. évi 3. számú ILO Egyezmény felmondására.

A 2. §-hoz

A törvény 2. §-a a hatálybalépéséről, valamint a folyamatba épített deregulációról rendelkezik.