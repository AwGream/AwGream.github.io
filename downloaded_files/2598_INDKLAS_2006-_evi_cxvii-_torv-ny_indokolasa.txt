2006. évi CXVII. törvény indokolása

egyes szociális tárgyú törvények módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), a családok támogatásáról szóló 1998. évi LXXXIV. törvény (a továbbiakban: Cst.) módosítását, valamint a 2005. évi LXXX. törvénnyel kihirdetett, a gyermekeknek a nemzetközi örökbefogadások terén való védelméről és az ilyen ügyekben történő együttműködésről szóló, Hágában, 1993. május 29. napján kelt Egyezmény egyes cikkei hivatalos magyar nyelvű szövegének újbóli megállapítására vonatkozó szabályokat tartalmazza.

Az Szt. 2005-ben, illetve 2006. július 1-jei hatállyal több ponton is lényegesen módosult. A változások alapjaiban érintették a rendszeres szociális segély, illetve a közgyógyellátás rendszerét. A családi típusú rendszeres szociális segély immár nem fix összegű, hanem - a család fogyasztási szerkezetéhez igazodva - egy meghatározott jövedelemhatárig egészíti ki a család jövedelmét. A közgyógyellátási rendszerben a célzottabb, gazdaságosabb felhasználás érdekében bevezetésre került a gyógyszerkeret.

A családi típusú rendszeres szociális segély 2006. július 1-jei bevezetése óta összegyűlt tapasztalatok birtokában leszűrhető, hogy a rendszer bizonyos pontokon módosításra szorul. Tekintettel arra, hogy az új típusú segély rendszerében a segélyösszeg akár magasabb is lehet, mint a részmunkaidős közfoglalkoztatásból származó munkabér, hátrányosabb helyzetbe kerülhet a munkát végző segélyezett annál, mint aki nem végez munkát. A probléma megoldására a közfoglalkoztatásból származó munkabér összegének a családi jövedelemhatár mértékéig való kiegészítését rendeli el a törvény.

A segélyezettek a hatályos szabályozás szerint különböző közfoglalkoztatási formákba vonhatók be. Jelenleg azonban ezek a formák összehangolatlanok, a munkaügyi központ nem rendelkezik elegendő információval a közcélú foglalkoztatásról, így az önkormányzatok állami foglalkoztatási szerv felé irányuló adatszolgáltatási kötelezettségének megteremtése szükséges.

Azokban a családokban, ahol a segélyre a házastársak, vagy élettársak külön-külön is jogosultak lennének, szükséges, hogy a segélyezett mellett a másik potenciális jogosult is együttműködő lehessen, hiszen ennek hiányában a segélyezett bármely okból történő „kiesése” esetén a család hosszú időre ellátatlan maradhat. A segélyre potenciálisan jogosult családtag számára - mivel nem ő a segélyezett - egy „egyszerűsített” együttműködési kötelezettséget indokolt előírni: az együttműködés a törvény szerint a nyilvántartásba vételre, illetőleg a felajánlott megfelelő munkalehetőség elfogadására terjed ki.

Azon családok esetében, ahol a gyermek(ek) veszélyeztetettsége miatt védelembe vételre kerül sor, a rendszeres szociális segély egy részét - a gyermekek szükségleteit figyelembe véve - természetben is adhatóvá teszi a törvény. Az önkormányzatok helyi rendeletben határozhatnák meg a természetbeni juttatás konkrét mértékét és formáit, valamint az ezzel kapcsolatos eljárási szabályokat azzal, hogy gyermekenként legfeljebb a segélyösszeg 15%-a, de összességében legfeljebb a segélyösszeg 50%-a adható természetben.

A rendszeres szociális segély összege - a munkavállalás ösztönzése érdekében - a mindenkori legkisebb munkabér nettó összegében kerül maximálásra.

Döntés született arról, hogy azoknál a leghátrányosabb helyzetűek közé tartozóknál, akik korábban a mindenkori legkisebb havi munkabér nettó összegét meghaladó segélyt kaptak, célzott közmunkaprogramot indítanak.

A közgyógyellátás 2006. július 1-jétől működő új rendszere a kezdeti tapasztalatok alapján kisebb korrekciókra szorul. A törvény elsősorban az egységes végrehajtást és értelmezést szolgáló pontosításokat és a joghézagok megszüntetésére irányuló rendelkezéseket tartalmaz. Pontosításra kerülnek többek között a háziorvosi igazolásra, az önkormányzati térítésre és a gyógyszerkeretre, valamint a közgyógyellátás kezdő időpontjára vonatkozó szabályok.

Érdemi változást jelent az egyéni gyógyszerkeret kiszámítására vonatkozó rendelkezés módosítása. Az indokolatlanul magas gyógyszerkeretek megállapításának kiküszöbölése érdekében a jelenleg 12 ezer forintos gyógyszerkeret 6 ezer forintot meghaladó részének megállapítását a törvény a csak szakorvosi javaslatra rendelhető gyógyszerek figyelembe vételével, az egészségbiztosítási szerv vezetőjének döntése alapján teszi lehetővé. Ennek megfelelően változnak a háziorvosi igazolásra, valamint a szakhatósági állásfoglalás kiadására vonatkozó szabályok.

Az Szt. jelenlegi, 2006. július 1-jétől hatályos szabályai szerint az előrefizetős (kártyás) készüléket csak az adósságkezelési szolgáltatás keretében lehet igényelni. Tekintettel arra, hogy ezen szolgáltatás csak városi szinten épült ki, ez az eszköz nem elérhető a kistelepülések számára. Mivel így a jelenlegi szabályozás a szélesebb körű elterjesztés akadályát képezi, szükséges annak módosítása.

Egyes alapszolgáltatásokat (házi segítségnyújtás, jelzőrendszeres házi segítségnyújtás, támogató szolgáltatás) igénybe vevő személyek szociális rászorultságát 2007. január 1-jétől vizsgálni kell. A rászorultság megállapításának jelentősége lesz olyan szempontból, hogy a szociálisan rászorult személy által fizetendő térítési díj összege az önköltség és az igénybe vett szolgáltatáshoz biztosított normatív állami hozzájárulás különbözetében lesz maximálva. A rászorultság feltételeit a törvény személyes szempontok alapján (elsősorban súlyos fogyatékosság, idős kor, egészségi állapot) rendeli vizsgálni.

Jelenleg az átlagot jóval meghaladó minőségű elhelyezési körülményeket és szolgáltatásokat biztosító tartós bentlakásos intézményben a személyi térítési díj mellett az intézményi elhelyezéskor egyszeri hozzájárulás, vagy az intézményi ellátás során személyi térítési díj pótlék is kérhető. Az egyszeri hozzájárulás összege az emelt színvonalú bentlakásos ellátás jogcímen egy ellátott után járó tárgyévi normatív állami támogatás hétszeresét, a személyi térítési díj pótlék a havi intézményi térítési díj kétszeresét nem haladhatja meg. Az emelt szintű férőhelyek esetén kérhető egyszeri hozzájárulás, illetve a térítési díj pótlék megjelenése óta az egyik leginkább vitatott kérdés a szociális ellátórendszerben. Az emelt szintű ellátást biztosító intézmények ugyanis túlnyomó részben piaci alapon, profitorientált módon működnek, így az ellátásra egyébként egészségi állapotuk miatt rá nem szoruló, jó anyagi helyzetben élő, az ellátást megfizetni képes személyek ellátását nem indokolt költségvetési hozzájárulással is támogatni.

Az átlagot jóval meghaladó minőségű elhelyezési körülményeket és szolgáltatásokat biztosító tartós bentlakásos intézményekre, illetve férőhelyekre vonatkozóan 2008. január 1-jétől új működési engedély kiadására nem lesz lehetőség. Az egy éves átmenet biztosítja, hogy a folyamatban levő beruházások működésüket még a jelenleg hatályos szabályok alapján kezdhessék meg, illetve felkészülhessenek a jogszabályi változásokra.

A Cst. 11. §-ának (4) bekezdésében foglaltaknak megfelelően a családi pótlék összegének emeléséről is rendelkezik a törvény. A családi pótlék-összegek 6,2%-kal emelkednek, amely az infláció várható mértékével azonos, így biztosítja az ellátás értékének megőrzését.

Az állampolgári jogok országgyűlési biztosának általános helyettese kezdeményezésére a törvény kiegészíti a Cst. családi pótlékra vonatkozó jogosultsági szabályait. A szülői házat gyámhivatali engedéllyel elhagyó, 16. életévüket betöltött kiskorúak esetében a módosítás eredményeként a jövőben a gyámhivatalnak a szülői ház elhagyását engedélyező határozatban rendelkeznie kell a családi pótlékra jogosult személyről.

Az Európai Unió szociális biztonsági rendszerek koordinációjával foglalkozó jogszabályai a családi ellátásokat egységként kezelik. Tekintettel arra, hogy Magyarországon a családi ellátások megállapítása különböző szervek hatáskörébe tartozik (Magyar Államkincstár igazgatóságai, megyei egészségbiztosítási pénztárak, kifizetőhelyek), szükséges annak meghatározása, hogy amennyiben Magyarország kiegészítés fizetésére kötelezett, azt mely szervnek, és milyen forrásból kell teljesítenie.

A Gyvt. módosításának elsődleges célja a kormányzati szerkezetátalakítás következtében megváltozott jogszabályi környezethez való igazítása, az egységes terminológia és szabályozás kialakítása, mely a Gyvt. tekintetében a rendszer egészének áttekintése nélkül nem végezhető el, a Gyvt. önálló módosítása vált szükségessé.

A Kormány szervezetalakítási szabadságát biztosítandó a Gyvt.-ből kikerülnek a gyámhivatalok szintjére (városi, megyei), valamint a hatásköri és illetékességi szabályokra vonatkozó rendelkezések. Ezek a kérdések kormányrendeleti szinten kerülnek szabályozásra.

A Gyvt. módosítása tartalmazza továbbá a Nemzeti Család- és Szociálpolitikai Intézet átalakulásából eredő változtatások átvezetését, a gyermekjóléti alapellátások és gyermekvédelmi szakellátások tekintetében egy - a szociális törvényben szabályozotthoz hasonló - jelentési rendszer működtetésére vonatkozó előírásokat, valamint a jogalkalmazást segítő egyéb pontosító rendelkezéseket.

-----STARTING---POINT---RESZLETES---

Az 1. §-hoz

Az adósságcsökkentési támogatás az Szt. szerinti ellátásokra való jogosultság elbírálásánál jelenleg jövedelemnek számít. Tekintettel arra, hogy a hasonló jellegű lakásfenntartási támogatás sem minősül jövedelemnek, és ennek a támogatásnak a jövedelem-fogalomban tartása a más szociális ellátásra való jogosultságot is befolyásolja, indokolt az adósságcsökkentési támogatás kivétele a törvény alkalmazása szempontjából figyelembe vett jövedelmek köréből.

A rendkívüli gyermekvédelmi támogatás kivételek közötti szerepeltetése mellett szintén indokolt a rendszeres gyermekvédelmi kedvezményre jogosult gyermeknek vagy fiatal felnőttnek nyújtott pénzbeli támogatás, illetve a kiegészítő gyermekvédelmi támogatásra jogosult, gyámul kirendelt hozzátartozónak folyósított pótlék kivétele a jövedelmek köréből.

A 2. §-hoz

A változtatás alapvetően a kormányzati szervezetalakítással összefüggő módosítások ágazati megvalósítását célozza. A Kormány szervezetalakítási szabadságát biztosítandó az Szt.-ből kikerülnek a megyei szociális és gyámhivatalok feladataira vonatkozó rendelkezések, valamint a hatásköri és illetékességi szabályok. A törvény általános jelleggel határozza meg a jegyző szakmai irányítását végző szervezetet, egyben felhatalmazást adva a Kormánynak, hogy a szociális hatóság szervezetrendszerét és feladatait meghatározza.

A 3. §-hoz

Az egyes szociális pénzbeli és természetbeni ellátások hatékonysága, az ezekkel kapcsolatos tájékozottság elősegítése érdekében indokolt előírni a szociális hatáskört gyakorló szervnek a tájékoztatási kötelezettséget az ügyfelek felé. A rendelkezés személyes gondoskodás körébe tartozó információkkal történő kibővítését indokolja az, hogy szociális információs szolgáltatás egyidejűleg önálló szolgáltatásként megszűnik.

A 4. §-hoz

A rendszeres szociális segélyezés esetén a munkára ösztönzést, és a munkaerőpiacra történő visszavezetést segíti az a szabály, amelynek értelmében nem kell az ellátás összegét felülvizsgálni, ha a család tényleges havi jövedelme a segélyezettnek önkormányzat által szervezett foglalkoztatásban történő részvétele miatt változik.

Az 5. §-hoz

Az Szt. hatályos rendelkezése az illetékességi szabályok körében csak a kérelem előterjesztésének helyét szabályozza. Szükséges azonban rendezni azt is, hogy mely szociális hatáskört gyakorló szerv jogosult a benyújtott kérelem elbírálására, az eljárás lefolytatására. A közigazgatási hatósági eljárás és szolgáltatás általános szabályairól szóló 2004. évi CXL. törvénnyel összhangban a törvény a lakóhely vagy tartózkodási hely szerinti szociális hatáskört gyakorló szervet jelöli meg illetékesként, azzal, hogy annak a szervnek kell eljárnia, amelynek területén a kérelmező életvitelszerűen lakik.

A 6. §-hoz

A törvény ebben a szakaszban részben pontosító, részben kiegészítő rendelkezéseket fogalmaz meg.

A családi típusú segélyezés lényegéből következik, hogy egy család részére, egyidejűleg csak egy segély jár. Mivel a jogalkalmazói gyakorlatban ez problémát vetett fel, ezért szükséges egy pontosító szabállyal ezt teljesen egyértelművé tenni.

A „nem foglalkoztatott személy” fogalomkörének kiegészítése két okból is indokolt. Egyrészt jelenleg a vállalkozói járadékban részesülők a folyósítás lejártát követően nem léphetnek be a segélyezetti körbe, másrészt azok az egészségkárosodottak, akiknek a segélye állapotjavulásuk miatt megszűnt, csak a megelőző együttműködést követően részesülhetnek segélyben. Ezen hiányosságokat kívánják a kiegészítő rendelkezések megszüntetni.

A módosítás a rendszeres szociális segély megállapítását megelőző együttműködési kötelezettség tekintetében határoz meg kedvező szabályt az özvegyi nyugdíjban, illetve ideiglenes özvegyi nyugdíjban részesülők számára arra az esetre, ha az ellátásuk megszűnik. Ezzel a megoldással biztosítható, hogy az özvegyi nyugdíjban részesülők ellátásuk megszűnése esetén se maradjanak egyéb ellátás nélkül huzamosabb ideig.

A 7. §-hoz

Az új, családi segélyezési rendszerben előfordulhat, hogy a részmunkaidős közfoglalkoztatásból származó munkabér összege kevesebb, mint a családot megillető segély összege. E helyzet feloldását szolgálja az a törvény, amely szerint ha a havi kereset legalább ezer forinttal kevesebb mint a megállapított havi segély, akkor a segélyt olyan összegben kell folyósítani, hogy a kereset és a segély együttes összege érje el a megállapított segély összegét.

A 8. §-hoz

Azokban a családokban, ahol a segélyre a házastársak/élettársak mindegyike külön-külön is jogosult lenne, szükséges, hogy a segélyezett mellett a másik potenciális fél is lehetőséget kapjon az együttműködésre, hiszen e nélkül a segélyben részesülő bármely okból történő „kiesése” esetén a család hosszabb időre elesik a segélytől és esetleg teljesen ellátatlan marad. Erre az esetre egy egyszerűsített együttműködési lehetőséget kínál a segélyre potenciálisan jogosult fél számára a törvény, amely a nyilvántartásba vételre, valamint a felajánlott és megfelelő munkalehetőség elfogadására terjed ki.

A 9. §-hoz

A munkavállalás ösztönzése érdekében meghatározásra kerül a segély havi legmagasabb összege. E szerint a segély nem lehet több, mint a mindenkori legkisebb havi munkabér nettó összege.

Döntés született arról, hogy azoknál a leghátrányosabb helyzetűek közé tartozóknál, akik korábban a mindenkori legkisebb havi munkabér nettó összegét meghaladó segélyt kaptak, célzott közmunkaprogramot indítanak.

A 10. §-hoz

Jelenleg nem létezik olyan egységes nyilvántartási rendszer, amely a különböző közfoglalkoztatási formákban dolgozókra vonatkozik. Ennek hiányában a munkaügyi központok nem rendelkeznek megfelelő információval az egyes foglalkoztatási formákban dolgozók személyéről, a foglalkoztatások időtartamáról. A törvény arra kötelezi a foglalkoztatókat, hogy a közcélú munka keretében foglalkoztatottakról a természetes személyazonosító adataik közlésével tájékoztassák az állami foglalkoztatási szervet.

A 11. §-hoz

Azoknak a családoknak az esetében, ahol a gyermek(ek) veszélyeztetettsége miatt védelembe vételre kerül sor, a rendszeres szociális segély egy részét - a gyermek(ek) szükségleteit figyelembe véve - indokolt természetbeni ellátásként adni. A törvény a települési önkormányzatok szabályozási hatáskörébe utalja a természetbeni formák körének és juttatásuk eljárási módjának meghatározását. A természetben nyújtott ellátás mértéke gyermekenként nem lehet nagyobb, mint a megállapított segély 15%-a és összesen legfeljebb a segély összegének a fele adható természetbeni formában.

A 12. §-hoz

A törvény feloldja a közgyógyellátásra való jogosultság kezdő időpontját szabályozó rendelkezések pontosítása révén a felmerülő jogértelmezési problémákat.

A kiegészítő rendelkezés a normatív, illetve méltányossági jogcímen megállapítható jogosultság esetén korlátozza annak lehetőségét, hogy a közgyógyellátás iránti kérelem jogerős elutasítását követően indokolatlanul nyújtsanak be újabb kérelmet. Az újabb kérelem elbírálásának csak abban az esetben lehet helye, ha annak benyújtásáig olyan változás következett be a gyógykezelést szolgáló terápiában, illetőleg a gyógyszerek térítési díjában, amelynek következtében a havi rendszeres gyógyító ellátás költsége megnőtt, vagy a kérelmező jövedelme változott. E feltételek nem teljesülése esetén a jegyzőnek a kérelmet érdemi vizsgálat nélkül el kell utasítania. A jogosultság megállapítására pedig akkor kerülhet sor, ha a változás olyan mértékű, melynek következtében a kérelmező megfelel a törvényi feltételeknek.

A 13. §-hoz

A gyakorlatban problémát okoz, hogy a háziorvosi igazolásban nem a gyógyszer nevét kell feltüntetni, hanem a hatóanyagot. Ez nemcsak a háziorvosok számára összetettebb feladat, hanem az MEP-eknél is többletmunkát jelent a gyógyszerköltség meghatározása során. Ezért a törvény szerint a háziorvosi igazolásban gyógyszerek esetében a hatóanyag mellett a gyógyszer megnevezését és a külön jogszabályban meghatározott azonosító adatait, a gyógyszer formáját, mennyiségét, valamint a kívánt terápiás hatás eléréséhez szükséges napi mennyiségét és az adagolást kell feltüntetni.

A törvény kiemeli az egyéb gyógyszerek közül a csak szakorvosi javaslatra rendelhető gyógyszereket, melyeket külön meg kell jelölni az igazoláson. Ennek azért van jelentősége, mert ez a szabály teremti meg az összhangot a törvény azon rendelkezésével, mely a jelenleg 12 ezer forintos gyógyszerkeret 6 ezer forintot meghaladó részének megállapítását a csak szakorvosi javaslatra rendelhető gyógyszerek figyelembe vételével, az egészségbiztosítási szerv vezetőjének döntése alapján teszi lehetővé.

Az egyéni és az eseti gyógyszerkeret összegére vonatkozó szabályok nem rendezik egyértelműen, hogy mikor kell figyelembe venni az éves központi költségvetésről szóló törvényben meghatározott összegeket. A pontosító rendelkezés világossá teszi, hogy a 2006. évben megállapított egyéni, illetve eseti gyógyszerkeret havi, illetve éves összege nem változik a jogosultsági időtartam alatt, még akkor sem, ha a jogosultság átnyúlik a következő évre és a következő évi központi költségvetésről szóló törvény eltérő összegeket határoz meg. Az éves központi költségvetésről szóló törvényben meghatározott összegeket az újonnan megállapított jogosultság esetén kell figyelembe venni.

A 14. §-hoz

A törvény az OEP által vezetett nyilvántartás adatainak megismerhetőségét kiterjeszti a közforgalmú, illetve a fiókgyógyszertáron kívül a kézigyógyszertárra is abban az esetben, ha a kézigyógyszertár megfelel a pénzbeli és természetbeni szociális ellátások igénylésének és megállapításának, valamint folyósításának részletes szabályairól szóló 63/2006. (III. 27.) Korm. rendelet 43. § (2) bekezdésében foglalt feltételeknek.

A 15. §-hoz

Szükséges az önkormányzat által fizetendő térítés szabályainak pontosítása is. Nem rendezett az önkormányzat térítés-fizetési kötelezettsége abban az esetben, ha az egyéni gyógyszerkeret év közbeni felülvizsgálata során magasabb gyógyszerkeret kerül megállapításra. A törvény szerint a különbözetre eső összeg után kell számítani a 30%-ot, azonban figyelembe kell venni az egy évből eltelt időt is.

Az Szt. lehetővé teszi, hogy a közgyógyellátás iránti kérelmet a jogosultság időtartama alatt, annak lejártát megelőző három hónapban nyújtsák be. A törvény szerint, ha a közgyógyellátásra jogosult az új jogosultság kezdete előtt elhalálozik, a települési önkormányzatnak nem kell a MEP részére térítést fizetnie.

A 16. §-hoz

Az Szt. jelenlegi, 2006. július 1-jétől hatályos szabályai szerint az előrefizetős (kártyás) készüléket csak az adósságkezelési szolgáltatás keretében lehet igényelni. Tekintettel arra, hogy ezen szolgáltatás csak városi szinten épült ki, ez az eszköz nem elérhető a kistelepülések számára. Mivel így a jelenlegi szabályozás a szélesebb körű elterjesztés akadályát képezi, szükséges annak módosítása, a készülék igénybevételének függetlenítése az adósságkezelési szolgáltatástól.

A 17. §-hoz

A szociális szolgáltatások vonatkozásában szükséges mind a szakmai, mind a finanszírozással kapcsolatos szabályozást racionalizálni. Erre azért van szükség, mert a jelenlegi normatív állami hozzájárulás rendszere nem ösztönzi a feladatellátásra kötelezett önkormányzatokat arra, hogy a leginkább rászorult embereket lássák el. Jelenleg nincsenek meghatározva a szociális szolgáltatások igénybevételének rászorultsági kritériumai, nincs olyan egységes feltételrendszer, amely biztosítaná, hogy azok részesüljenek az állam által támogatott szociális szolgáltatásokban, akiknek szociális helyzete azt indokolttá teszi. A szolgáltatások fenntartóinak érdeke így a fizetőképes és a lehető legkevesebb gondozási szükséglettel rendelkező lakosok felvételéhez fűződik, esetlegesen kirekesztve a leginkább rászorultakat. E probléma feloldására igényként merült fel a rászorultság kritériumainak a törvényben történő meghatározása.

Első lépésként kizárólag a személyes körülményekre (egészségi állapot, egyedül élés, idős kor, fogyatékosság) alapozott szociális rászorultság vizsgálatát írja elő a törvény egyes, ellátotti köre miatt e kritériumok alapján vizsgálható alapszolgáltatások esetében (házi segítségnyújtás, jelzőrendszeres házi segítségnyújtás, támogató szolgáltatás). A szociális rászorultságot az intézményvezető vizsgálja, a szolgáltatás igénybevételét megelőzően, valamint az igénybevétel során legalább kétévente.

Szükséges, hogy a szabályozás megfelelő felkészülési időt biztosítson a szolgáltatók részére az új rendelkezések alkalmazására. Erre tekintettel a rászorultság vizsgálatát előíró rendelkezéseket - a kapcsolódó átmeneti szabály alapján - 2007. január 1-jétől csak az új igénylők esetében kell alkalmazni. A törvény egy év átmeneti időt biztosít a 2006. december 31-én alapszolgáltatásban részesülők felülvizsgálatára. Az átmeneti idő leteltével, 2008. január 1-jétől már csak a szociális rászorultság vizsgálata alapján nyújtható a módosításokkal érintett három alapszolgáltatás.

A 18. §-hoz

A házi segítségnyújtás szabályainak módosítása a szociális rászorultság vizsgálatához kapcsolódik. A házi segítségnyújtás igénybevétele szempontjából szociálisan rászorultnak kell tekintetni azt, akinek egészségi állapota indokolja a szolgáltatás biztosítását. Az egészségi állapot szerinti indokoltságot a jelen törvényben meghatározott felhatalmazás alapján készülő jogszabály szerint kell a szolgáltatást igénybe vevőnek igazolni.

A 19. §-hoz

A szolgáltatások számának növekedését nagymértékben a normatíva „jövedelmezősége” határozza meg. Egyes szolgáltatások ezért jelentős növekedésnek indultak, gyakran figyelmen kívül hagyva a területi egyenlőtlenségeket és a valós szükségleteket. A kiegyenlített szolgáltatásnyújtás, valamint a jelzőrendszeres házi segítségnyújtás célzottabbá válása érdekében a törvény konkrétan meghatározza, hogy az időskorúak, fogyatékosok vagy pszichiátriai betegek közül mely személyek minősülnek a szolgáltatás igénybevétele szempontjából szociálisan rászorultnak. A jelzőrendszeres házi segítségnyújtás esetében ide tartoznak az egyedül élő 65 év feletti időskorú, vagy súlyosan fogyatékos, vagy pszichiátriai beteg személyek, illetőleg kétszemélyes háztartásban élő 65 év feletti időskorú, súlyosan fogyatékos vagy pszichiátriai beteg személyek, ha egészségi állapotuk az igénybevételt indokolja.

A súlyos fogyatékosságot, a pszichiátriai betegséget, valamint az egészségi állapot miatti indokoltságot - a korábbiaktól eltérően - igazolni kell.

A 20. §-hoz

A támogató szolgáltatás esetében a törvény rögzíti, hogy szociálisan rászorultnak az igénybevétel szempontjából kizárólag az a súlyosan fogyatékos személy minősül, aki fogyatékossági támogatásban, vakok személyi járadékában vagy magasabb összegű családi pótlékban részesül. A törvény a jogosultak körének konkretizálásával azt célozza, hogy a támogató szolgálatok valóban azoknak nyújtsanak szolgáltatást, akik annak tényleges célcsoportjai, ezzel is védve a fogyatékos személyek érdekeit.

A súlyos fogyatékosság fennállásának igazolása érdekében nem szükséges újabb orvosi vizsgálat, a törvény a súlyos fogyatékosságra tekintettel járó ellátás folyósítását igazoló határozatot vagy más okiratot, illetve az ellátás megállapításának alapjául szolgáló, a fogyatékosság fennállását igazoló szakvéleményt fogadja el a rászorultság igazolása körében.

A 21-22. §-hoz

A módosítás a Kormány szervezetalakítási szabadsága körében, egyrészt az érintett ágazatok irányítását végző miniszter egységes megnevezése, másrészt a működést engedélyező szerv általános megjelölése érdekében szükséges.

A 23. §-hoz

A rászorultsági szabályok bevezetése indokolja a térítési díjra vonatkozó rendelkezések felülvizsgálatát is. A jelenlegi térítési díjak ugyanis nem tükrözik a szolgáltatás valós költségeit, így az ebből származó bevételek és a normatív állami hozzájárulás előfordul, hogy együtt sem fedezik az intézmény működési kiadásait. A törvény ezért meghatározza a szolgáltatási önköltség számítási módját, olyan módon - a számviteli törvény rendelkezéseire való utalással - amely biztosítja az egységes intézményi gyakorlatot és a valós költségek figyelembe vételét. A törvény egyúttal rögzíti, hogy szociális alapszolgáltatások esetében az intézményi térítési díj nem haladhatja meg az előbbiek szerint kiszámított önköltség mértékét.

A 24. §-hoz

Az alapszolgáltatási személyi térítési díjra vonatkozó szabályok módosítására az intézményi térítési díj-szabályok változása miatt kerül sor. Az általános szabály szerint a személyi térítési díj megegyezik az intézményi térítési díj és a normatív állami hozzájárulás különbségével, de legfeljebb az igénybe vevő jövedelmének szolgáltatásonként meghatározott részével. A szociálisan nem rászorult személy esetében a személyi térítési díj összegét a fenntartó szabadon állapítja meg.

A személyi térítési díj legmagasabb összegének az igénybe vevő jövedelmének bizonyos százalékában történő meghatározása körében új szabály a kiskorú részére nyújtott támogató szolgáltatás térítési díjának a vele közös háztartásban élő szülők egy főre jutó rendszeres havi jövedelmének 20%-ában történő maximálása (a támogató szolgáltatás térítési díjának általános felső korlátja az igénybe vevő jövedelmének 30%-a). Szintén változást jelent a jelzőrendszeres házi segítségnyújtás személyi térítési díjának az igénybe vevő havi jövedelme 2%-ában történő maximálása.

A 25. §-hoz

A felhatalmazó rendelkezések nagyobb része a Kormány szervezetalakítási szabadsága körében, formai szempontból módosul. Tartalmilag is új felhatalmazást jelent a szociális ágazat irányításáért felelős miniszter számára az egészségi állapoton, illetve betegségen alapuló szociális rászorultság igazolási szabályainak meghatározása. Pontosításra kerül - az intézmény-típusok indokolatlanul szűk körének törlésével - az egyes szociális intézményekben ellátott személyek állapotának felülvizsgálatára vonatkozó szabályok meghatározására adott felhatalmazás.

A 26. §-hoz

A gyermekvédelem és gyámügy területén - a Kormány szervezetalakítási szabadságára figyelemmel - a jövőben nem törvényi, hanem kormányrendeleti szinten kerülnek kijelölésre a gyermekvédelmi és gyámügyi feladat- és hatásköröket ellátó szervek. A Gyvt. értelmező rendelkezései között határozza meg a gyámhatóság fogalmát, ami alatt továbbra is a települési önkormányzat jegyzőjét és a gyámhivatalt értjük, a gyámhivatal fogalmának meghatározása azonban kikerül a Gyvt.-ből. Ezért a Gyvt. 16. §-ának (1) bekezdésében a helyi önkormányzat képviselő-testülete és a települési önkormányzat jegyzője mellett a városi és a megyei gyámhivatalok fogalmának meghatározása helyett csupán a gyámhivatalra, mint a gyermekek védelmét biztosító hatósági feladat- és hatásköröket ellátó szervre történik utalás. A Gyvt.-nek jelen törvénnyel módosított 162. §-a (1) bekezdésének d) pontja értelmében a Kormány kap felhatalmazást arra, hogy a gyámhivatalok kijelöléséről döntsön.

A Gyvt. jelenleg hatályos 124-126. §-ai együtt rendelkeznek a képviselő-testületnek és a gyámhatóságnak (települési önkormányzat jegyzőjének, gyámhivatalnak) az illetékességéről. A Gyvt.-ből jelen törvény hatályon kívül helyezi az illetékességi szabályokat. A helyi önkormányzat képviselő-testületének illetékességét viszont továbbra is törvényi szinten szükséges szabályozni. Ezt tartalmazza a Gyvt. új 16. §-ának (2) bekezdése.

A 27. §-hoz

Szintén a Kormány szervezetalakítási szabadságát biztosítandó, a gyermekjóléti alapellátások és gyermekvédelmi szakellátások működését engedélyező szerveket a jövőben nem a Gyvt., hanem a működési engedélyezési eljárásról szóló kormányrendelet határozza meg.

A Gyvt. 57. §-ának (2) bekezdése szerint a gyermekotthon legfeljebb három napra befogadja azt a gyermeket, aki lakóhelyéről önkényesen eltávozott, így ellátás és felügyelet nélkül maradt. A Gyvt. szerint a gyermekvédelmi szakellátásba utalt gyermekek esetében a gondozási hely kiválasztásánál figyelemmel kell lenni arra, hogy a testvérek együttes elhelyezése megoldható legyen. Az átmeneti vagy tartós nevelésbe vett gyermeknek joga van ahhoz, hogy testvéreivel való együttes elhelyezését kezdeményezze. A Gyvt. 54. §-ának (10) bekezdése a nevelőszülői ellátásnál jelenleg is lehetőséget nyújt arra, hogy különösen indokolt esetben megoldható legyen, hogy a jogszabályban meghatározott gyermeklétszámtól a nevelőszülő kérelmére vagy beleegyezésével el lehessen térni. Annak érdekében, hogy a testvérek együttes elhelyezését, illetve az ellátás és felügyelet nélkül maradt gyermek gondozását biztosítani tudják, előfordul, hogy adott gyermekotthonban (lakásotthonban), vagy nevelőszülői családban átmenetileg túllépik az engedélyezett férőhelyszámot, a fenntartó által működtetett gyermekotthonokban vagy nevelőszülői hálózatban összesen engedélyezett férőhelyszámot azonban nem. A módosítás célja, hogy az azonos fenntartó által működetett gyermekotthonok vagy nevelőszülői hálózat esetén a működési engedélyekben meghatározott összférőhelyszám legyen figyelembe véve és ne az adott intézmény férőhelyszáma. A módosítás sem teszi azonban lehetővé, hogy a fenntartó által működtetett gyermekotthonokban vagy nevelőszülői hálózatban túllépjék az összesen engedélyezett férőhelyszámot.

A 28. §-hoz

A jelenlegi Nemzeti Család- és Szociálpolitikai Intézet szervezete, feladat- és hatásköre jelentősen átalakul, a Gyvt.-ből ezért hatályon kívül kell helyezni a Nemzeti Család- és Szociálpolitikai Intézetet statuáló rendelkezést és mindenhol a „miniszter által kijelölt szerv”, illetve a „Kormány által kijelölt szerv” megjelölést szükséges használni. A Gyvt. 102. §-a (1) bekezdésének hatályon kívül helyezését követően a § kizárólag a hivatásos gondnoki képzést, továbbképzést érintő rendelkezéseket fogja tartalmazni, ezért vált szükségessé a cím módosítása.

A 29. §-hoz

A Kormány szervezetalakítási szabadságának biztosítása indokolja a Gyvt. 105. §-a (2) bekezdésének módosítását.

A 30. §-hoz

A gyermekek és ifjúság védelméért felelős miniszter által vezetett minisztérium több gyermekvédelmi tárgyú nemzetközi egyezmény alapján lát el központi hatósági feladatokat. E feladatok ellátása érdekében szükséges, hogy a gyermek adatai a minisztériumhoz továbbíthatók legyenek.

A 31. §-hoz

A rendelkezés a működési engedéllyel rendelkező gyermekjóléti és gyermekvédelmi intézmények és szolgáltatók egységes nyilvántartási rendszere megvalósulásának alapjait teremti meg azáltal, hogy adatszolgáltatásra kötelezi a fenntartókat. A bejelentendő adatok körére, az adatközlés módjára és idejére vonatkozó rendelkezéseknek a megalkotására a törvény értelmében a Kormány kap felhatalmazást.

A 32. §-hoz

A módosítás célja, hogy a nem állami, illetve egyházi fenntartó által működtetett gyermekjóléti, gyermekvédelmi intézmények - a szociális intézményekhez hasonlóan - a működésükhöz biztosított normatív állami hozzájárulást - kivéve a kiegészítő támogatást - teljes összegében megkapják a fenntartójuktól.

A 33. §-hoz

A felhatalmazó rendelkezések módosítását, illetve kiegészítését a kormányzati szervezetalakítással összefüggő módosítások, a Nemzeti Család- és Szociálpolitikai Intézet átszervezéséből adódó változások, valamint az országos jelentési rendszer bevezetése indokolja.

A 34-35. §-hoz

Az állampolgári jogok országgyűlési biztosának általános helyettese kezdeményezésére a törvény kiegészíti a Cst. családi pótlékra vonatkozó jogosultsági szabályait. A Cst. jelenlegi szabályozása szerint a szülői házat gyámhivatali engedéllyel elhagyó, 16. életévüket betöltött kiskorúak esetében a családi pótlék jogszerűen sem a gyermek szülőjének, sem a gondozását vállaló személynek nem állapítható meg, így ezen gyermekek kikerültek az ellátotti körből. A módosítás eredményeként a jövőben a gyámhivatalnak a szülői ház elhagyását engedélyező határozatban rendelkeznie kell a családi pótlékra jogosult személyről.

A törvény rendelkezik továbbá arról, ha a szülői házat gyámhivatali engedéllyel elhagyó gyermeket jelölik meg a családi pótlék jogosultjaként, akkor 18. életévének betöltése után - ha továbbra is jogosult családi pótlékra - nagykorúként saját jogon kapja a családi pótlékot.

A 36. §-hoz

A családtámogatások esetében kiemelkedően fontos az ellátások értékének megőrzése. A Cst. 11. § (4) bekezdése ezért rendelkezik arról, hogy az Országgyűlés a családi pótlék összegének emeléséről évente legalább egy alkalommal dönt. A törvény szerint a családi pótlék-összegek valamennyi családtípus esetén 6,2%-kal emelkednek, amely az infláció prognosztizált mértékével egyezik meg, így biztosítva az ellátás értékének megőrzését. Az emelés összege családtípustól függően havi 700-900, Ft, tartósan beteg illetőleg súlyosan fogyatékos gyermek esetén pedig 1300-1400 Ft havonta. A családi pótlék emelésének fedezetét a 2007. évi költségvetési törvény tartalmazza.

A 37. §-hoz

Az Európai Unió szociális biztonsági rendszerek koordinációjával foglalkozó jogszabályai a családi ellátásokat egységként kezelik. Tekintettel arra, hogy Magyarországon a családi ellátások megállapítása különböző szervek hatáskörébe tartozik (Magyar Államkincstár igazgatóságai, megyei egészségbiztosítási pénztárak, kifizetőhelyek), szükséges annak meghatározása, hogy amennyiben Magyarország kiegészítés fizetésére kötelezett, azt mely szervnek, és milyen forrásból kell teljesítenie. A családi ellátások különbözetét a törvény szerint a Kincstár a családi pótlék előirányzat terhére teljesíti.

-----STARTING---POINT---VEGE---

A 38. §-hoz

A törvény 2007. január 1-jén lép hatályba. Korábbi hatályba lépés - a kihirdetés napja - vonatkozik az egészségi állapoton, illetve betegségen alapuló szociális rászorultság igazolásának szabályait meghatározó miniszteri rendelet felhatalmazó rendelkezésére, mivel a végrehajthatóság érdekében az alacsonyabb szintű szabályok esetében is biztosítani kell a január 1-jei hatályba lépést. A § emellett tartalmazza a törvényi változások miatt szükséges átmeneti rendelkezéseket.

A 39. §-hoz

A § a hatályon kívül helyező rendelkezéseket és a szövegrészes módosításokat tartalmazza. Tartalmi szempontból lényeges változás, hogy a gyermekétkeztetés normatív kedvezményei közül megszűnik a kollégiumi, externátusi ellátásban részesülő gyermek, tanuló után járó 30%-os kedvezmény. A Gyvt. vonatkozó rendelkezése [Gyvt. 148. § (5) bek. e) pont] hatályon kívül helyezésének indoka, hogy a kollégiumi, externátusi ellátás önmagában nem alapozza meg a rászorultságot. Az ilyen ellátásban részesülők a Gyvt.-ben meghatározott más jogcímeken (rendszeres gyermekvédelmi kedvezményben részesülő gyermek, három- vagy többgyermekes család, tartósan beteg, fogyatékos gyermek) természetesen továbbra is igénybe vehetik az étkeztetéshez kapcsolódó normatív kedvezményt. A törvény megfelelő átmeneti időt biztosítva, a 2007/2008-as tanévtől kezdődően szünteti meg a kollégiumi, externátusi ellátásban részesülő gyermek után járó normatív gyermekétkeztetési kedvezményt.

2008. január 1-jén hatályát veszti az Szt.-nek az átlagot jóval meghaladó minőségű elhelyezési körülményeket és szolgáltatásokat biztosító tartós bentlakásos intézményre vonatkozó szabálya. A hatályon kívül helyezés alapján 2008. január 1-jétől új emelt szintű intézményre, illetve férőhelybővítés esetén új emelt szintű férőhelyre nem lehet működési engedélyt kiadni. Ezt az időpontot követően az átlagot jóval meghaladó minőségű elhelyezési körülményeket és szolgáltatásokat biztosító tartós bentlakásos intézményekre, illetve az emelt szintű férőhelyekre a 2007. december 31-én hatályos szabályokat kell alkalmazni.

A 40-41. §-hoz

A 2005. évi LXXX. törvénnyel kihirdetett, a gyermekeknek a nemzetközi örökbefogadások terén való védelméről és az ilyen ügyekben történő együttműködésről szóló, Hágában, 1993. május 29. napján kelt Egyezmény egyes cikkei hivatalos magyar nyelvű szövegét fordítási hiba miatt szükséges újból megállapítani. Az Egyezmény hivatalos magyar nyelvű fordításában a szokásos tartózkodási hely kifejezés helyett tévesen állandó lakóhely szerepel, amely problémát okoz az Egyezmény végrehajtása során.

A törvény ezért újból megállapítja az Egyezmény 2. Cikke 1. bekezdésének, 14. Cikkének, 22. Cikke 4. bekezdésének, 28. Cikkének és 36. Cikke a) pontjának hivatalos magyar nyelvű fordítását.

A 41. §. Közösségi jogi klauzulát tartalmaz.