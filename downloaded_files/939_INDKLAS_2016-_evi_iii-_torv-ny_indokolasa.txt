2016. évi III. törvény indokolása

az egyrészről az Európai Unió és tagállamai, másrészről az Iraki Köztársaság közötti partnerségi és együttműködési megállapodás kihirdetéséről

Általános indokolás

Az Iraki Köztársasággal (a továbbiakban: Irak) kötendő megállapodás további előrelépést jelent az Európai Unió tágabban vett közel-keleti politikai és gazdasági szerepvállalása tekintetében. A Partnerségi és Együttműködési Megállapodás az Európai Unió tagállamai és Irak közötti politikai párbeszéd elősegítésére, a biztonságpolitikai kockázatok csökkentésre, a terrorizmus elleni harcban való közös fellépésre, a közel-keleti térség stabilitásának növelésére, a kereskedelmi, befektetési és gazdasági kapcsolatok kölcsönös fejlődésének, diverzifikálásának előmozdítására, valamint a gazdasági, szociális, pénzügyi és kulturális együttműködés elősegítésére irányul. A Megállapodás továbbá különös figyelmet fordít a politikai párbeszéd elősegítésére a kül- és biztonságpolitika területén, valamint tartalmazza az emberi jogokra, a Nemzetközi Büntetőbíróságra, a tömegpusztító fegyverekre, a kézi- és könnyűfegyverekre és a terrorizmus elleni küzdelemre vonatkozó uniós standard politikai záradékokat.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás 5 címből és 124 cikkből áll.

Az 1-2. Cikk rögzíti a Megállapodás célkitűzéseit és az együttműködés alapelveit: a politikai kapcsolatok továbbfejlesztése, a kereskedelmi, befektetési és gazdasági kapcsolatok előmozdítása, valamint a gazdasági, szociális, pénzügyi és kulturális együttműködés alapjának megteremtése.

A Megállapodás céljainak elérése, valamint a gazdasági és politikai átalakulás felgyorsítása érdekében Iraknak az Unió pénzügyi és technikai segítségnyújtásában kell részesülnie.

Az I. Cím a politikai párbeszéd és együttműködés alapelveit rögzíti a kül- és biztonságpolitika területén, különös tekintettel a tömegpusztító fegyverek és a terrorizmus elleni fellépésre, továbbá a Felek kifejezik a könnyű- és kézi fegyverek tiltott felhasználása elleni elköteleződésüket. Emellett Irak fontolóra veszi a Nemzetközi Büntetőbíróság Római Statútumához való csatlakozás lehetőségeit és megteszi az ehhez szükséges lépéseket.

A II. Cím a kereskedelemmel és a befektetésekkel kapcsolatos elveket rögzíti. A Megállapodás értelmében a Felek a GATT Egyezmény alapján a legnagyobb kedvezményes elbánást biztosítják egymás részére. A Felek nemzeti elbánásban részesítik a másik Fél termékeit. Az Irakból származó és az Unióba behozott termékekre az Unió legnagyobb kedvezményes vámtarifája vonatkozik. Az Irakból származó és az Unióba behozott termékekre nem vethetők ki a WTO-tagállamokból behozott termékekre kivetett vámoknál nagyobb vámok. Az Unióból származó termékek az Irakba történő behozataluk esetén mentesülnek a behozott árukra kivetett, jelenleg 8%-os újjáépítési illetéknél magasabb vámok alól. A II. Cím továbbá meghatározza a szolgáltatások kereskedelme és a letelepedés fokozatos liberalizálásához szükséges intézkedéseket.

A III. Cím rögzíti az együttműködés területeit. Ennek keretében rendelkezik a pénzügyi és technikai segítségnyújtás lehetőségeiről, a szociális és humán fejlesztés területén folytatott együttműködésről, az oktatás-, képzés-, és foglalkoztatáspolitikai kooperációról, az emberi jogok fejlesztésének lehetőségeiről, valamint az ipar és a kis- és közepes vállalkozások fejlesztéséről. Hasonlóan kiemelt együttműködési terület a mezőgazdaság, a vidékfejlesztés, az energiaügy, a közlekedés és a távközlés, valamint a környezetvédelem.

A IV. Cím a Szabadság, Biztonság és a Jog Érvényesülése címet viseli, és a jogi együttműködés, a személyes adatok védelme, a migrációs és menekültügyi kérdések, a szervezett bűnözés elleni fellépés, valamint a pénzmosás, a terrorizmus, és a kábítószerek elleni fellépés részleteit tartalmazza.

Az V. Cím tartalmazza az intézményi, általános és záró rendelkezéseket. Ennek értelmében létrejön az együttműködési tanács, illetve az együttműködési bizottság, amely a részes felek képviselőiből áll és az Egyezmény végrehajtásáért felel, valamint felügyeli azt. A parlamenti együttműködési bizottság az Iraki Parlament, valamint az Európai Parlament képviselőinek nyújt lehetőséget a közös véleménycserére. A Megállapodás azt a napot követő hónap első napján lép hatályba, amelyen a letéteményes kézhez veszi a Felek utolsó értesítéseit az ehhez szükséges eljárások befejezéséről. Az Egyezmény tíz éves időtartamra szól.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba. A Megállapodás azt követő hónap első napján lép hatályba, hogy az utolsó Fél értesíti a másikat az ehhez szükséges jogi eljárások befejezésről. Az értesítéseket az Európai Unió Tanácsa Főtitkárságának, illetőleg az Iraki Köztársaság Külügyminisztériumának kell megküldeni.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.