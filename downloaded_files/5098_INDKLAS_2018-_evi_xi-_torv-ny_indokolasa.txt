2018. évi XI. törvény indokolása

az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló partnerségi és együttműködési megállapodáshoz a Horvát Köztársaság Európai Unióhoz történő csatlakozásának figyelembevétele céljából készült Jegyzőkönyv kihirdetéséről

Általános indokolás

A törvény célja az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló partnerségi és együttműködési megállapodáshoz a Horvát Köztársaság Európai Unióhoz történő csatlakozásának figyelembevétele céljából készült jegyzőkönyv (a továbbiakban: Jegyzőkönyv) kihirdetése.

Az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló partnerségi és együttműködési megállapodást (a továbbiakban: Megállapodás) 1994. június 24-én írták alá. A Megállapodás 1997. december 1-jén lépett hatályba. A Megállapodás célja különösen a kereskedelem és a beruházások, ezen belül a szállítási szolgáltatások kereskedelmének előmozdítása, valamint keretet hoz létre átfogó gazdasági, pénzügyi és műszaki együttműködés megteremtésére.

A Horvát Köztársaság 2013. július 1-én vált az Európai Unió tagjává. A Horvát Köztársaság csatlakozási okmánya értelmében jegyzőkönyv útján csatlakozik az Európai Unió és tagállamai által aláírt vagy megkötött nemzetközi megállapodásokhoz. A Jegyzőkönyvet 2014. december 17-én írták alá Brüsszelben. Az egyrészről az Európai Közösségek és azok tagállamai, másrészről az Orosz Föderáció közötti partnerség létrehozásáról szóló partnerségi és együttműködési megállapodáshoz csatolt, a Horvát Köztársaság Európai Unióhoz történő csatlakozásának figyelembevétele céljából készült jegyzőkönyvnek az Európai Unió és tagállamai nevében történő megkötéséről szóló (EU) 2015/2194 tanácsi határozat alapján a Jegyzőkönyvet az Európai Unió és a tagállamok jóváhagyták.

Az Orosz Föderáció 2016. március 29-én-án értesítette az Európai Uniót a Jegyzőkönyv jóváhagyásáról, amely 2016. április 1-én hatályba lépett.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza. A Jegyzőkönyv 5 cikkből áll.

A Jegyzőkönyv 1. cikke értelmében a Horvát Köztársaság részes félként csatlakozik a Megállapodáshoz, továbbá az Európai Unió többi tagállamával megegyező módon elfogadja és tudomásul veszi a Megállapodás és az ahhoz csatolt nyilatkozatok szövegét.

A 3. §-hoz

A törvény a kihirdetését követő napon lép hatályba. Tekintve, hogy mind az Orosz Föderáció, mind az Európai Unió - maga és tagállamai nevében - értesítette a másik szerződő felet a jóváhagyási eljárás lezárásáról, a Jegyzőkönyv 2016. április 1-jén nemzetközi jogilag hatályba lépett.

A 4. §-hoz

A törvény végrehajtásához szükséges intézkedésekről a külpolitikáért felelős miniszter gondoskodik.