2009. évi CXXXIV. törvény indokolása

a foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról

-----STARTING---POINT---ALTALANOS--- 

Az Európai Unió jogszabályai alapján a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 2. §-ának (2) bekezdése úgy rendelkezik, hogy a szabad mozgás és tartózkodás jogával rendelkező személyeket a magyar állampolgárral azonos jogok és kötelezettségek illetik meg azt Flt. által tartalmazott jogok és kötelezettségek tekintetében. A Magyar Köztársaságnak az Európai Unióhoz történő csatlakozásáról szóló Csatlakozási Szerződés az EU15 és a nem EU-tag, de az Európai Gazdasági Térséghez tartozó országok (továbbiakban: régi tagállamok) számára a munkaerő szabad áramlása tekintetében legfeljebb hétéves átmeneti időszakot (2+3+2 éves megosztásban) biztosított. Romániának és Bulgáriának a Csatlakozási Szerződése Magyarország számára szintén lehetővé tette, hogy az előző bekezdésben foglalthoz hasonlóan hétéves (2+3+2) átmeneti időszakban átmenetileg korlátozza a román és bolgár munkavállalók beáramlását a munkaerőpiacára. Ez alapján Magyarország a vele szemben korlátozásokat alkalmazó régi tagállamok állampolgáraival szemben viszonosság alapján 2008. december 31-éig szintén korlátozásokat alkalmazott. Ez a korlátozás azonban csak a szakképzettséget nem igénylő munkakörökre vonatkozott, oly módon, hogy az engedélyt ezekben a munkakörökben is munkaerő-piaci helyzet vizsgálata nélkül kellett kiadni. A román és bolgár állampolgárok magyarországi munkavállalásának lehetősége 2008. december 31-éig szintén engedélyköteles volt a szakképzettséget nem igénylő munkakörökben, de bizonyos szakmákban az engedélyt a munkaerő-piaci helyzet vizsgálata nélkül kellett kiadni. Az előzőekben foglaltakkal kapcsolatos rendelkezéseket a Magyar Köztársaság által a szabad mozgás és tartózkodás jogával rendelkező személyek tekintetében alkalmazott, a munkaerő szabad áramlásával összefüggő átmeneti szabályokról szóló 355/2007. (XII. 23.) Korm. rendelet (a továbbiakban: Korm. Rendelet) tartalmazta.

Az Európai Bizottság 2008. november 18-án közzétette a munkavállalók szabad mozgásának hatásáról az EU-bővítéssel összefüggésében című közleményét. A közlemény alapján a jelenlegi gazdasági fejleményeket, valamint ezek munkaerőpiacra kifejtett lehetséges hatásait mérlegelve szerinte a tapasztalat azt mutatja, hogy a határokon átnyúló munkavállalói mobilitás önszabályozóvá válik, és csökkenő tendenciát mutat a gazdasági visszaesés idején. Továbbá, az EU-n belüli mobilitási áramlások már csúcsosodtak, és az EU-n belülről érkező munkaerő-ellátás további csökkenése várható. A Bizottság a közleményében emlékeztet arra, hogy a csatlakozási szerződések tartalmaznak egy védzáradékot, amely lehetővé teszi a munkavállalók szabad mozgására az EK-jogot alkalmazó tagállamok számára, hogy később újra visszatérhessenek a korlátozások alkalmazásához, ha munkaerőpiacaikon zavart tapasztalnak vagy látnak előre.

2009. január 1-jétől a Korm. Rendeletet a Magyar Köztársaság által a szabad mozgás és tartózkodás jogával rendelkező személyek tekintetében alkalmazott, a munkaerő szabad áramlásával összefüggő átmeneti szabályokról szóló 355/2007. (XII. 23.) Korm. rendelet módosításáról szóló 322/2008. (XII. 29.) Korm. rendelet módosította oly módon, hogy Magyarország egyoldalúan megnyitotta munkaerőpiacát valamennyi EU-tagállam állampolgárai előtt. A védintézkedéssel kapcsolatos eljárására vonatkozó rendelkezéseket a jogszabály-módosítás hatályában fenntartotta.

A munkaerőpiac megnyitása következtében azonban szükségessé vált az Flt.-nek a külföldiek magyarországi foglalkoztatását szabályozó 7. §-a rendelkezéseinek módosítása is.

A módosítás kiegészíti az Flt.-nek a munkaügyi tanácsok feladatait meghatározó rendelkezését a miniszternek a fővárosban, valamint az egyes megyékben foglalkoztatható harmadik országbeli állampolgárok legmagasabb számának meghatározására vonatkozó döntésével kapcsolatos véleményezési jogkörrel. Erre az Flt. 7. §-a (5) bekezdésével való összhang érdekében van szükség.

A módosítással lehetővé válik, hogy a Munkaerőpiaci Alap (MPA) foglalkoztatási alaprészéből kerüljenek finanszírozásra olyan tájékoztató rendezvények költségei, amelyeket a munkaügyi központ szervez alap- és középfokú oktatási intézményekben a tanulók pályaválasztásának megkönnyítése érdekében.

A módosítással egyértelművé válik, hogy a rehabilitációs hozzájárulás szempontjából a statisztikai állományi létszám számítása milyen módszerrel történik.

Az adatvédelmi jogszabályokkal való összhang megteremtése érdekében a módosítás hatálybalépését követően az álláskeresőként való nyilvántartásba vétel, valamint a nyilvántartásból való törlés valamennyi feltétele törvényi szinten kerül szabályozásra.

Figyelemmel arra, hogy a büntetlen előélet követelményének szabályozása törvényi szintet igényel, ezért a módosítás kiegészíti az Flt.-t a rehabilitációs szakértőre vonatkozó legalapvetőbb szabályokkal.

-----STARTING---POINT---RESZLETES---

Az 1. §-hoz

Az a szabály, hogy külföldi személy Magyarországon engedély alapján foglalkoztatható, a jövőben már főszabályként csak a harmadik országbeli állampolgárokra lesz érvényes, figyelemmel arra, hogy a 322/2008. (XII. 29.) Korm. rendelet 2009. január 1-jétől a Magyar Köztársaság által a szabad mozgás és tartózkodás jogával rendelkező személyek tekintetében alkalmazott, a munkaerő szabad áramlásával összefüggő átmeneti szabályokról szóló 355/2007. (XII. 23.) Korm. rendeletet módosította oly módon, hogy Magyarország egyoldalúan megnyitotta munkaerőpiacát valamennyi EU-tagállam állampolgárai előtt. Ebből következően a szabad mozgás és tartózkodás jogával rendelékező személyek engedélymentessége nem e szabály alóli kivételként, hanem ebben a körben főszabályként érvényesül. Ez azt jelenti, hogy a jelen módosítással az Flt. egyértelmű külön szabályokat tartalmazna a harmadik országbeli állampolgárok, valamint a szabad mozgás és tartózkodás jogával rendelkező személyek magyarországi munkavállalására. Ez így összhangban áll az idegenrendészeti szabályokkal is.

A 2. §-hoz

A közfoglalkoztatási terv elkészítésénél a jövőben ki kell kérni a települési kisebbségi önkormányzat véleményét is. Ezért ennek megfelelően módosítja a törvény az Flt.-nek az önkormányzatok feladatát meghatározó 8. §-a (4) bekezdését.

A 3. §-hoz

A módosítás kiegészíti az Flt.-nek a munkaügyi tanácsok feladatait meghatározó rendelkezését a miniszternek a fővárosban, valamint az egyes megyékben foglalkoztatható harmadik országbeli állampolgárok legmagasabb számának meghatározására vonatkozó döntésével kapcsolatos véleményezési jogkörrel. Erre az Flt. 7. §-a (5) bekezdésével való összhang érdekében van szükség.

A 4. §-hoz

A többéves együttműködés tapasztalatai a foglalkoztatási célú civil szervezetekkel - amelyek a szolgáltatások területén jelentettek segítséget - megerősítették annak az elképzelésnek a helyességét, hogy az állami foglalkoztatási szerv hiányzó kapacitásainak pótlására felkészült, szakmailag jól működő szolgáltatói háttér alakuljon ki.

Annak érdekében, hogy a szolgáltatások minden érintett részére azonos tartalommal, megfelelő körülmények között és a szükséges kapacitással álljanak rendelkezésre, biztosítani kell a civil szervezetek és az általuk nyújtott szolgáltatások minősítését, és a követelményeknek „megfelelés” akkreditáció útján történő tanúsítását. Ezért a módosítás a törvényt kiegészíti egy olyan rendelkezéssel, amely felhatalmazza a Kormányt az erre vonatkozó szabályok megalkotására.

Az 5-6. §-hoz

Az „Út a munkához” program céljai között a közfoglalkoztatás biztosítása mellett az is fontos hangsúlyt kapott, hogy minél több támogatásban részesülő visszakerüljön a munkaerőpiacra, a versenyszférában helyezkedjen el.

Tekintettel arra, hogy az eszközök az elsődleges munkaerőpiacon történő foglalkoztatást csak kis mértékben segítették eddig elő, szükséges olyan új megoldások bevezetése, amelyek hatékonyabban valósítják meg a kitűzött célt. Ilyen megoldás a jelenleg a programra fordított források (korlátozott) átjárhatóságának a lehetővé tétele.

A vállalkozások - meghatározott kivételektől eltekintve - nem lehetnek közfoglalkoztatók, ezért más, a piaci vállalkozások számára elérhető támogatásokkal kell ösztönözni a rendelkezési támogatásra jogosultak piaci szektorban történő foglalkoztatását. A célcsoportra vonatkozóan a bővítés lehetőségét bérköltség-támogatás nyújtása segíti. A bővítés támogatásához szükséges forrás biztosítása érdekében a közcélú foglalkoztatásra igénybe vehető központi támogatás bértámogatás nyújtására történő konverziójának megteremtése indokolt.

Az egy fő 8 órás foglalkoztatásához nyújtható támogatás összege a jelenlegi rendelkezésre állási támogatás összegének megfelelően 28 500 Ft lehet havonta. A támogatási célra átcsoportosítandó 500 millió Ft keretből közel 1500 RÁT-ban részesülő legfeljebb 12 hónapos foglalkoztatása támogatható. A RÁT-ban részesülők támogatott foglalkoztatása esetében nem kerülne kikötésre továbbfoglalkoztatási kötelezettség.

A foglalkoztatók részére a támogatást a regionális munkaügyi központok biztosítják - a program keretében - bértámogatás formájában. A foglalkoztatás támogatására vonatkozó kérelmeket a munkaügyi központok fogadják, a döntést követően hatósági szerződést kötnek a munkáltatóval. A támogatást havonta, utólag folyósítják a munkáltató részére a benyújtott igénylés alapján.

A célcsoporthoz tartozók támogatással történő foglalkoztatásához a vállalkozások, az önkormányzatok és a munkaügyi központok folyamatos és szervezett együttműködése szükséges. A megoldás előnye, hogy a helyi együttműködés keretében - a közfoglalkoztatás helyett piaci vállalkozásoknál - bővülhet a RÁT-ra jogosultak foglalkoztatása a passzív ellátás helyett.

A 7. §-hoz

A közteherviselés rendszerének átalakítását célzó törvénymódosításokról szóló 2009. évi LXXVII. törvény - 2010. január 1-jétől - módosította az Flt.-nek az álláskeresési járadék mértékére vonatkozó 26. §-át. A törvénymódosítás nem határozza meg az álláskeresési járadék kiszámításának szabályait, ha az álláskeresőnek az álláskeresővé válást megelőző négy naptári negyedévben nincs járulék alapja, vagy ha az álláskereső ez alatt az időszak alatt több vállalkozói tevékenységet is folytatott, vagy vállalkozói tevékenységet is folytatott és a munkaviszonyban is állt.

A 8. §-hoz

Az Flt. szerint ha az álláskeresési járadékban részesülő személy a járadék folyósítási idejének kimerítését megelőzően határozatlan időtartamú, legalább napi 4 óra munkaidejű munkaviszonyt létesít, kérelmére a folyósítási időből még fennmaradó időtartamra járó juttatás összegének a törvényben meghatározott mértékét egy összegben ki kell fizetni. A törvény 5. §-a e rendelkezéssel való visszaélés lehetőségét csökkenti oly módon, hogy kizárja e rendelkezés alkalmazását, ha a korábbi munkaviszony megszüntetésére feltehetően az álláskeresési járadék egy összegben történő felvétele érdekében kerül sor.

A 9. §-hoz

Az Flt. 30. §-ának (3) bekezdése a „járulékalap” kifejezés helyett átlagkereset kifejezést használ. A módosítás ezért pontosítja a törvény szövegét.

A 10-11. §-hoz és 14. §-hoz

Az alap- és középfokú oktatási intézményekben pályaválasztás, illetve továbbtanulás előtt álló tanulók munkaerő-piaci ismereteinek bővítése, továbbtanulásának, pályaválasztásának megkönnyítése érdekében a munkaügyi központok gyakran tartanak olyan rendezvényeket, tájékoztatókat, amelyek segítséget nyújtanak a tanulóknak annak eldöntéséhez, hogy kiválasszák a munkaerő-piaci szempontból is legcélszerűbb továbbtanulási lehetőségeket. A módosítás lehetővé teszi ezeknek a rendezvényeknek a MPA foglalkoztatási alaprészéből történő finanszírozását.

A módosítás megteremti a lehetőségét olyan munkaadók - külön jogszabályban meghatározott - támogatásának, akik olyan álláskeresők foglalkoztatását vállalják, akik a válság miatt veszítették el a munkahelyüket. Ezáltal a kifizetésre nem kerülő álláskeresési támogatás összegének egy része a foglalkoztatás elősegítését szolgálná.

A módosítás megszünteti azt a lehetőséget, hogy a foglalkoztatási alaprész pénzeszközei felhasználhatók legyenek az Európai Szociális Alapból a MPA társfinanszírozásával megvalósuló intézkedéseket lebonyolító közreműködő szervezet működéséhez való hozzájárulásra. Ennek az az indoka, hogy a közreműködő szervezet a központi költségvetésből részesül támogatásban.

A törvény megteremti a lehetőséget arra, hogy a helyi önkormányzatok normatív, kötött felhasználású támogatásaira biztosított forrásból a MPA-ba átcsoportosított pénzeszköz terhére támogatás legyen nyújtható a rendelkezésre állási támogatásra jogosult személyek foglalkoztatásának elősegítésére.

Az 1927/2006/EK rendelet (a továbbiakban: EK Rendelet) az Európai Globalizációs Alkalmazkodási Alapból (EGA) nyújtott támogatás a világkereskedelemben bekövetkező szerkezeti változások miatt elbocsátott munkavállalók számára biztosít szolidaritást és segítséget.

Az EK Rendeletben meghatározott feltételek alapján a kérelmező tagállam előfinanszírozza a támogatással megvalósuló programok teljes költségét, majd a Bizottság a támogatás folyósításáról szóló határozat elfogadását követően egy összegben folyósítja a közösségi támogatást.

A módosítás célja az Alap hazai elő- és társfinanszírozására szolgáló pénzeszközök megteremtése, az Alap bevonásával megvalósuló programok pénzügyi finanszírozásának rendezése.

Az Flt. módosításával az Alap hazai elő- és társfinanszírozására szolgáló pénzeszközöket az MPA költségvetésében külön előirányzat tartalmazza. Továbbá az MPA bevétele között megjelenik az Alaptól az EK rendelet alapján társfinanszírozás címen befolyó bevétel.

A törvény rendelkezik egyértelműen arról, hogy az állami foglalkoztatási szervek közreműködésével, az Alap bevonásával megvalósuló programok tekintetében az MPA a támogatásokat elő- és társfinanszírozza, illetve az előfinanszírozott összeget terheli az Alap által meg nem térített kiadás.

A 12. §-hoz

A közhasznú munkavégzés és a közmunka keretében foglalkoztatott munkavállalókon túl szükséges a közcélú munkavégzés keretében foglalkoztatott munkavállalókra is kiterjeszteni a dolgozók átlagos statisztikai létszámának számítási alapjánál a mentesítés feltételét.

A módosítás pontosítja a rehabilitációs hozzájárulás szempontjából a statisztikai állományi létszám számítására vonatkozó szabályokat. Figyelemmel arra, hogy a rehabilitációs hozzájárulás mértékének meghatározása során elsősorban költségvetési szempontok érvényesülnek, ezért a módosítás szerint a rehabilitációs hozzájárulás mértékét 2011. január 1-jétől kezdően az adott naptári évre vonatkozó költségvetési törvény fogja meghatározni.

A 13. §-hoz

Az Flt. 43. §-ának (4) bekezdése felhatalmazza a Kormányt, hogy rendeletben határozza meg a MPA foglalkoztatási alaprészéből finanszírozható, törvényben nem szabályozott támogatásokat. Figyelemmel arra, hogy a válsággal érintett munkavállalók foglalkoztatásának elősegítésére lehetőség nyílik a MPA szolidaritási alaprészéből is, ezért indokolt a kormányrendeleti felhatalmazást kiterjeszteni valamennyi, a MPA-ból finanszírozott támogatásra.

A 15. §-hoz

2009. július 1-jétől lehetőség van arra, hogy e § hatálybalépése folytán a rendszeres szociális segély átalakításával összefüggő programok (az Út a munkához program) megvalósítása a TÁMOP keretében, az uniós források terhére legyenek finanszírozhatóak. Annak érdekében, hogy a program uniós források terhére történő finanszírozása az MPA előlegfinanszírozása terhére is teljesíthető legyen, szükséges, hogy a fenti lehetőség ne kötelezettség legyen, de biztosítsa azt a lehetőséget is, hogy a program mielőbbi indítása érdekében az MPA megelőlegezhesse a forrásokat.

A 16. §-hoz

A legtöbb fejlett országban kétféle statisztikai kimutatás készül a munkanélküliek, illetve a nyilvántartott álláskeresők számáról. Az egyik egységes nemzetközi módszertani alapokon nyugvó rendszeres lakossági adatfelvétel, míg a másik a helyi társadalmi-gazdasági viszonyokhoz igazodó adminisztratív eljárás, amelynek során a nyilvántartás szabályait az egyes országok különböző módon határozzák meg. Szükséges, hogy az adminisztratív nyilvántartás egységes rendszerét jogszabály határozza meg, ami kiterjed arra, hogy a statisztikai kimutatásokban az Állami Foglalkoztatási Szolgálat ügyfelei közül kit kell álláskeresőnek tekinteni. További lényeges szempont annak egységes jogi szabályozása is, hogy milyen esetekben minősül valaki tartós álláskeresőnek, ami alapvetően fontos jogosultsági feltételeket biztosít az álláskeresőknek támogatások igénybevételéhez és különböző aktív programokban való részvételhez.

A 17. §-hoz

Az Európai Parlament és a Tanács 2006/123/EK irányelve a belső piaci szolgáltatásokról átültetése során az egyes szakértői tevékenységek bejelentése vagy engedélyezése csak abban az esetben tartható fenn, ha az adott szakértő kötelező igénybevételét jogszabály írja elő, vagy az adott szakértő igénybevételéhez jogszabály külön jogkövetkezményt állapít meg. A foglalkozási rehabilitációs szakértő igénybevételét a megváltozott munkaképességű munkavállalókat foglalkoztató munkáltatók akkreditációjának, továbbá az akkreditált munkáltatók ellenőrzésének szabályairól szóló 176/2005. (IX. 2.) Korm. rendelet 9. §-ának (4) bekezdése írja elő, így a szakértői tevékenység és annak bejelentési, nyilvántartásba vételi rendszerének fenntartása indokolt. A közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvény 3. és 7. §-a alapján kizárólag törvényben vagy eredeti jogalkotói hatáskörben kiadott kormányrendeletben lehet rendelkezni arról, hogy az adott tevékenység csak engedély birtokában/bejelentést követően kezdhető meg. A jövőben törvény szabályozza a foglalkozási rehabilitációs szakértői tevékenység folytatásának feltételeit, amely esetében az engedélyezési kötelezettséget szintén bejelentés váltja fel. Az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény hatálybalépésével felül kell vizsgálni azokat a szabályokat is, amelyek nem foglalkozáshoz, hanem valamely bejelentéshez vagy hatósági engedélyhez kötött tevékenység gyakorlásához követelik meg a büntetlenség feltételét, illetve annak igazolását. Ennek szabályozását szintén törvényi szinten kell megteremteni. Törvénynek kell tartalmaznia a büntetlen előélet ellenőrzésének, valamint az ellenőrzés céljából történő adatigénylés szabályait, az eljáró hatóság adatkezelésére vonatkozó rendelkezéseket is, különös tekintettel arra az esetre, ha az eljárás hivatalból indul, vagy a kérelemre induló eljárást a hatóság hivatalból folytatja le, illetve hatósági ellenőrzésre kerül sor. Mivel a foglalkozási rehabilitációs szakértői tevékenység ellátásának egyik feltétele, hogy a szakértő büntetlen előélettel rendelkezzen, illetőleg ne álljon foglakozási rehabilitációs szakértői tevékenység folytatását kizáró foglalkozástól eltiltás alatt, ezért is indokolt a törvényi szinten történő szabályozás. A miniszter rendeletben határozza meg a foglalkozási rehabilitációs szakértői tevékenység folytatásának részletes feltételeit, a szakértői tevékenység bejelentésének és a szakértők nyilvántartásának személyes adatot nem tartalmazó adattartalmát, valamint a bejelentésre és a nyilvántartás vezetésére vonatkozó részletes eljárási szabályokat, továbbá a szakértői tevékenységre jogszabályban vagy hatósági határozatban előírt kötelezettségek be nem tartása esetén alkalmazandó jogkövetkezményeket.

A 18. §-hoz

A hatályos szabályozás szerint az álláskeresőként való nyilvántartásba vétel feltételeit, valamint a nyilvántartásból való törlés eseteit két jogszabály: a foglalkoztatás elősegítéséről és a munkanélküliek ellátásáról szóló 1991. évi IV. törvény, valamint az álláskeresőként való nyilvántartásba vételről, a nyilvántartásból való törlésről, valamint az álláskeresési megállapodásról szóló 18/2005. (X. 18.) FMM rendelet tartalmazza. Az adatvédelmi szabályokra figyelemmel szükséges, hogy ezek a kérdések egységesen törvényi szinten kerüljenek szabályozásra, ennek megfelelően módosulnak a törvény rendelkezései.

A 19-21. §-hoz

Az Flt. 56/A. §-ának (2) bekezdése az Flt.-ben, valamint más jogszabályokban meghatározott nyilvántartási, adatszolgáltatási, bejelentési és egyéb kötelezettségüket megszegő munkaadó, valamint felszámoló részére kiszabható rendbírság mértékét 1000-100 000 Ft közötti mértékben határozza meg. A rendbírságnak ez a mértéke - a gyakorlati tapasztalatok alapján - nem ösztönzi a munkaadókat a törvényben előírt kötelezettségük megfelelő teljesítésére. Ezért a törvény a rendbírság mértékét 5000 Ft-tól 500 000 Ft-ig terjedő összegben határozza meg.

Az Flt. 58. §-a (5) bekezdése d) pontjának módosítását, valamint az Flt. 59. §-ának (4) bekezdéssel történő kiegészítését az Európai Közösség és tagállamai és az Algériai Demokratikus és Népi Köztársaság közötti társulás létrehozásáról szóló euro-mediterrán megállapodással, valamint a magyar csatlakozásról szóló Jegyzőkönyvvel való összhang megteremtése indokolja.

Az Flt. 58. §-ának (5) bekezdés e) pontjában meghatározott kereső tevékenység fogalmának módosítása azért vált szükségessé, mert a jelenlegi szabályozás alapján az ún. „hagyományos nevelőszülők”, akik két vagy annál több gyermeket gondoznak akkor is kereső tevékenységet folytatóknak minősülnek, ha a nevelőszülői jogviszonyuk mellett fennálló munkaviszonyuk megszűnik. Ilyen módon nem válnak jogosulttá az álláskeresőket megillető támogatásokra és szolgáltatásokra. A gyermekek védelméről és a gyámügyi igazgatásról szóló 1997. évi XXXI. törvény az ún. „hagyományos nevelőszülői jogviszony” e tevékenységéért járó jelképes összegű díjazásért (2009-ben legalább 15 000 forint gyermekenként havonta) cserébe legfeljebb négy gyermek ellátását biztosíthatja a saját háztartásában speciális nevelőszülői jogviszony keretében. A két gyermek esetén járó legalább 30 000 forintos nevelőszülői díj pedig már meghaladja az Flt. 58. §-a e) pontjának 1. alpontjában meghatározott tiszteletdíj mértékét, így a nevelőszülői jogviszony keretében folytatott tevékenység kereső tevékenységnek minősül. A „hagyományos nevelőszülői” jogviszony szemben az ún. „hivatásos nevelőszülői” jogviszonnyal nem minősül speciális foglalkoztatási jogviszonynak sem az Flt., sem a társadalombiztosítási szabályok alapján. Ezért méltánytalan a jelenlegi szabályozás a tekintetben, hogy az a hagyományos nevelőszülő, aki e jogviszonya mellett fennálló munkaviszonya megszűnésekor, a munkaviszonya alatt befizetett munkavállalói és munkaadói járulékok ellenére azért nem minősülhet álláskeresőnek, mert két vagy annál több gyermek ellátásáról gondoskodik, és ezért az említett összegű jelképes díjazásban részesül.

A törvény az Flt. 58. §-a (5) bekezdésének g) pontjában pontosítja azt a felhatalmazó szabályt, amely a foglalkoztatáspolitikáért felelős minisztert akkreditációs eljárásért fizetendő igazgatási szolgáltatási díj szabályozására hatalmazza fel. A törvény pontosan meghatározza azokat az eljárásokat, amelyek esetében igazgatási szolgáltatási díj megállapítására kerülhet sor.

-----STARTING---POINT---VEGE---

A 22. §-hoz

A törvény 22. §-a hatályba léptető rendelkezést tartalmaz, amely az 1991. évi IV. törvény több bekezdésének egy meghatározott kifejezését módosítja a bekezdés érdemi módosítása nélkül.

A törvény módosítja a munkavédelemről szóló 1993. évi XCIII. törvény 88. §-át annak érdekében, hogy a foglalkoztatáspolitikáért felelős miniszter felhatalmazást kapjon arra, hogy rendeletben határozza meg az adópolitikáért felelős miniszterrel egyetértésben, a munkabiztonsági szakértői tevékenység folytatására irányuló engedélyezési eljárásra vonatkozó igazgatási szolgáltatási díjfizetési kötelezettségnek, az igazgatási szolgáltatási díj mértékének, valamint megfizetésének a részletes szabályait.

A 23. §-hoz

A zárószavazás előtti módosító javaslat az Országgyűlés által - a vízgazdálkodásról szóló 1995. évi LVII. törvény módosításáról szóló 2009. évi XCIX. törvényben, a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvényben, valamint az egyéni vállalkozóról és az egyéni cégről szóló 2009. évi CXV. törvénnyel és a megtakarítások ösztönzésével összefüggő törvénymódosításokról szóló 2009. évi CXVI. törvényben - a zárószavazás előtti módosító javaslat szerinti tartalommal elfogadott, de kodifikációs hiba miatt hatályosulni nem tudó jogszabályi rendelkezéseket tartalmaz.