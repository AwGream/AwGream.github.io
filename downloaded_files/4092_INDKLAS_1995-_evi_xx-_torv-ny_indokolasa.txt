1995. évi XX. törvény indokolása

a számvitelről szóló 1991. évi XVIII. törvény módosításáról és kiegészítéséről

-----STARTING---POINT---ALTALANOS--- 

A számvitelről szóló 1991. évi XVIII. törvényt az 1993. évi CVIII. törvény 1994. január 1-jei hatállyal módosította. Az 1993. évi éves beszámoló készítése során szerzett tapasztalatok, elsősorban a forint leértékelése miatt jelentkező tőkehiány rendezése az infláció részbeni kezelésével, továbbá a már bejegyzett társaságoknál a módosított társasági adótörvény alapján az adókedvezményre való jogosultság engedélyezéséhez szükséges számvitel feltételek biztosítása indokolják a számviteli törvény újabb módosítását azzal, hogy rendelkezései az 1994. évi éves beszámoló készítése során is alkalmazhatók. A számviteli törvény módosításához kapcsolódik a társasági adótörvény és az adózás rendjéről szóló törvény néhány előírásának a módosítása is.

I.

Az elmúlt 5-6 évben jelentős számú ipari és szolgáltató beruházás valósult meg, részben a meglévő vállalkozásoknál, alapvetően azonban az újonnan alakult vállalkozásoknál (vegyes vállalatoknál). Különösen ez utóbbi körben megvalósult beruházásokra jellemző az, hogy ezen beruházásokat jelentős mértékű devizahitellel finanszírozták.

Az elmúlt 5-6 évben a forint leértékelése miatt a devizaárfolyamok emelkedtek, a dollárnál, a márkánál éves átlagban 15 %-kal, a jennél 27 %-kal.

A számviteli törvény szerint a külföldi pénzértékre szóló tartozást (jelen esetben a devizahitelt) - ha a törlesztés a mérlegkészítés időpontjáig nem történt meg és a deviza eladási árfolyama emelkedett - a törvény 40. §-ának (4) bekezdése értelmében 1993. december 31-ig a Magyar Nemzeti Bank által közzétett, 1994. január 1-jétől a devizaműveletek végzésére felhatalmazott - az adott ügyletet lebonyolító - pénzintézet által meghirdetett, az év utolsó napjára vonatkozó deviza eladási árfolyamon átszámított forintértéken kell a mérlegbe felvenni, és az adott évben a kötelezettség felértékeléséből eredő veszteséget a törvény 2. számú mellékletének 14. pontja szerint az egyéb ráfordítások terhére el kell számolni.

A számviteli törvény alapelveiből (elsősorban a megbízható és valós összkép a vagyoni, pénzügyi, jövedelmi helyzetről, a vállalkozás folytatásának elve, a teljesség elve, az óvatosság elve) következett a törvényi szabályozás. Ez az előírás összhangban van a nemzetközi számviteli előírásokkal is.

A beruházásokhoz igénybe vett devizahitelek miatt elszámolásra kerülő árfolyamveszteség olyan nagy, amelyet a vállalkozások jelentős része nehezen tud kigazdálkodni, így a mérleg szerinti eredmény is veszteség. A veszteségek halmozódása következtében pedig előfordulhat már 1994-ben, hogy az adott vállalkozás saját tőkéje negatív előjelű lesz, mivel a veszteség meghaladja a jegyzett tőke összegét.

Így reális veszélye van annak, hogy a saját tőke nélküli vállalkozás részére a pénzintézet nem ad hitelt, az adott vállalkozás elveszti belföldi és külföldi partnereit, nem lehet számítani tőkebevonásra. A saját tőke elvesztése azzal is jár, hogy a vállalkozás nem felel meg a gazdasági társaságokról szóló törvény követelményeinek, ezért vagy meg kell szüntetni, vagy a tulajdonosoknak kell a hiányzó tőkét végleges pénzátadással, vagy a jegyzett tőke emelésével (esetleg az emelést követő leszállításával) pótolniuk.

A számviteli alapelvekből egyértelműen következik, a valós vagyoni, pénzügyi, jövedelmi helyzet bemutatása érdekében a már nyilvánvalóvá vált veszteséget ki kell mutatni. Ugyanazon devizamennyiség visszafizetéséhez a forint leértékelése miatt egyre több forintra van szükség. Ez igaz akkor is, ha a visszafizetés csak később történik meg. A törvényi szabályozásnak éppen itt mutatkozik meg az előre jelző szerepe, az árfolyamveszteség elszámolásával megteremti a visszafizetés pénzügyi feltételeit akkor, ha az elszámolt árfolyamveszteség néhány éven belül kigazdálkodható.

A saját tőkében az árfolyamveszteség miatt mutatkozó - feltételezhetően átmeneti - hiány az infláció részbeni kezelésével korrigálható úgy, hogy a mérleg a valós veszteséget mutatja, a mérlegben a tartósan használt eszközök - évenkénti értékeléssel - piaci értékükön szerepelnek, és a felértékelésből, a reális, a piaci értékre hozásból adódó értékelési tartalék kompenzálja a veszteség miatti vagyonvesztést. Ugyanakkor a szabályozás - a számviteli alapelveknek megfelelően - nem tesz különbséget vállalkozás és vállalkozás között, független attól, hogy volt-e hitel (deviza- vagy forinthitel) vagy sem.

A vállalkozás mérlegében megjelenő információk, az értékhelyesbítés eszközcsoportonként, az értékelési tartalék, alkalmas arra, hogy a vállalkozásban rejlő tartalékok számszerűsített formában is megjelenjenek. Természetesen ez az eredményt jelentő tartalék csak az adott eszköz értékesítésekor realizálódik.

Az infláció részbeni kezelésére, a tartósan használt eszközök évenkénti értékelésére vonatkozó előírásokat tartalmazza a törvényt módosító javaslat azzal, hogy

- alkalmazása nem kötelező, de ha alkalmazzák az értékelést könyvvizsgálóval kell hitelesíteni,

- az értékelés a befektetett eszközök jelentős részére kiterjedhet,

- az értékelésből adódó értékhelyesbítést (amely csak értéknövelő lehet) az eszközök között elkülönítetten kell kimutatni, eszközönként kell nyilvántartani,

- az értékelésből adódó értékhelyesbítés után a költségek terhére értékcsökkenési leírás nem számolható el.

Az infláció részbeni kezelésére tett javaslat az Európai Gazdasági Közösség 78/660. (4. számú) irányelve szerint megengedett módszert tartalmaz.

II.

A pénzügyminiszter a külföldiek magyarországi befektetéséről szóló 1988. évi XXIV. törvény 43. §-ában kapott felhatalmazás alapján a vámszabadterületi társaságokat megillető kedvezményeket engedélyezheti azoknak a társaságoknak, amelyek a társasági adóról szóló, módosított 1991. évi LXXXVI. törvény 3. §-ának 20. pontjában foglalt feltételeknek megfelelnek. Ezeket a kedvezményeket a már működő, belföldön bejegyzett társaságok részére is lehet engedélyezni.

Ezen belföldön bejegyzett társaságok a számviteli törvény előírásai alapján nyilvántartásaikat forintban vezetik, éves beszámolójukat forintban készítik el, míg a vámszabadterületi társaságokra, a kedvezmények igénybevételére vonatkozó előírások szerint nyilvántartásaikat devizában kell vezetni, éves beszámolójukat devizában kell elkészíteni. Jelenleg azonban nem szabályozott sem a módszere, sem a követelményrendszere annak, miként kell a forintban vezetett nyilvántartásról (beszámolóról) a devizában vezetettre áttérni és fordítva.

A törvényt módosító javaslat szerint, a pénzügyminiszteri engedélyben meghatározott áttérési időponttal a törvény előírásainak megfelelő éves beszámolót, adóbevallást kell készíteni, meg kell állapítani az áttérés időpontjáig elért eredményt, társasági adót, le kell zárni az addig eltelt időszakot. Az így elkészített és jóváhagyott éves beszámoló mérlegében szereplő adatokat a törvénymódosításban előírt módon át kell számítani. Az átszámított adatok alapján (most már forint helyett devizában, illetve deviza helyett forintban) az áttérés napjára külön mérleget kell készíteni és annak alapján kell a könyveket megnyitni.

A törvényt módosító javaslat tartalmazza mind a forintról devizára, mind a devizáról forintra történő áttérés részletes szabályait.

Az átszámítási különbözetek eredményt érintő tételek. Az áttérés időpontjában viszont nem készül eredménykimutatás. Ezért az összevont átszámítási különbözetet csak a mérlegbe lehet beállítani, azzal, ha

- az nyereség; tőketartalékként (de a társasági adót 3 év alatt meg kell utána fizetni),

- az veszteség; eredménytartalékot csökkentő tételként (a társasági adó alapját azzal csökkenteni lehet).

-----STARTING---POINT---RESZLETES---

Az 1. §-hoz

A Javaslat szerint a saját tőke részeként kell kimutatni az értékhelyesbítéssel azonos összegű értékelési tartalékot is. Ezt tartalmazza a 26. § (1)-(2) bekezdésének módosítása. Ezzel egyidejűleg a 26. § (9) bekezdésének előírását is pontosítani kell. Lekötött a tőketartalék, az eredménytartalék akkor, ha annak felhasználást a számviteli, a társasági vagy egyéb más törvény feltételekhez köti, illetőleg más vállalkozással, pénzintézettel kötött szerződésben a szerződés teljesüléséig annak felhasználását korlátozták.

A 2. §-hoz

A céltartalékképzéssel kapcsolatos előírások pontosítását tartalmazza. A 27. § (3)-(4) bekezdésekben rögzített céltartalékképzés más törvényeken alapul, azoknak az elszámolását a sajátos előírásokat tartalmazó - a törvény alapján adott felhatalmazásnak megfelelően - kormányrendeletek szabályozzák. A 27. § (5) bekezdését módosító javaslat pontosítja a kamatozó értékpapírok utáni céltartalék-képzést.

A 3. §-hoz

A számviteli törvény egyik alapkövetelményét oldja az előírás a 4. § szerinti sajátos értékelés érdekében.

A 4. §-hoz

A tulajdonosi részesedést jelentő befektetések utáni értékvesztés elszámolását pontosítja a módosító javaslat.

Az 5. §-hoz

Az infláció részbeni kezelésének javasolt szabályait a törvény sajátos értékelési szabályait kiegészítő 41/A. § tartalmazza. Eszerint a vállalkozó jogosult a vállalkozási tevékenységét közvetlenül és közvetett módon szolgáló - a Javaslatban megnevezett - befektetett eszközöket évenként, december 31-i fordulónappal piaci értékükön értékelni. Nem kötelező az értékelés, az értékelésre kerülő eszközök körét - ebből következően - a vállalkozó saját maga határozhatja meg.

Az évenkénti értékelés során - a választott eszközkörben - egyedi eszközönként kell megállapítani az egyedi eszköz fordulónapi piaci értékét, könyv szerinti nettó értékét, és a kettő különbözeteként az egyedi eszköz értékhelyesbítését. Amennyiben az egyedi eszköz piaci értéke több, mint a könyv szerinti nettó érték, akkor a különbözetet értékhelyesbítésként az eszközök között, értékelési tartalékként a saját tőke részeként kell kimutatni. Az Európai Gazdasági Közösség 78/660. (4. számú) irányelve szerint megengedett módszer az, ha a különbözetet az eszközök között értékhelyesbítésként, a források között a saját tőkén belül értékelési tartalékként mutatják ki azzal, hogy a két érték azonosan változhat, és mindig azonos összegűnek kell lennie.

Az eszközök között kimutatott, az egyes eszközökhöz kapcsolódó értékhelyesbítések után értékcsökkenést (amortizációt) költségként nem szabad elszámolni, az értékcsökkenés összegével a források közötti értékelési tartalékot kell csökkenteni. Ha az egyedi eszközt, amelyhez az értékhelyesbítés kapcsolódik, a könyvviteli nyilvántartásokból kivezetik, mert az eszközt értékesítik, selejtezik, akkor az egyedi eszközhöz kapcsolódó értékhelyesbítést is az értékelési tartalékkal szemben ki kell vezetni. Az értékhelyesbítés, mint potenciális nyereség, az adott eszköz értékesítésekor realizálódik.

Az értékelési tartalék az értékhelyesbítéssel azonos összeggel változik, nő, illetve csökken, negatív értékelési tartalék azonban nem lehet.

A mérlegben az eszközök között kimutatásra kerülő értékhelyesbítést - a számviteli törvény előírásaiból következően - leltárral kell alátámasztani. Az amortizáció elkülönített elszámolásához, a leltár elkészítéséhez az értékeléssel érintett eszközökről, azok értékhelyesbítéseiről tételes nyilvántartást kell vezetni.

Az értékhelyesbítést, annak alakulását eszközcsoportként a kiegészítő mellékletben be kell mutatni.

Az értékelés helyességét könyvvizsgálóval kell hitelesíttetni. Ha az adott vállalkozásnál egyébként a törvény alapján kötelező a könyvvizsgálat, akkor ez a hitelesítés a kötelező könyvvizsgálat keretében elvégezhető. Egyéb esetben ezzel független könyvvizsgálót indokolt megbízni.

Az értékelésnél lehet globális, illetve speciális árindexeket is alkalmazni, ha ilyenek az éves beszámoló készítésének időszakában (január-február hónapokban) kellő részletezettséggel rendelkezésre állnak.

Tekintettel azonban arra, hogy az értékelésnek közvetlen eredményhatása nincs, jobb megoldásnak mutatkozik az, ha az értékelést az adott vállalkozás a rendelkezésére álló információk alapján hajtja végre, és az így kapott adatokat a könyvvizsgáló hitelesíti.

A 6. §-hoz

A számviteli törvény előírásai szerint a forintban készített éves beszámoló forintban történő könyvvezetést, a devizában készített éves beszámoló devizában történő könyvvezetést igényel. Ha a vállalkozó egyik rendszerről át akar térni (vagy át kell térnie) a másik rendszerre, akkor az áttérésre kapott engedélyben meghatározott mérlegfordulónappal a törvény előírásainak megfelelő éves beszámolót, egyszerűsített éves beszámolót kell készítenie az áttérés előtti pénznemben, amelyet a cégbíróságon 90 napon belül letétbe kell helyezni és közzé is kell tenni.

A forintról devizára, illetve devizáról forintra való áttérés számviteli szempontból nem kezelhető másként, mint a társaságok átalakulása. A számviteli törvényben rögzített alapelvekből ugyanis az következik, hogy megbízható és valós összképet az az éves beszámoló nem tartalmazhat, amelyhez egyes tételeket például először forintban könyveltek, majd a forintban könyvelt tételeket valamilyen devizára számolták át. Különösen torzítóan jelenne meg ez az árbevételnél és a költségeknél, és egymással ellentétes hatással járna a követeléseknél, illetve a kötelezettségeknél.

A törvényt módosító javaslat 41/C-41/D. §-aiban meghatározott módon kell az éves beszámoló mérlegében, az egyszerűsített éves beszámoló mérlegében szereplő adatokat átszámítani és az átszámítás alapján a külön mérleget elkészíteni. A forint helyett devizában, illetve a deviza helyett forintban elkészített külön mérleg alapján kell a könyveket megnyitni.

A forintról devizára, illetve a devizáról forintra történő áttérésnél általában az átszámítás a Magyar Nemzeti Bank által közzétett, hivatalos devizaközép-árfolyamon valósul meg. A kivételes eseteket a törvénymódosítás külön tartalmazza. A kivételek beiktatására azért van szükség, mert az árfolyamváltozások, illetve a számviteli törvény értékelésre vonatkozó előírásai miatt a könyvekben kimutatott követelések, illetve kötelezettségek forintösszegéből visszaszámított devizaérték eltér az analítikus nyilvántartásokban kimutatott és ténylegesen devizában fennálló követelések, illetve kötelezettségek devizaértékétől. A visszaszámított deviza (forint) érték és a fennálló deviza (forint) érték közötti különbözetet az áttéréskor rendezni kell.

Ha forintról devizára történik az átszámítás (törvényjavaslat szerinti 41/C. §), biztosítani kell, hogy az adott devizában fennálló követelések, valuta- és devizakészletek, illetve kötelezettségek a nyilvántartás szerinti valuta-, illetve devizaösszegben szerepeljenek az átszámítás alapján készített külön mérlegben. Ehhez az szükséges, hogy ezen eszközöknek és kötelezettségeknek az áttérés napján érvényes, a Magyar Nemzeti Bank által közzétett, hivatalos devizaárfolyam reciprok értékén számított valuta-, devizaértéke és az adott (a társasági szerződésben rögzített) devizában, valutában fennálló értéke közötti különbözetet meg kell állapítani, és azzal mint átszámítási különbözettel a tőketartalékot, illetve az eredménytartalékot módosítani kell.

Sajátos elszámolási szabályokat igényel az is, ha a társasági szerződésben rögzített devizanemtől eltérő devizanemben van devizakövetelés, pénzeszköz, illetve kötelezettség. Itt is biztosítani kell, hogy a társasági szerződésben rögzített devizanem szerinti devizaérték a keresztárfolyamok alapján visszaszámított eredeti devizaértéket mutassa. Ehhez szükséges számítási módszert is tartalmazza a törvényjavaslat.

Ha devizáról forintra történik az átszámítás (a törvényjavaslat szerinti 41/D. §), a követelmények az előbbiekkel értelemszerűen megegyeznek, az átszámítási különbözet elszámolása is a tőketartalékkal, illetve az eredménytartalékkal szemben történik.

A társasági szerződésben a jegyzett tőkét mindenképpen forintban kell rögzíteni. Amennyiben a devizáról forintra történő áttéréskor az átszámítás során kapott jegyzett tőke eltér a társasági szerződésben rögzített forintértéktől, a különbözetet - az előbbiektől függetlenül - a tőketartalékkal szemben kell rendezni.

A 7. §-hoz

Az értékhelyesbítés, az értékelési tartalék mérlegbe történő beállítása miatt kiegészül a törvény 1. számú melléklete és az ahhoz kapcsolódó előírások.

A 8. §-hoz

A devizáról forintra, illetve a forintról devizára történő áttéréskor az átszámítási különbözet a tőketartalékot, illetve az eredménytartalékot (tehát a saját tőkét) módosítja. Mivel az átszámítási különbözet az eredményt kellene, hogy módosítsa, de az áttérés időpontjára eredménykimutatást készíteni nem lehet, a társasági adótörvénynek az adóalapja korrekciójára vonatkozó rendelkezéseit kell módosítani, illetve kiegészíteni.

A Javaslat szerint a forintról devizára, illetve a devizáról forintra történő áttéréskor éves beszámolót, egyszerüsített éves beszámolót kell készíteni. Természetesen adóbevallást is kell tennie a vállalkozónak. Ezt tartalmazza az adózás rendjéről szóló törvényt módosító előírás.

-----STARTING---POINT---VEGE---

A 9. §-hoz

A hatályba léptető rendelkezést tartalmazza azzal, hogy a törvénymódosítás az 1994. évi éves beszámoló, egyszerűsített éves beszámoló készítése során is alkalmazható.

Ez a § helyezi hatályon kívül az állami pénzügyekről szóló 1979. évi II. törvény számvitelre vonatkozó előírásait.