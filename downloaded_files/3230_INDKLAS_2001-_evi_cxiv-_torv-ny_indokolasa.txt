2001. évi CXIV. törvény indokolása

a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosításáról

-----STARTING---POINT---ALTALANOS--- 

Az 1996. évi CXXVI. törvény hatálybalépésétől eltelt évek igazolták azon jogalkotói szándék helyességét, amely szerint az adófizető állampolgárok adójuk 1%-ának erejéig saját maguk rendelkezhetnek arról, milyen társadalmilag fontos célt kívánnak támogatni adóforintjukból. Sőt ez elmúlt néhány év tapasztalatai alapján indokolttá vált e rendelkezési jog olyan módon történő kiszélesítése is, hogy a kedvezményezettek köre tovább bővülhessen. Különösen a kiemelkedően közhasznú alapítványok, társadalmi szervezetek és támogatóik részéről merült fel az a jogos igény, hogy már egy évvel a közhasznú tevékenység megkezdése után lehetőség legyen az alapítvány támogatására.

Az is többször felmerült és indokolt követelmény ugyanakkor, hogy a kedvezményezettekről és az adott évben kapott támogatásuk mértékéről szóló adatok a legszélesebb nyilvánosság számára hozzáférhetőek legyenek. Ezen információk birtokában lehet ugyanis a lehető legjobb döntést hozni az egyes társadalmi szervezetek, alapítványok stb. támogatásáról.

A törvény ezen tapasztalatok és a törvénnyel kapcsolatos további észrevételek, javaslatok figyelembe vételével kidolgozott módosításokat tartalmazza.

-----STARTING---POINT---RESZLETES---

Az 1. §-hoz

A törvény e paragrafusának módosításával a rendelkezés pontosabbá válik, míg az Országgyűlés által meghatározott rendelkezési lehetőséget (a második egyszázaléknál) igénybe vevők adóforintja könnyebben (a költségvetési tervek készítésénél az érintett fejezetnél betervezhetően) és ellenőrizhetőbben [lásd az Szftv. 6. § a (9) bekezdésénél] érhet célba.

A 2. §-hoz

A törvény (1) bekezdésében változtatni kíván azon a helyzeten, hogy a törvény jelenleg nem ad elegendő kedvezményt néhány a kiemelkedően közhasznú szervezeti forma részére. Más szervezetekhez hasonlóan ezen egyesületek, alapítványok is csak három, illetve gyakorlatilag csak a működésük negyedik évének legvégén lehetnek a törvény valódi (támogatáshoz jutott) kedvezményezettjei. Ugyanezt a várakozási időtartamot - egy évet - indokolt meghatározni az állami, vagy az önkormányzati alapítású közalapítványoknál is. Az (5) bekezdés értelmében nem érheti hátrány azokat a szervezeteket, amelyek esetében az átminősítés óta nem telt még el egy év.

Az állammal, azok intézményeivel szerződésben álló, - ezt igazolni is tudó, - kiemelkedően közhasznú alapítvány, társadalmi szervezet esetén a már egy éves működés is megfelelő garancia lehet a szervezet biztonságos, közérdeket segítő munkájának folytonosságához, így indokolt, hogy az ilyen szervezetek már egy éves működés után is kedvezményezettjei lehessenek a törvénynek.

A módosítás ugyanakkor a korábbiaknál kedvezőbb - egy évvel rövidebb, két év - várakozási időt határoz meg az egyéb közhasznú tevékenységet folytató társadalmi szervezetek, alapítványok számára is.

A (2) bekezdésben (a törvény meghatározás pontosításán túl) meghatározásra kerül, hogy a 4. § (1) bekezdés c) pontjában meghatározott kiemelkedően közhasznú szervezet köteles igazolni, hogy tevékenységét állami szervvel, vagy önkormányzattal kötött szerződés alapján végzi. Ugyanis a kiemelkedően közhasznú szervezetek olyan közfeladatot látnak el, amelyről törvény vagy törvény felhatalmazása alapján más jogszabály rendelkezése szerint, valamely állami szervnek vagy a helyi önkormányzatnak kell gondoskodnia, ezért törvényes működésük feltétele, hogy tevékenységüket állami szervvel vagy önkormányzattal kötött szerződés alapján végezzék.

A 3. §-hoz

Az APEH kedvezményezetti tájékoztatás-adásának megteremtésével - eredeti paragrafus (5) bekezdése - lehetővé válik a fokozottabb társadalmi ellenőrzés, a nyilvánosság bevonása a civil szervezetek működése tekintetében is. (A sajtó tájékoztatása a második egy százaléknál, az egyházi adó-forintoknál kezdettől fogva gyakorlat.)

Az „egyházi egy százalék” január 10-i utalása - (6) bekezdés - a szeptember elején közzétett adatok alapján, a költségvetésben meghatározott előirányzatból kell lebonyolítani. A további számbavételi, rendelkezési módosítások és a jogorvoslati eljárásban változó rendelkezések érvényesítésére a következő évi, augusztusi pótlista összeállításával, kihirdetésével, és az abban meghatározott támogatások végrehajtásával lesz mód.

Ha a rendelkező magánszemélynek az adóhatóság havi részletfizetést, illetve fizetési halasztást engedélyezett - (7) bekezdés - az utalást akkor kell teljesíteni, amikor az adózó - a fizetési engedménynek megfelelően - a fizetési kötelezettségének már eleget tett.

A fentiek alapján „későbbi utalásra” - az esetleges jogviták, a részlet-fizetések, fizetési halasztások lehetősége [1. § (1) bekezdése] alapján - csak a rendelkezést követő egy éven belül kerülhet sor. Az „első egy százaléknál” az utalások a jogvita lezártát követően, illetve a fizetési halasztások lejárta után azonnal teljesülnek, míg a „második egy százaléknál” a rendelkezést követő év augusztusában összeállítandó pótlistáknál vehetők figyelembe pótlólagosan az egyházi támogatás-bővítő állampolgári rendelkezések - (8) bekezdés. Egy évnél későbbi utalásokhoz forrás már nem áll rendelkezésre, így a későbbiekben az esetlegesen lehetővé váló rendelkezések sem teljesíthetők évekre visszamenőleg.

A törvény - (9) bekezdés - lehetővé teszi, hogy a jövőben az Országgyűlés által meghatározott kiemelt célra rendelt összeg az éves költségvetés előirányzataként megjelenve átcsoportosítási kötelezettség nélkül kerülhessen felhasználásra - pályázati kiírással, elszámolási és közzétételi kötelezettséggel (lehetővé téve az Országgyűlés illetékes - jelenleg a Társadalmi Szervezetek Bizottsága - képviselői felé a beszámoltatást).

A 4. §-hoz

A (2) bekezdés módosításával az eredetileg meghatározott időpont helyett egy hónappal később, november 30-ig értesítheti ki az APEH a rendelkező állampolgárt a saját érdekkörébe tartozó rendelkezés érvénytelenségéről.

A törvényrész új, (8) bekezdése arról rendelkezik, hogy munkáltatói adó-megállapítás esetén a területileg illetékes adóhatóságok végezhetik el a rendelkező személlyel kapcsolatos eljárást (nem kell a feldolgozást, központilag, a fővárosban elvégezni).

-----STARTING---POINT---VEGE---

Az 5. §-hoz

A törvény ezen rendelkezése - a hatályba léptetés időpontjának meghatározásán túl - lehetővé teszi, hogy a kihirdetését követően egységes formában a Magyar Közlönyben közzé tegyék. (A törvény 1996. évi elfogadása óta hat alkalommal módosult ez idáig).