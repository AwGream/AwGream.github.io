2004. évi XXXV. törvény indokolása

az elektronikus pénzt kibocsátó szakosított hitelintézetről

-----STARTING---POINT---ALTALANOS--- 

A törvény az Európai Parlament és a Tanács 2000. szeptember 18-án kelt, az elektronikus pénzt kibocsátó intézmények tevékenységének megkezdéséről, folytatásáról és prudenciális felügyeletéről szóló 2000/46/EK irányelvének harmonizálását szolgálja.

Az elektronikus pénzeszköz kibocsátásának lehetőségével tovább bővül a készpénz-helyettesítő fizetési eszközök köre és így tovább csökkenhet a készpénzforgalom.

Az elektronikus pénz kibocsátásának lehetősége - hasonlóan az Európai Unió tagállamainak gyakorlatához - a kisösszegű kifizetések megkönnyítése érdekében kerül megteremtésre. A törvényben ennek ellenére - az irányelvhez hasonlóan - nem került meghatározásra összegkorlát. A pénzmosás lehetőségét ugyanis elvileg kizárja, hogy az elektronikus pénzt kibocsátó szakosított hitelintézetekre is alkalmazni kell a pénzmosás megelőzéséről és megakadályozásáról szóló 2003. évi XV. törvényt, azaz többek között azonosítani kell az ügyfeleket mind az elektronikus pénz kibocsátásakor, mind a kinnlevő elektronikus pénz visszaváltásakor.

Elektronikus pénzt a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) alapján működő hitelintézetek és a törvény előírásai szerint működő szakosított hitelintézetek bocsáthatnak ki. A Hpt. alapján működő hitelintézeteknek a törvény hatálybalépését követően nem kell újabb engedélyt kérniük elektronikus pénz kibocsátására abban az esetben, ha van engedélyük a Hpt. 3. §-a (1) bekezdésének e) pontja szerinti tevékenység végzésére, mivel ez a tevékenység az elektronikus pénz kibocsátását is magába foglalja.

-----STARTING---POINT---RESZLETES---

Az 1-2. §-hoz

A törvény a hatályt illetve a szükséges fogalmakat határozza meg.

A 3. §-hoz

A törvény meghatározza az elektronikus pénzt kibocsátó szakosított hitelintézet fogalmát és tevékenységi körét, az engedélyezés és a prudenciális felügyelet kölcsönös elismerése elvének alapul vételével kitér a fióktelepek által végezhető és a határon át nyújtható szolgáltatások lehetséges módjára is.

A törvény nevesíti továbbá azokat a Hpt.-beli jogszabályhelyeket, melyeket az elektronikus pénzt kibocsátó szakosított hitelintézet esetében nem kell alkalmazni.

A 4.§-hoz

A törvény az elektronikus pénzt kibocsátó szakosított hitelintézetre vonatkozó tőkekövetelményeket határozza meg. Az elektronikus pénzt kibocsátó szakosított hitelintézet minimális jegyzett tőkéje háromszázmillió forint, amely számottevően alacsonyabb a Hpt. alapján működő, elektronikus pénzt is kibocsátó hitelintézetekre előírtnál, mivel az elektronikus pénzt kibocsátó szakosított hitelintézet csak szűk tevékenységi körrel rendelkezhet továbbá nem gyűjthet betétet és hitelt sem nyújthat.

A szavatoló tőke viszont - a többi hitelintézetre vonatkozó előírással megegyezően - nem csökkenhet a fenti összegű jegyzett tőke alá.

Az elektronikus pénzt elfogadók biztonsága miatt, annak érdekében, hogy a náluk vásárolt áruk árának vagy a tőlük igénybevett szolgáltatások értékének ellentételezésre elfogadott elektronikus pénzértéket készpénzként vagy számlapénzként mindig rendelkezésre tudja bocsátani. Az elektronikus pénzt kibocsátó szakosított hitelintézet, szavatoló tőkéjének mindenkor el kell érnie a kinnlevő elektronikus pénz által megtestesített pénzügyi kötelezettségek mindenkori összege vagy a kinnlevő elektronikus pénz által megtestesített pénzügyi kötelezettségek összegének az előző hat hónapra számított átlaga közül a magasabb érték 2 százalékát.

Ha pedig az elektronikus pénzt kibocsátó szakosított hitelintézet az üzleti tevékenysége megkezdésének napjától számítva még nem működik hat hónapja, akkor szavatoló tőkéjének mindenkor el kell érnie a kinnlevő elektronikus pénz által megtestesített pénzügyi kötelezettségek mindenkori összege vagy a kinnlevő elektronikus pénz által megtestesített pénzügyi kötelezettségek összegének a következő hat hónapra előirányzott átlaga közül a magasabb érték 2 százalékát.

Az 5-6. §-hoz

A törvény az elektronikus pénzt kibocsátó szakosított hitelintézet kockázatainak csökkentését szolgálja. Egyrészt, nagyon szűk körben, csak olyan vállalkozásban rendelkezhet közvetlen illetőleg közvetett tulajdoni részesedéssel, amely készpénz-helyettesítő fizetési eszköz kibocsátásával kapcsolatos szolgáltatást nyújt vagy az elektronikus pénzt kibocsátó szakosított hitelintézet járulékos vállalkozása. Másrészt a kinnlevő elektronikus pénz által megtestesített pénzügyi kötelezettségek összegével megegyező összegben kizárólag olyan eszközöket tarthat birtokában, amelyek likvidek és alacsony kockázatúak. A kockázatok további csökkentése érdekében kamatlábra illetőleg devizára vonatkozó napi elszámolású vagy maximum 14 napos futamidejű származtatott ügyletet köthet.

Ugyancsak a kockázatok mérséklését szolgálja, hogy a szakosított hitelintézet által elhelyezett betét és a törvényben meghatározott, hitelviszonyt megtestesítő eszközök együttes piaci értéke nem haladhatja meg az elektronikus pénzt kibocsátó szakosított hitelintézet szavatoló tőkéjének húszszorosát és ezen eszközök esetében már alkalmazni kell a Hpt. nagykockázat-vállalásra vonatkozó szabályait is.

-----STARTING---POINT---VEGE---

A 7. §-hoz

A törvény a hatálybalépést határozza meg.

A 8. §-hoz

A törvény meghatározza egyrészt azt az átmeneti időszakot - 2005. december 31. - amíg az a kibocsátó, amely a Hpt.-ben meghatározott fogalomnak megfelelő elektronikus pénzt vagy elektronikus pénzeszközt bocsátott ki a törvény hatálybalépését megelőzően, köteles a Hpt. vagy a törvény előírásainak megfelelni, amely határidőig természetszerűleg nem tartozhat a Felügyelet ellenőrzése alá sem. Másrészt meghatározza azt az időpontot - 2004. június 30.- amíg az a kibocsátó, amely a Hpt.-ben meghatározott fogalomnak megfelelő elektronikus pénzt vagy elektronikus pénzeszközt bocsátott ki a törvény hatálybalépését megelőzően, köteles e tevékenységét a Felügyeletnek bejelenteni annak érdekében, hogy a Felügyelet fel tudjon készülni feladatai ellátására. A törvény egyértelműsíti továbbá, hogy az pénzügyi vállalkozás, amely a törvény hatálybalépését megelőzően engedélyt kapott a Hpt. 3. §-ának e) pontjában foglalt tevékenység végzésére, ezen engedély alapján elektronikus pénz vagy elektronikus pénzeszköz kibocsátására nem jogosult.

A 9. §-hoz

A törvény lényegében a Hpt. azon módosításait tartalmazza, melyek az irányelvvel történő harmonizálás érdekében szükségesek. Így:

- a versenysemlegesség érdekében biztosítani kellett a Hpt. alapján elektronikus pénzt kibocsátó hitelintézetek számára is a megbízás alapján, elektronikus pénzeszközön történő adattárolást.

- módosítani kellett a hitelintézet hatályos fogalmát, mivel a jelenlegi meghatározás alapján az elektronikus pénzt kibocsátó hitelintézet - mivel nem gyűjthet betétet és nem nyújthat kölcsönt - nem minősülne hitelintézetnek.

- meg kellett határozni az elektronikus pénz kibocsátásával és visszaváltásával kapcsolatos szabályokat. Az elektronikus pénz kibocsátásakor átvett készpénz vagy az átutalt számlapénz nem lehet kevesebb, mint a kibocsátott elektronikus pénz értéke. Magasabb érték átvétele vagy átutalása esetén már betétgyűjtés történik, ami a szakosított hitelintézet esetében nem megengedett. Ez esetben tehát az átvett vagy átutalt és a kibocsátott érték megegyező összegű kell legyen. Az elektronikus pénzre kamat nem fizethető továbbá egyéb anyagi előny sem nyújtható. A törvény előírja a kibocsátó kötelezettségét - amely egyaránt fennáll mind az elektronikus pénzt kibocsátó szakosított hitelintézet, mind a Hpt. alapján elektronikus pénzt kibocsátó hitelintézetek esetében -- a kinnlevő elektronikus pénz visszaváltására vonatkozóan. A visszaváltásnak névértéken kell történnie és a visszaváltásért a kibocsátó a művelet végrehajtásához ténylegesen kapcsolódó költségeken felül további díjat nem számolhat fel. Ötszáz forintot meg nem haladó összeg esetén a kibocsátó nem köteles a kinnlevő elektronikus pénzt visszaváltani, amelyet természetesen el lehet költeni.

- a Hpt. 2. számú mellékletében a vonatkozó irányelvek alapján egyrészt új fogalmak kerültek bevezetésre; úgymint elektronikus pénz, elektronikus pénzeszköz, másrészt pontosítani kellett a készpénz-helyettesítő fizetési eszközök fogalmát.

A 10. §-hoz

A törvény azokat az irányelveket nevesíti, melyekkel összeegyeztethető szabályozást tartalmaz.