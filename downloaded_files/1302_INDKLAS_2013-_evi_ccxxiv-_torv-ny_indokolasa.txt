2013. évi CCXXIV. törvény indokolása

egyes törvényeknek a gyermekgondozási ellátások átalakításával, valamint a szociális hozzájárulási adó megfizetése alóli kedvezmény bővítésével összefüggő módosításáról

-----STARTING---POINT---ALTALANOS--- 

A gyermekvállalás ösztönzése, az élveszületések számának növelése érdekében a törvény a gyermekvállalás és -nevelés, valamint a kisgyermekes szülők számára a munkaerőpiacra való visszatérés feltételeinek javítását célzó intézkedéseket vezet be. Ezek közé tartozik a gyermek gondozására, nevelésére tekintettel járó ellátások melletti munkavállalás feltételeinek kedvezőbbé tétele, több gyermek vállalása esetén az egyes gyermekek után járó ellátások párhuzamos folyósítása lehetőségének megteremtése, a felsőoktatási tanulmányokat folytató fiatalok és pályakezdő diplomások gyermekgondozási díjra (GYED) való jogosultságának biztosítása, valamint a gyermekgondozási ellátások igénybevétele után ismét munkába állni szándékozó három- és többgyermekes szülők foglalkoztatása esetén igénybe vehető adókedvezmény időtartamának meghosszabbítása.

Ezen intézkedések bevezetése érdekében a törvény

- a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.),

- a családok támogatásáról szóló 1998. évi LXXXIV. törvény (a továbbiakban: Cst.),

- az adózás rendjéről szóló 2003. évi XCII. törvény (a továbbiakban: Art.),

- a szakképzési hozzájárulásról és a képzés fejlesztésének támogatásáról szóló 2011. évi CLV. törvény,

- az egyes adótörvények és azzal összefüggő egyéb törvények módosításáról szóló 2011. évi CLVI. törvény (a továbbiakban: Eat.),

- valamint az egyes egészségügyi és egészségbiztosítási tárgyú törvények módosításáról szóló 2013. évi CXXVII. törvény módosítását tartalmazza.

-----STARTING---POINT---RESZLETES---

Az 1. §-hoz

A módosítás pontosítást tartalmaz arra nézve, hogy az Ebtv. hatálya mely személyekre terjed ki.

A 2. §-hoz

A hatályban lévő szabályok értelmében ugyanazon biztosítási jogviszony alapján egyidejűleg egy gyermekgondozási ellátás vehető igénybe, tekintet nélkül arra, hogy esetleg több gyermek után is járna az ellátás, vagyis újabb gyermek születése esetén az idősebb testvér után folyósított ellátást a lejárta előtt meg kell szüntetni. A többgyermekes családmodell vonzóbbá tétele, valamint a családok támogatása érdekében a gyermekgondozási ellátások folyósítása ideje alatt született újabb gyermek esetén a korábbi ellátás nem szűnik meg, hanem továbbfolyósításra kerül a jogosultsági idő teljes időtartamára. A módosítás az intézkedés hatálybalépését megelőzően született gyermekeket abban az esetben érinti, ha 2014. január 1-jét követően a családban újabb gyermek születik.

A szülők a közös háztartásban élő gyermekeik jogán egyidejűleg több gyermekgondozási ellátásra is jogosultak lesznek, azzal a korlátozással, hogy a gyermekgondozási segély esetében legfeljebb két GYES együttes folyósítására van lehetőség.

A közös háztartásban élő gyermek jogán a gyermekgondozási ellátásokat a szülők választása szerint bármelyik szülő igénybe veheti, azzal a korlátozással, hogy egyidejűleg mindkét szülő nem vehet igénybe gyermekgondozási ellátást.

A 3. §-hoz

Pontosítani szükséges, hogy a terhességi-gyermekágyi segélyre jogosultsághoz szükséges előzetes 365 napi biztosítási időbe nem számít bele a hallgatói jogviszony alapján megállapított gyermekgondozási díj folyósításának ideje.

A 4. §-hoz

Annak érdekében, hogy az ikrek szülei egyidejűleg ugyanabból az ellátásból tudjanak többet igénybe venni indokolt egy évvel meghosszabbítani a gyermekgondozási díjra való jogosultságot.

Az 5. §-hoz

A jelenlegi szabályok szerint a GYED folyósítása mellett a munkavégzés nem megengedett. A GYES folyósítása idején a gyermek egyéves korát követően korlátozottan lehetséges a munkavégzés, legfeljebb heti 30 órában. A családok anyagi helyzetének, jövedelemszerzési lehetőségének javítása érdekében indokolt a gyermekgondozási ellátások folyósítása melletti korlátlan munkavégzés engedélyezése.

A gyermek korai fejlődése zavartalanságának biztosítása indokolja, hogy a korlátlan munkavállalás lehetősége csak a gyermek egy éves korát követően nyílik meg.

A 6-7. §-hoz

A törvény a fiatalabb életkorban történő gyermekvállalás érdekében a GYED-re való jogosultságot kiterjeszti a nappali tagozaton felsőfokú tanulmányokat folytató, a jogosultsági feltételeknek megfelelő hallgatók részére. A rendelkezések az ezen speciális jogcímen megállapított ellátásnak az Ebtv. rendszerébe illesztéséhez szükséges kiegészítéseket, hivatkozásokat tartalmazzák.

A 8. §-hoz

A módosítás alapján az szerezhet - az általános feltételektől eltérően - gyermekgondozási díjra való jogosultságot, aki a szülést megelőző két éven belül magyar nyelvű felsőfokú alapképzés, felsőfokú szakképzés, felsőoktatási szakképzés, szakirányú továbbképzés, továbbá mesterképzés, egységes, osztatlan képzés, doktori képzés nappali tagozatán legalább két aktív félév hallgatói jogviszonnyal rendelkezik, a hallgatói jogviszony nappali tagozaton történő fennállása alatt szül és a gyermekét saját háztartásában neveli.

További kedvezmény, hogy a fentiekben felsorolt hallgatói jogviszony szünetelését, illetve megszűnését követő 1 éven belül szülő nő is jogosult gyermekgondozási díjra.

A biztosítottakra vonatkozó szabályoktól eltérően a gyermek születésekor nem terhességi-gyermekágyi segély kerül folyósításra, hanem már a születés napjától GYED jár a gyermek egyéves korának betöltéséig.

A 9-11. §-hoz

A GYED-re való jogosultságnak a nappali tagozaton felsőfokú tanulmányokat folytató hallgatókra való kiterjesztése miatt szükséges a vonatkozó jogszabályhelyek kiegészítése.

A 12. §-hoz

A módosítás során a jogszabályhely kiegészítésre kerül a gyermekgondozási díjjal.

A 13. §-hoz

A GYED-re való jogosultságnak a nappali tagozaton felsőfokú tanulmányokat folytató hallgatókra való kiterjesztése miatt szükséges a vonatkozó jogszabályhelyek kiegészítése.

A 14. §-hoz

Az Ebtv. 82/F. §-át az egyes egészségügyi és egészségbiztosítási tárgyú törvények módosításáról szóló 2013. évi CXXVII. törvény (a továbbiakban: Módtv.) építette be az Ebtv.-be, átmeneti rendelkezésként. A Módtv. 2013. július 15-i hatállyal úgy módosította az Ebtv.-nek az átmeneti rendelkezésben felsorolt rendelkezéseit, hogy a módosításokat ténylegesen csak azokra az ellátásokra rendelte alkalmazni, amelyekre nézve a jogosultság 2013. július 14-ét követően kezdődött.

Ezen túlmenően a módosítás hatálybalépését követően keletkezett, de legfeljebb 2014. május 10-e időpontjáig született gyermekek után járó ellátási jogosultságok esetén is megmaradt az a szabály, hogy az új számítási szabályok alapján megállapított ellátások összege nem lehet alacsonyabb (magasabb viszont igen), mint amekkora összeg a 2013. július 15-ét megelőzően hatályos szabályok szerint járt volna. Azon ellátásokra tehát, amelyekre még a módosítás hatálybalépését megelőzően váltak jogosulttá, még a korábbi szabályokat kell alkalmazni, míg az új szabályozás a Módtv. jelenleg hatályos rendelkezései alapján maradéktalanul csak a 2014. május 10-e után született gyermekek után járó ellátások esetében érvényesülne.

Az új szabályok alkalmazásához szükséges megfelelő felkészülési idő biztosítása céljából a módosítás az említett 2014. május 11-ei határidő helyett 2014. december 31-éig rendeli alkalmazni azt az átmeneti szabályt, ami lehetővé teszi, hogy ha a 2013. július 15-e előtti szabályozás alapján magasabb összegű ellátás járna, akkor az ellátás összegét a korábban hatályos feltételek alapján kell megállapítani.

A 15. §-hoz

Az egyes módosítások alkalmazásának időbeli hatályát állapítja meg. A felsőoktatásban részt vevő hallgatók által igénybe vehető GYED-re vonatkozó szabályok a 2013. december 31-ét követően született gyermekek után igényelt ellátásokra vonatkozó kérelmek esetében érvényesek.

A korlátlan munkavégzés lehetősége, valamint a gyermekgondozási ellátások folyósítása ideje alatt született újabb gyermek esetén a korábbi ellátás továbbfolyósítása a jogosultsági idő teljes időtartamára az intézkedés hatálybalépését megelőzően, azaz 2014. január 1-je előtt született gyermekekre is kiterjed. A jogosultsági idő lejárta előtt szüneteltetett ellátások kérelemre felélednek.

A 16. §-hoz

2014. január 1-jétől a nevelőszülők feladataikat egy speciális foglalkoztatási jogviszony keretében látják el, ami a jelenlegi szabályok szerint keresőtevékenységnek minősül, így a terhességi-gyermekágyi segélyre való jogosultság szempontjából kizáró feltételt jelent. A módosítás lehetővé teszi, hogy a nevelőszülő a feladatait a terhességi-gyermekágyi segély folyósításának időtartama alatt is elláthassa.

A 17. §-hoz

Tekintettel arra, hogy a törvény egyrészt 2014. január 1-jei hatállyal módosítja, majd 2015. január 1-jei hatállyal újra megállapítja az Ebtv. 42/D. §-át, az egyes egészségügyi és egészségbiztosítási tárgyú törvények módosításáról szóló 2013. évi CXXVII. törvény ugyanezen § módosítására irányuló módosításai - ide értve az azok alkalmazására vonatkozó átmeneti rendelkezéseket is - tárgytalanná váltak. A rendelkezés a normakollíziót hivatott feloldani.

A 18. §-hoz

A rendelkezés a Cst. módosításával biztosítja a szülők számára annak lehetőségét, hogy a gyermekgondozási segély - a jogosultsági idő lejártáig - akkor is továbbfolyósításra kerüljön, ha testvér születése miatt a szülő terhességi-gyermekágyi segélyre, gyermekgondozási díjra vagy gyermekgondozási segélyre válna jogosulttá. Továbbra is érvényesül ugyanakkor az a rendelkezés, amely szerint a szülők közül egyidejűleg csak az egyikük veheti igénybe az ellátást. A rendelkezés tisztázza, hogy egy családban akkor sem lehet két személy jogosult gyermekgondozási segélyre, ha az egyik gyermekgondozási segély jogosultja a nagyszülő lenne.

A 19-20. §-hoz

A módosítás megteremti annak a lehetőségét, hogy a szülő a gyermek egyéves korát követően a gyermekgondozási segély folyósítása mellett teljes munkaidőben munkát vállalhasson. A módosítás az örökbefogadói, valamint a nagyszülői gyermekgondozási segélyre vonatkozó keresőtevékenység-korlátot nem érinti.

A 21. §-hoz

A módosítás szerint a gyermekgondozási segély - a jogosultsági idő lejártáig - akkor is továbbfolyósíthatóvá válik, ha testvér születése miatt a szülő újabb gyermekgondozási segélyre válna jogosulttá. A gyermekgondozási segélyből ugyanakkor egyidejűleg legfeljebb két ellátás folyósítható, ide nem értve azt az esetet, amikor valamelyik várandósságból ikergyermekek születnek. Ebben az esetben az ikergyermekenként egyidejűleg folyósított ellátásokat egy ellátásnak kell tekinteni. A közös háztartásban élő szülők közül a gyermekgondozási támogatásokat egyidejűleg továbbra is csak az egyik szülő veheti igénybe.

A 22. §-hoz

A módosítás a családtámogatási ügyben eljáró hatóság által kezelhető adatok körét pontosítja a gyermekgondozási támogatásban részesülő személy által folytatott keresőtevékenységre vonatkozó bejelentési kötelezettséggel összefüggésben.

A 23. §-hoz

A szakasz átmeneti rendelkezést tartalmaz. Eszerint a több gyermekre tekintettel járó gyermekgondozási támogatások együttfolyósítására vonatkozó rendelkezéseket egyrészt a 2013. december 31-ét követően született, illetve a jogosult háztartásába került első gyermekekre kell alkalmazni, másrészt azon családok esetén, ahol a 2014. január 1-jét megelőzően született, gyermekgondozási segélyre jogosító életkorú gyermeknek 2013. december 31-ét követően testvére születik (illetve új gyermek kerül a háztartásba).

A 24. §-hoz

A törvény a szülők számára biztosítja annak lehetőségét, hogy a gyermekgondozási segély - a jogosultsági idő lejártáig - akkor is továbbfolyósításra kerüljön, ha testvér születése miatt a szülő terhességi-gyermekágyi segélyre, gyermekgondozási díjra vagy gyermekgondozási segélyre válna jogosulttá.

A 25. §-hoz

A szülő esetében a gyermek egyéves korát követően folytatott, 30 órát meghaladó keresőtevékenység a módosítás szerint már nem kizáró körülmény. Mivel a nagyszülő számára a gyermekgondozási segélyre való jogosultság csak a gyermek egyéves korától állapítható meg, a szülő esetében a keresőtevékenységből adódó kizáró körülmény ilyenkor már nem állhat fenn, így a vonatkozó rendelkezést hatályon kívül kell helyezni.

A 26. §-hoz

A család és a munkavégzés összeegyeztetése érdekében tett lépések hatásának, a gyermekgondozási támogatásban részesülők foglalkoztatási mutatói alakulásának figyelemmel kíséréséhez szükséges, hogy a gyermekgondozási támogatásban részesülők által végzett keresőtevékenységről naprakész adatok álljanak rendelkezésre. Az Art. módosítása ezért kiegészíti a munkaadók által a Nemzeti Adó- és Vámhivatal felé teljesítendő havi adóbevallási kötelezettség adattartalmát a munkavállaló gyermekgondozási segélyben vagy gyermekgondozási díjban való részesülésének tényére vonatkozó adattal.

A 27. §-hoz

A gyermekgondozási díj, a gyermekgondozási segély, valamint a gyermeknevelési támogatás folyósítása alatt vagy azt követően foglalkoztatott munkavállalók után érvényesíthető szociális hozzájárulási adókedvezmény kibővítésével összhangban bővül a szakképzési hozzájárulás alól mentességet élvezők köre. A módosítás alapján a GYED-ben, GYES-ben részesülő és három vagy több gyermeket nevelő, valamint a GYET-ben részesülő szülőket foglalkoztató kifizetők a jelenlegi szabályokhoz képest további kedvezményt kapnak: a foglalkoztatás első három évében mentesülnek a szakképzési hozzájárulás megfizetése alól.

A 28. §-hoz

Az Ebtv. gyermekgondozási díj mellett történő munkavégzés tilalmára vonatkozó szabály feloldásával a GYED-re vonatkozó szabályokkal összhangba kerül a szociális hozzájárulási adó kedvezmény igénybevételére vonatkozó rendelkezés is. A foglalkoztató tehát akkor is jogosult a kedvezmény érvényesítésére, ha gyermekgondozási díjban részesülő szülőt foglalkoztat.

A gyermekgondozási díjban, gyermekgondozási segélyben részesülő és három vagy több gyermeket nevelő, valamint a gyermeknevelési támogatásban részesülő szülőket foglalkoztató kifizetők a jelenlegi szabályokhoz képest további két évig kapnak adókedvezményt: a foglalkoztatás első három évében mentesülnek a szociális hozzájárulási adó megfizetése alól, a foglalkoztatás 4. és 5. évében pedig 14,5%-os kedvezményt érvényesíthetnek.

Az átmeneti szabályok módosítása értelmében a folyamatban lévő jogviszonyok esetén is alkalmazhatók az új szabályok.

A 29. §-hoz

Tekintettel arra, hogy jelen törvény 2014. január 1-jei hatállyal módosítja az Ebtv. 42/D. §-át, az egyes egészségügyi és egészségbiztosítási tárgyú törvények módosításáról szóló 2013. évi CXXVII. törvény ugyanezen § módosítására irányuló 38. §-a tárgytalanná vált, így az nem lép hatályba.

-----STARTING---POINT---VEGE---

A 30. §-hoz

Hatályba léptető rendelkezések.