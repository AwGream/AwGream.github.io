2021. évi CXXXV. törvény végső előterjesztői indokolása

az egyes pénzügyi és gazdasági tárgyú törvények módosításáról

Általános indokolás

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

A törvényjavaslat célja a hazai gazdaság újraindítását követően, a jelenleg is működő és folyamatosan fejlődő gazdaság védelmének elősegítése érdekében több gazdasági, illetve pénzügyi tárgyú törvény esetén e folyamatosan változó gazdasági folyamatokhoz való igazodás a gazdaság további hatékony működése érdekében.

Indokolt továbbá a Magyar Államkincstár illetve - tágabb értelemben - a költségvetés végrehajtásában résztvevő valamennyi, a központi alrendszerbe tartozó államháztartási alany (költségvetési szerv - a polgári nemzetbiztonsági szolgálatok és a Katonai Nemzetbiztonsági Szolgálat kivételével -, fejezeti kezelésű előirányzat, központi kezelésű előirányzat, elkülönített állami pénzalapok és a társadalombiztosítás pénzügyi alapjai) által a költségvetés végrehajtása során alkalmazott informatikai rendszer megújítása, az informatikai támogatás minőségének és integráltságának javítása. Ebből adódóan néhány olyan - a költségvetés végrehajtásának szabályrendszerét érintő - változtatás javasolt, amely a folyamatokat egységesíti, egyszerűsíti, valamint lehetőséget biztosít az integrált informatikai támogatásból adódó előnyök kihasználására.

A fentiekre figyelemmel a törvényjavaslat további célja a Központi Költségvetés Végrehajtását Támogató Rendszer (a továbbiakban: KKVTR rendszer) működéséhez szükséges jogszabályi feltételek megteremtése az államháztartásról szóló 2011. évi CXCV. törvény (a továbbiakban: Áht.) és egyes kapcsolódó törvények módosításával.

A KKVTR rendszer megvalósítása a költségvetés végrehajtásával kapcsolatos kincstári feladatokat újraszervezi és informatikai támogatását fejleszti. Ezzel párhuzamosan új kincstári számlavezető rendszer bevezetésére is sor kerül, így a költségvetés végrehajtása és a banki rendszer funkciók egyértelműen elkülönülnek.

-----STARTING---POINT---RESZLETES---

Az 1-2. §, 1. melléklethez

A módosítás célja a jogszabályi koherencia megteremtése az Országos Atomenergia Hivatal rendeletei, valamint az atomenergiáról szóló 1996. évi CXVI. törvény között.

2022. május 1-jétől az Országos Atomenergia Hivatal rendeletben szabályozza a nukleáris létesítmények és a radioaktív hulladéktárolók nukleáris biztonsági követelményeit és az ezzel összefüggő hatósági tevékenységet, valamint a sugárvédelmi eljárásokat. A jogalkotási hatáskör változására tekintettel szükséges a kormányrendeleti hivatkozások módosítása.

Emellett a módosítás az egyes eljárások korszerűsítését és a polgárok biztonságának további megerősítését célzó intézkedésekről szóló 2021. évi CXX. törvény való összhang biztosítására irányul.

A 3-5. §-hoz

A módosítás célja egyes javadalmazások közvetlen filmgyártási költségként való elszámolási lehetőségének bővítése a jogalkalmazási gyakorlat tapasztalatai alapján. Ennek érdekében a mozgóképről szóló 2004. évi II. törvény módosításával a javaslat alapján a jelenlegi 12 millió forintos értékhatár a belföldi illetőségű magánszemélyek esetében teljesen megszűnik. A külföldi magánszemélyek (vagyis a nem belföldi magánszemélyek esetében) a 3 millió forintos értékhatár megmarad. Emellett a módosítás meghatározza a belföldi magánszemély és az életvitelszerűség fogalmát, valamint kitér arra is, hogy az életvitelszerűséget milyen módon kell igazolni.

A 6. §-hoz

A KKVTR rendszer bevezetésével összefüggésben a módosítás alapján az államháztartás központi alrendszerébe tartozó költségvetési szervek az elemi költségvetésüket forrásbontásban készítik el. Ennek megfelelően a kiadások forrása nem egy arányszám alapján kerül meghatározásra, hanem a költségvetési szerv által az elemi költségvetésben megadottak szerint. A forrásbontás kizárólag a finanszírozást érinti, így biztosítható, hogy a későbbiekben az arányszámok alapján számított források módosításáról az intézményeknek ne kelljen külön intézkedniük.

A 7. §, 14. §-hoz

A javaslat alapján a társadalombiztosítás pénzügyi alapjai finanszírozására a központi kezelésű előirányzatokkal azonos módon kerül sor.

A társadalombiztosítás pénzügyi alapjainak a központi kezelésű előirányzatokkal azonos módon történő kezelése azt is jelenti, hogy ezen előirányzatok költségvetési év végéig fel nem használt összege a költségvetési év utolsó napján átvezetésre kerül, tehát a társadalombiztosítás pénzügyi alapjai a jövőben költségvetési maradvánnyal nem rendelkeznek.

A megelőlegezés megszüntetése nem érinti a központi és köztestületi költségvetési szerveket, az elkülönített állami pénzalapokat, az agrártámogatásokat, az önkormányzati alrendszert, illetve az egyéb államháztartáson kívüli szervezeteket érintő megelőlegezéseket.

Emellett a javaslat hatályon kívül helyezi a társadalombiztosítás pénzügyi alapjai megszűnő költségvetési maradványa miatt szükségtelen rendelkezést.

A 8-9. §, 11. §-hoz

A KKVTR rendszer - mint az államháztartás információs rendszere részeként működtetett, integrált informatikai rendszer - bevezetéséhez szükséges a rendszer meghatározása a törvényi szintű szabályozásban. A javaslat bemutatja a KKVTR rendszer szerepét, a kezelt adatok körét, valamint rögzíti azt, hogy a KKVTR rendszer működtetése, fejlesztése a Kincstár felelősségi körébe tartozik.

A módosítás az Áht.-ban rögzíti a KKVTR rendszer fogalmát, aminek alapján az államháztartás információs rendszere részeként működtetett, integrált informatikai rendszer, valamint kitér azon adatok körére, amelyet a rendszer nyilvántart és kezel. A KKVTR rendszer a központi költségvetés végrehajtási adatainak nem közhiteles nyilvántartó rendszere, azaz csak a rendszerben nyilvántartott adatokra történő hivatkozás nem keletkeztet sem jogokat, sem kötelezettségeket. A KKVTR rendszer személyes adatokat nem tart nyilván.

A Kincstár kiemelt feladataként a központi költségvetés végrehajtása során működteti az államháztartás információs rendszerét. Ezzel összefüggésben rögzíti a módosítás, hogy az államháztartás információs részeként - személyes adatokat nem tartalmazó - államháztartási adattárház működik, ami a Kincstár által fejlesztett és működtetett korszerű, a költségvetés tervezését és végrehajtását elősegítő integrált pénzügyi elemző rendszer, és biztosítja a megfelelő döntés-előkészítő információk közel valós időben való rendelkezésre állását.

Emellett a javaslat a KKVTR rendszerben történő feladatellátáshoz szükséges adatok kezelését is meghatározza, valamint felhatalmazást ad a pénzügyminiszter számára, hogy rendeletben szabályozza a KKVTR rendszer működésének részletes szabályait és annak megfelelő működéséhez szükséges műszaki alapkövetelményeket.

A 10. §-hoz

A módosítás rögzíti, hogy államháztartás központi alrendszerébe tartozó költségvetési szerv - a polgári nemzetbiztonsági szolgálatok és a Katonai Nemzetbiztonsági Szolgálat kivételével -, a központi kezelésű előirányzat, a fejezeti kezelésű előirányzat, az elkülönített állami pénzalap és a társadalombiztosítás pénzügyi alapja kezelő szerve felhasználási terv keretében teljesíti a rendszeres adatszolgáltatásokat a költségvetési évben várhatóan felmerülő kiadásairól és bevételeiről, valamint a költségvetési év, és a költségvetési évet követő kötelezettségvállalásairól, más fizetési kötelezettségeiről és követeléseiről a Kormány rendeletében meghatározott módon és gyakorisággal. A felhasználási terv tartalmazhat a kincstári nyilvántartás szerinti, valamint a várható adatokra vonatkozó információkat.

A 12. §-hoz

A KKVTR rendszer bevezetésével az államháztartás központi alrendszerébe tartozó költségvetési szervek a polgári nemzetbiztonsági szolgálatok és a Katonai Nemzetbiztonsági Szolgálat kivételével - tételes adatszolgáltatást teljesítenek a tárgyévi és költségvetési éven túli kötelezettségvállalásaikról, más fizetési kötelezettségeikről, valamint az egyes követeléseikről a gazdasági események felmerüléséhez illeszkedő hatásidőn belül. A javaslat átmeneti rendelkezése kellő felkészülési időt biztosít a központi költségvetési szervek számára arra, hogy a 2022. január 1-jén induló új informatikai rendszer felé történő adatszolgáltatás tételes adatszolgáltatás helyett aggregált (nem tételes) módon is teljesíthető legyen.

A 13. §-hoz

A módosítás a társadalombiztosítás pénzügyi alapjai finanszírozására vonatkozó szabályváltozásból adódóan felmerülő további szövegpontosítást tartalmazza. Emellett a javaslat a vissznyereményi anyagok állam nevében történő értékesítésére irányuló szabályt valamint az Áht. 108/A. § szerinti adatszolgáltatáshoz kapcsolódó felhatalmazó rendelkezést pontosítja.

A 15-16. §-hoz

Az elektronikus cigaretta kiskereskedelmének korlátozása során a vállalkozáshoz való jog korlátozásával érintettek kompenzációjával kapcsolatos mulasztás megállapításáról szóló 3/2020. (I. 3.) AB határozatában az Alkotmánybíróság megállapította, hogy az Országgyűlés mulasztásban megnyilvánuló alaptörvény-ellenességet idézett elő azáltal, hogy az elektronikus cigaretta és a kapcsolódó termékek kiskereskedelmének koncesszióköteles dohányboltokra történő korlátozásával egyidejűleg nem rendelkezett a vállalkozáshoz való jog korlátozásával érintettek megfelelő kompenzációjáról. A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény módosítása az érintett kiskereskedők anyagi kompenzációjának a törvényi kereteit (jogosultság feltétele, kompenzáció mértéke, döntéshozó kijelölése) teremti meg.

A fentiek érdekében a módosítás felhatalmazást ad a Kormány részére, hogy rendeletet alkothasson a kiskereskedelmi tevékenység körében elektronikus cigaretta, utántöltő flakon, vagy dohányzást imitáló elektronikus eszköz forgalmazására 2016. május 20-án jogosult személy vagy szervezet a törvényben meghatározottak szerinti anyagi kompenzációra történő jogosultság részletszabályairól. A javaslat továbbá annak érdekében fogalmaz meg szövegpontosításokat, hogy a kompenzációra irányuló kérelem 2022. január 31-ig benyújtható legyen, valamint a kompenzációra irányuló kérelemről döntést hozó szerv kormányrendeletben kijelölhető legyen.

A 17. §, 18. §-hoz

A KKVTR rendszerrel szoros kapcsolatban álló, illetve annak részét képező törzsadat-nyilvántartás rendszerét az Áht. 106/G. §-a alapján a Kincstár működteti, a jogszabályban meghatározott feladatainak ellátása céljából. Annak érdekében, hogy a törzsadat-nyilvántartás a Kincstár működését teljes körűen támogatni tudja, további nyilvántartásokkal szükséges kapcsolatot létrehozni az adatátvétel jogalapját meg kell teremteni.

A javaslat a gondnokoltak nyilvántartásához való hozzáférés jogalapját teremti meg a gondnokoltak és az előzetes jognyilatkozatok nyilvántartásáról szóló 2013. évi CLXXV. törvény (a továbbiakban: Gondnokolti törvény) módosításával a Kincstár azon szakterületei részére, amelyek ügyviteli folyamataik végrehajtásához eddig egyedi megkeresésben szerezték be a gondnokoltakra vonatkozó információkat a jövőben ezt egy egységesen kialakított csatornán keresztül tehetnék meg.

A módosítás szerint a Kincstár közvetlen hozzáféréssel jogosult megismerni és kezelni a gondnokolt családi és utónevét, születési családi és utónevét, születési helyét és idejét, a gondnokolt anyjának születési családi és utónevét, a gondnokság alá helyezésről, annak módosításáról, felülvizsgálatáról, megszüntetéséről jogerős határozatot hozó bíróság megnevezését és ügyszámát, a gondnokság alá helyezés, annak módosítása, felülvizsgálata, megszüntetése tárgyában hozott határozat jogerőre emelkedésének napját, a gondnokság cselekvőképességet korlátozó részleges vagy teljes jellegét, valamint a bíróságnak a cselekvőképességet részlegesen korlátozó ítéletében meghatározott ügycsoportot vagy ügycsoportokat.

A fővárosi és megyei kormányhivatalok működésének egyszerűsítése érdekében egyes törvények módosításáról szóló 2019. évi CX. törvény (a továbbiakban: törvény) 87. §-a Gondnokolti törvény 6. § (2) bekezdését úgy módosítja, hogy a szociális hatóság és a rehabilitációs hatóság közvetlen hozzáférést kap a nyilvántartás adataihoz. Azonban a Gondnokolti törvényt érintő módosítás összhangjának megteremtése érdekében a törvény 87. §-ával megállapított Gondnokolti törvény 6. § (2) bekezdés k) pontját eltérő szöveggel szükséges hatályba léptetni, mivel a megváltozott munkaképességű személyek ellátásaival kapcsolatos eljárási szabályokról szóló 327/2011. (XII. 29.) Korm. rendelet 1. § (2) bekezdése alapján az ott meghatározott esetekben a központi nyugdíjbiztosítási szerv, azaz a Kincstár is rehabilitációs hatóság.

A 19-21. §-hoz

A törvényjavaslat alapvetően módosítja a tisztjelöltek jogait és kötelezettségeit. E §-ok az ezekre tekintettel szükséges technikai, terminológiai pontosításokat hajtanak végre.

A 22. §-hoz

A § a rendvédelmi tisztjelölteket érintő, folyamatban lévő törvénymódosításnak megfelelően újraszabályozza a Nemzeti Adó- és Vámhivatal (a továbbiakban: NAV) tisztjelöltjeire vonatkozó rendelkezéseket. A módosítás alapján a tisztjelöltek a korábbi ösztöndíjas tisztjelölti jogviszonytól eltérően, a jogviszony a NAV vezetője általi kinevezéssel jön létre, és a felek jogait és kötelezettségeit minden tartalmi elem vonatkozásában jogszabály határozza meg. A tisztjelölt részére a kinevezést legkésőbb a rendészeti alapfelkészítést megelőző 15 nappal át kell adni. A tisztjelölt elsődleges szolgálati kötelezettsége a rendvédelmi szervnél a tiszti besorolási osztályba tartozó szolgálati beosztásban történő szolgálatteljesítésre való felkészülés.

Lényeges változás, hogy a tisztjelölt köteles a tanulmányait legjobb képességei szerint folytatni, és az adó- és vámhatósági szolgálati jogviszonyba történő kinevezését követően legalább 10 év időtartamban a NAV-nál szolgálatot teljesíteni. A tisztjelölt a beiratkozást követő hat hónapig rendészeti alapfelkészítésen vesz részt, amelynek befejezésekor „Tisztjelölt” vizsgát, ezt követően a pénzügyőr számára előírt esküt tesz.

A § a fentiekkel összefüggésben részletesen meghatározza a tisztjelölti jogviszony megszűnésének eseteit. Amennyiben a tisztjelölt a tanulmányi és vizsgaszabályzatban, illetve a tantervben rögzített, a tanulmányokban való előrehaladással kapcsolatos kötelezettségeit nem teljesíti vagy a hallgatói jogviszonyát megszünteti, a tisztjelölti jogviszony a törvény erejénél fogva megszűnik, az addig megszerzett rendfokozatát elveszti, és őt a NAV vezetője adó- és vámhatósági szolgálati jogviszonyba történő kinevezéssel egyidejűleg a NAV bármely szervénél II. besorolási osztályba tartozó pénzügyőri munkakörbe helyezi. A NAV vezetője a tisztjelölt kérelmére és a tisztjelölt különös méltánylást érdemlő egyéni érdekére tekintettel - a pénzügyőri munkakörben való továbbfoglalkoztatás helyett - engedélyezheti a tisztviselői státuszban, tisztviselői munkakörben történő továbbfoglalkoztatást.

A tisztjelölt havonta a miniszter rendeletében meghatározottak szerinti illetményre jogosult, ami alapilletményből, tanulmányi díjból, valamint illetménypótlékból áll. Az alapilletmény legalább a garantált bérminimumnak megfelelő összeg. A tisztjelölt emellett foglalkoztatási szabályzatban meghatározottak szerint kollégiumi elhelyezésre, térítésmentes élelmezési, ruházati ellátásra, tanszertámogatásra, ezen túlmenően egyes költségtérítésre és szociális juttatásokra jogosult.

Mivel a jogviszony minden lényeges elemét törvény határozza meg, ezért a törvényjavaslat írja elő az illetmény visszatérítésének kötelezettségét, és annak eseteit. Ezek közé alapvetően azon esetkörök tartoznak, amikor a hallgatói jogviszony, illetve a tanulmányok befejezését követően a 10 éves időtartam alatt a szolgálati jogviszony a tisztjelöltnek felróható okból szűnik meg. A megtérítés részletes szabályait miniszteri rendelet fogja meghatározni. A megtérítési kötelezettség alól a NAV vezetője - miniszteri rendeletben meghatározott rendben - a tisztjelöltet kérelmére, különös méltánylást érdemlő körülményeire figyelemmel mentesítheti.

A tisztjelölt a NAV tisztjelölti állományában, a hallgatói előmenetelének megfelelő tisztjelölti rendfokozati jelzéssel teljesít szolgálatot. A tisztjelölt a vele tisztjelölti jogviszonyt létesítő rendvédelmi szerv tisztjelölti állományában, a hallgatói előmenetelének megfelelő tisztjelölti rendfokozati jelzéssel teljesít szolgálatot. A rendfokozatok a tiszthelyettesi állománycsoport rendfokozati jelzéseihez igazodik, viselésük azonban kizárólag a tanulmányok idejére szól. A fentiek alapján a tisztjelölt rendfokozata az állományba vétel napjától hallgató őrmester, a második évfolyam megkezdésétől hallgató törzsőrmester, a harmadik évfolyamban hallgató főtörzsőrmester, a negyedik évfolyamosoké 1. napjától hallgató zászlós. A szolgálatteljesítési helye a Nemzeti Közszolgálati Egyetem  Rendészettudományi Kar Rendvédelmi Tagozata.

A § emellett meghatározza a tisztjelölt fegyelmi és kártérítési felelősségére vonatkozó rendelkezéseket is, mely szerint, ha a tisztjelölt a tisztjelölti jogviszonyából vagy a hallgatói jogviszonyából eredő kötelezettségét vétkesen megszegi, fegyelemsértést követ el. A jogszabályhely tartalmazza a tisztjelölttel szemben alkalmazható fenyítéseket. A tisztjelölt kártérítési felelőssége kiterjed a tisztjelölti jogviszonyából és a hallgatói jogviszonyából eredő kötelezettségének vétkes megszegésével okozott kár megtérítésére is. A fegyelmi és a kártérítési eljárás jogszabályban nem szabályozott kérdéseiben a Nemzeti Közszolgálati Egyetem fegyelmi és kártérítési szabályzatának rendelkezéseit kell alkalmazni.

A 23. §-hoz

A § a törvényi szabályok végrehajtását szolgáló miniszteri rendeleti rendelkezések, így az illetmény megállapítása és folyósítása szabályainak, az alapilletmény évfolyamonkénti eltérő mértékére, az egyéb illetményelemek megállapításának feltételeire és összegére, továbbá a megtérítési kötelezettségre, a megtérítési kötelezettségre vonatkozó halasztás engedélyezésének rendjére, a fizetési könnyítés a mentesítési eljárásra vonatkozó szabályok megállapítására ad felhatalmazást.

A 24. §-hoz

Átmeneti rendelkezés tartalmazza, hogy a jelenlegi tisztjelölti jogviszony 2022. augusztus 1-jei hatállyal, a törvény erejénél fogva alakul át a módosítás szerinti tisztjelölti jogviszonnyá. Az átalakulást megelőzően a jelenlegi tisztjelöltek számára lehetőséget teremt a rendelkezés arra, hogy az előzetes tájékoztatás alapján meghatározott határidejéig nyilatkozzanak, hogy elfogadják-e az új szabályozás szerinti rendvédelmi jogviszonyt.

A 25. §-hoz

A fenti módosításokra tekintettel a § hatályon kívül helyezi a tisztjelöltek ösztöndíját rögzítő mellékletet.

-----STARTING---POINT---VEGE---

A 26. §-hoz

A § a törvényjavaslat hatálybalépéséről rendelkezik.

A 27. §-hoz

A § a törvényjavaslat egyes rendelkezéseinek a sarkalatosságára utal.