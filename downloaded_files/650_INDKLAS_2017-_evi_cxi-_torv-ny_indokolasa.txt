2017. évi CXI. törvény indokolása

az egyrészről az Európai Unió és tagállamai, másrészről az Afganisztáni Iszlám Köztársaság közötti partnerségi és fejlesztési együttműködési megállapodás kihirdetéséről

Általános indokolás

A törvény célja az egyrészről az Európai Unió és tagállamai, másrészről az Afganisztáni Iszlám Köztársaság közötti partnerségi és fejlesztési együttműködési megállapodás (a továbbiakban: Megállapodás) kötelező hatályának elismerése, valamint törvényben való kihirdetése.

Az Európai Unió Tanácsa 2011 novemberében felhatalmazta a Bizottságot és az Unió külügyi és biztonságpolitikai főképviselőjét, hogy kezdjenek tárgyalásokat a Megállapodás létrehozásáról. A 2011-ben megkezdődött tárgyalások 2012-ben megszakadtak, majd az elhúzódó afganisztáni választási procedúrát, a Nemzeti Egységkormány megalakulását követően 2015-ben tovább folytatódtak. A dokumentumot 2015. július 2-án parafálták Kabulban. A Tanács 2017. február 13-án elfogadott 434. sz. határozata adott felhatalmazást az egyrészről az Európai Unió és tagállamai, másrészről az Afgán Iszlám Köztársaság közötti partnerségi és fejlesztési együttműködési megállapodásnak az Unió nevében történő aláírására és ideiglenes alkalmazására. A Megállapodást a tagállamok meghatalmazott képviselői február 15-én, az Unió képviselője pedig február 18-án írták alá.

A Megállapodás átfogó jogi keretet biztosít az EU, illetve a tagállamok és Afganisztán közötti kapcsolatokhoz, az ország biztonságának és stabilitásának elősegítéséhez, a közös értékekre és elvekre épülő partnerségi kapcsolatok elmélyítéséhez. A Megállapodás politikai kötelezettségvállalásokat is tartalmaz, amelyekben az EU és Afganisztán kinyilvánítják együttműködési készségüket olyan területeken, mint az emberi jogok, a nonproliferáció és fegyverzetellenőrzés, valamint a terrorizmus elleni küzdelem. A Megállapodás értelmében az együttműködés alapját az emberi jogok és a demokratikus alapelvek, a nemzetközi jog és az ENSZ Alapokmányában rögzített elvek tiszteletben tartása képezi.

A Megállapodás a fejlesztési, gazdasági és kereskedelmi, valamint belügyi kérdésekben folytatott együttműködésre, emellett szakpolitikai területek széles körére is kiterjed - így például az egészségügyre, a környezetvédelemre, az éghajlatváltozásra, az energiaügyre, a migrációs kérdésekre, az oktatásra, a kultúrára, a munkaügyre, a katasztrófavédelemre, a korrupció-, valamint kábítószer-ellenes küzdelemre.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás IX. címből és 60 cikkből áll, felépítése a következő: Hatály és célkitűzések (I. cím), Politikai együttműködés (II. cím), Fejlesztési együttműködés (III. cím), Kereskedelmi és beruházási együttműködés (IV. cím), Bel- és igazságügyi együttműködés (V. cím), Ágazati együttműködés (VI. cím), Regionális együttműködés (VII. cím), Intézményi keret (VIII. cím), Záró rendelkezések (IX. cím).

A Megállapodás vegyes bizottságot hoz létre a szerződő felek képviselőiből, amelynek célja, hogy figyelemmel kísérje és előmozdítsa a Megállapodás végrehajtását, valamint a felek közötti kétoldalú kapcsolatok fejlődését. A Megállapodás hatálybalépéséig annak egyes rendelkezéseit az 59. cikk (2) bekezdése alapján az EU és Afganisztán között ideiglenesen alkalmazni kell uniós hatáskörbe tartozó kérdések esetében.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba. A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.