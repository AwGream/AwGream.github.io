2003. évi LIII. törvény indokolása

az államtitokról és a szolgálati titokról szóló 1995. évi LXV. törvény, valamint azzal összefüggésben más törvények módosításáról

-----STARTING---POINT---ALTALANOS--- 

Az Európai Unióhoz történő csatlakozással összefüggésben az EU minősített adatainak védelme, valamint az Interim Megállapodás alapján a minősített adatforgalom feltételeinek megteremtése szükségessé tette a magyar minősítési rendszer harmonizációs célú átalakítását, ezen belül a négyszintű, káralapú minősítési rendszer bevezetését, a minősítési automatizmusok kiiktatását, az EU minősítési jelzéseinek a magyar jogrendszerbe történő befogadását és a magyar minősítési jelöléseknek való megfeleltetését. Ezen kívül ki kell jelölni az EU minősített adatainak biztonságáért felelős nemzeti hatóságot.

Az Európai Unió (EU) minősített információinak védelmét az EU joganyag részét képező, az EU intézményeinek Biztonsági Szabályzatai - a Tanács 2001/264/EK határozata, a Bizottság eljárásrendjét rögzítő 2001/844/EK, ESZAK, Euratom határozat, valamint a 3. számú EURATOM Tanácsi rendelet (1958. 07. 31.) az Euratom minősített információk védelméről (a továbbiakban együtt: EU Biztonsági Szabályzat) - alapján kell biztosítani. Az EU Biztonsági Szabályzat előírásainak - mint az EU leendő tagállamának - a Magyar Köztársaságnak is maradéktalanul meg kell felelnie, továbbá kötelezettséget kell vállalnia arra, hogy az együttműködés során megkapott minősített információkat a tagállamokban érvényes biztonsági normák szerint kezeli és őrzi.

A magyar titokvédelmi jogszabályok európai szintű végrehajtását negatívan befolyásolják az államszervezetben tapasztalható végrehajtási hiányosságok, elsősorban a minősítőknek az adatok objektív védelmi igényét figyelmen kívül hagyó, automatizmusokra épülő minősítési gyakorlata. Annak ellenére ugyanis, hogy a titokvédelmi törvény a minősítést konjunktív feltételekhez köti és így az automatizmusok nem hoznak létre bíróság előtt is megvédhető döntést, a jogalkalmazók tömegesen készítenek ilyen módon minősített adatot. Az említett gyakorlat az állampolgárok alkotmányos jogát indokolatlanul korlátozza.

A jogszabályi harmonizációs feladat az, hogy a minősített adatok mennyiségét az információ felhasználási és objektív védelmi igényeihez kell igazítani. Tekintettel arra, hogy nagy mennyiségű, magas szinten minősített adat befogadását - az ismertetett okokból - az EU nem tartja elfogadhatónak, hatályon kívül kell helyezni azokat a jogszabályhelyeket, amelyek minősítési automatizmust sugallnak. Fontos, az előbbiekhez kapcsolódó feladat a négyszintű kár alapú minősítési jelölési rendszer bevezetése. Ebben az új szisztémában a titokfajták száma nem változik, de a jelenlegihez képest több védelmi szint áll majd rendelkezésre.

Az Európában leggyakrabban alkalmazott négyfokozatú minősítési jelölési szisztéma átvétele úgy oldható meg, hogy az államtitokhoz egy minősítési jelölés, a „Szigorúan titkos!” társul. A szolgálati titok esetében a törvényjavaslat szerint három védelmi fokozat áll majd rendelkezésre: a „Titkos!”, a „Bizalmas!” és a „Korlátozott terjesztésű!”.

A titokvédelmi törvény új 2. melléklettel egészül ki, amely a kár megállapításához irányadó szempontokat határoz meg.

Az Észak-atlanti Szerződés Szervezete (NATO) által támasztott igényekhez hasonlóan az EU által is elvárás egy nemzeti biztonsági hatóság létrehozása, mely az EU Biztonsági Szabályzatában előírt követelmények érvényesítéséért felelős.

A nemzeti biztonsági hatóság felállítására és működésére, valamint a minősített információk személyi, fizikai és dokumentum biztonságára vonatkozó alapelveket és szabályokat az EU Biztonsági Szabályzata tartalmazza. Ezen biztonsági követelmények betartását az EU felé a tagországok nemzeti biztonsági hatóságai szavatolják. Figyelemmel arra, hogy az Európai Unió tagállamaiban az EU minősített információk védelmét a NATO minősített információk védelméért felelős nemzeti biztonsági hatóságok látják el, a törvényjavaslat az EU minősített információk védelmére a Nemzeti Biztonsági Felügyeletet jelöli ki.

-----STARTING---POINT---RESZLETES---

Az 1. §-hoz

A módosítás a kizárólag a titokköri pont alá sorolhatóság miatti automatikus minősítői döntések megelőzése érdekében hangsúlyosabban fogalmazza meg, hogy a minősítéshez az államtitok, illetve a szolgálati titok fogalmában meghatározott valamennyi feltétel fennállására szükség van. A minősítési jelölés megállapítását, tekintettel a négyszintű jelölési rendszer bevezetésére a minősítői döntés részévé kell tenni.

A 2-3. §-hoz

Az államtitok és a szolgálati titok fogalma a módosítással alapvetően nem változik meg. Az államtitok fogalmában meghatározott védendő érdekek sorából kikerül - az automatizmust sugalló - „a Kormány és az ügyrendje alapján létrehozott testület zavartalan működéséhez fűződő” érdek, amely - hacsak nem érinti a 3. § (1) bekezdésében továbbra is szereplő érdekeket - döntően szolgálati titokként védendő.

A szolgálati titok fogalma is módosul. A nyilvánosságra hozatal, a jogosulatlan megszerzés és felhasználás, az illetéktelen személy részére hozzáférhetővé tétel kiegészül a jogosult részére hozzáférhetetlenné tétellel. Erre azért is szükség van, mert a titokvédelmi törvény jelen módosítását követően számos, jelenleg államtitokként kezelt adat védelmére a jövőben a szolgálati titok áll majd rendelkezésre. Az illetékes részére hozzáférhetetlenné tétel ugyanolyan veszélyt hordoz, mint az előző fordulatokban jelzett esetek, ezen felül a védelem ilyen jellegű kiterjesztését a Tanácsi Határozat is előírja.

A 4-5. §-hoz

A 4. és az 5. § az Európai Unió Tanácsa, a Bizottság, valamint az Euratom által alkalmazott minősítési jelölések megfeleltetéséről rendelkezik.

A 6. §-hoz

A 6. §-ban meghatározott módosítások technikai jellegűek.

A 7. §-hoz

A módosítás megjeleníti a minősítési jelölés feltüntetésének kötelezettségét.

A 8. §-hoz

A módosítás bevezeti a négyszintű minősítési jelölési rendszert. Ez a gyakorlatban annyit jelent majd, hogy a minősítő - akárcsak jelenleg - dönt az adat államtitokká vagy szolgálati titokká történő minősítéséről. Azonban - és ez új elem - feladata ezzel nem ér véget, hiszen a minősítési jelölés meghatározásával dönteni kell arról is, hogy a rendelkezésre álló - eltérő költséggel bíró - védelmi intézkedés-csomagból kiválassza azt, amelyet a védendő adat „értéke” a leginkább indokol. A törvénymódosítással, tehát a titokfajták száma és szerepe nem változik, azonban rugalmasabb eszköz áll majd a minősítő rendelkezésére ahhoz, hogy költségarányos védelmet írhasson elő.

A 9. §-hoz

A módosítás technikai jellegű, hiszen alapvetően a rendszeres felülvizsgálati kötelezettség előírása megmaradt. Azonban a szolgálati titok esetén meghatározott ötéves kötelező terminus jobban figyelembe veszi a feladat végrehajthatóságát. A Tanácsi Határozat is ötévenkénti felülvizsgálatot ír elő.

A 10-12. §-hoz

Az európai szervezetek által alkalmazott minősítési rendszer esetében is szükséges mindazon személyek biztonsági ellenőrzése, akik a védett adatokat megismerhetik.

A 13. §-hoz

A módosítások hatályon kívül helyezik az államtitokköri pontok automatikus minősítést sugalló „minden”, illetve „valamennyi” adat fordulatait.

A 14. §-hoz

A törvény a 2. számú mellékletében a kár megállapításához irányadó (a Tanácsi Határozat függelékén alapuló) szempontokat határozza meg. A kár megállapításához irányadó alapvető szempontok részletesebb megfogalmazása egyrészt nem kivitelezhető, másrészt nem indokolt. Az államtitok és a szolgálati titok fogalma már a hatályos titokvédelmi törvényben is kellő pontossággal definiálja az alapjogi korlátozás indokát.

A káros események rendkívül sokfélék lehetnek, ezért a 2. számú melléklet csak példálózó jellegű felsorolást tartalmazhat. A kár megállapításához irányadó szempontokat a minősítői gyakorlatnak kell meghatároznia, és a védelmi igények változásával együtt folyamatosan újraalkotnia.

A 15. §-hoz

A módosítás indoka a titkos információgyűjtéssel kapcsolatos adatok automatikus államtitokként minősülése megszűnik, tehát lehetőség lesz arra, hogy az ilyen adatokat szolgálati titokká minősítsék. Ezt a változást tükrözi a módosítás, amikor a „védett államtitok” megfogalmazás helyett a „minősített adat” megjelölést alkalmazza.

A 16. §-hoz

Az általános indokolásban jelzett kötelezettséggel összhangban a Nemzeti Biztonsági Felügyelet feladata - a NATO, illetve NYEU Biztonsági Szabályzatában foglaltak érvényesítésén túlmenően - kibővül az Európai Unió intézményeinek Biztonsági Szabályzataiban előírtak teljesítésével is.

A 17. §-hoz

A módosítást az indokolja, hogy a Nemzeti Biztonsági Felügyeletről szóló 1998. évi LXXXV. törvény kihirdetését követően lépett hatályba a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény, amely érinti a Nemzeti Biztonsági Felügyelet személyi állományát.

A 18. §-hoz

A törvény szerint a Nemzeti Biztonsági Felügyelet feladatai kibővülnek az EU minősített információk védelmével, amely jellegét tekintve - a NATO és az EU szabályozás azonosságából következően - megegyező az eddig a NATO, illetve NYEU minősített információk védelmére vonatkozó feladatokkal.

A 19. §-hoz

A Nemzeti Biztonsági Felügyeletről szóló 1998. évi LXXXV. törvény az Alkotmányból és a személyes adatok védelméről és a közérdekű adatok nyilvánosságáról szóló 1992. évi LXIII. törvényből fakadó követelményeknek megfelelően részletesen tartalmazza, hogy a Felügyelet mely adatokat, mennyi ideig kezelhet. Ez az adatkezelési jogosultság a NATO, illetve NYEU minősített adatok megismerésének előfeltételeként megkövetelt „biztonsági tanúsítvány” kiadásához szükséges adatokat foglalja magába. Értelemszerűen a NATO, illetve NYEU minősített adatok köre itt is kibővül az EU minősített adatokkal.

A 20-21. §-hoz

A nemzetközi szervezetek által alkalmazott minősített adatokat megismerő személyek biztonsági ellenőrzésének szabályait be kell építeni a nemzetbiztonsági szolgálatokról szóló 1995. évi CXXV. törvény rendelkezéseibe is.

-----STARTING---POINT---VEGE---

A 22. §-hoz

A 22. § (1) bekezdése hatályba léptető rendelkezést tartalmaz.

Az EU minősített anyagokat csak akkor ad át Magyarország részére, ha biztosítékot kap arra, hogy azt a szabályaiknak megfelelően kezeljük. A 22. § ezért a törvényt - az Európai Unióhoz történő csatlakozást megelőzően - a kihirdetést követő 8. napon javasolja hatályba léptetni.

Tekintettel arra, hogy a magyar titokvédelmi szabályozás áttér a négyfokozatú minősítési jelölési rendszerre, a hatályos titokvédelmi törvény 5/F. és 5/G. §-aiban foglalt megkülönböztetés értelmetlenné válik, ezért hatályon kívül helyezésük technikai kérdés.

A 23. §-hoz

A 23. § jogharmonizációs rendelkezést tartalmaz.