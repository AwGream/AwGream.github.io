1997. évi CL. törvény indokolása

a Magyar Köztársaság 1997. évi költségvetéséről szóló 1996. évi CXXIV. törvény módosításáról, valamint a helyi önkormányzatok címzett támogatással folyamatban lévő egyes egészségügyi beruházásainak rendezése érdekében szükséges egyéb törvénymódosításokról

Indokolás

Az egészségügyi ellátórendszer működtetésében részt vevők közötti munkamegosztásban a helyi önkormányzatok felelősek - többek között - az általuk fenntartott intézmények tárgyi, dologi feltételeinek a biztosításáért. E feladatellátási kötelezettség különösen a kórházak esetében jelent komoly terheket az önkormányzatoknak, tekintettel ezen épületek műszaki, statikai állapotában, felszereltségében mutatkozó jelentős mértékű hiányosságokra. Ezen térségi, megyei, illetve regionális ellátást biztosító intézmények fejlesztéséről a tulajdonos önkormányzatok helyi forrásokból eddig sem, és a jövőben sem tudnak gondoskodni. E körülményekre tekintettel az Országgyűlés 1991. óta a központi költségvetésből biztosítja a rekonstrukciók megvalósításához szükséges fedezet túlnyomó többségét.

A folyamatban lévő rekonstrukciókkal érintett önkormányzatok egy része ez év folyamán jelezte a beruházás megvalósításával kapcsolatos nehézségeket, illetve többlettámogatási igényeket:

Ezen ágazat rekonstrukciós, illetve fejlesztési munkálataira általában véve jellemző a rendkívül magas orvostechnológiai igény, ezek beszerzése szinte kizárólag importból történik. Ezen túlmenően az egészségügyi beruházásoknál felhasznált egyéb speciális berendezések (klímatechnológiai felszerelések, orvosi gázrendszer, a sterilizálást biztosító építészeti kellékek stb.) túlnyomó többsége szintén importból származik. E körülményekre tekintettel a kórházi rekonstrukciókat az 1995. márciusában bevezetett folyamatos forintleértékelés - az építőiparban tapasztalható árindex-változáson túlmenően - hatványozottan érinti, és az önkormányzatok körültekintő gazdálkodása ellenére megnehezíti az egészségügyi beruházások helyzetét.

A Népjóléti Minisztérium 1996. év közepén tette közzé az egészségügyi intézményekre vonatkozóan a szakmai minimum követelményeit. E rendelkezés alapján a beruházó önkormányzatoknak a már folyamatban lévő kórházi rekonstrukciók esetében is a rendeletben foglaltaknak megfelelően - az ÁNTSZ-szel egyeztetve - módosítani kellett a szakmai-műszaki terveket, illetőleg az orvosi műszerek körét. Ezen új jogszabályi kötelezettség a folyamatban lévő kórházrekonstrukcióknál mind a műszaki feltételek, mind pedig az orvosi műszerek mennyisége terén magasabb színvonalú megvalósítást kíván, mint amely az eredeti tervekben szerepelt. A beruházó önkormányzatok - a jogszabályváltozásból eredő - kötelezettségüknek az eredetileg jóváhagyott címzett támogatási előirányzatból nem tudnak eleget tenni.

E körülményekre tekintettel négy folyamatban lévő kórházrekonstrukciónál merültek fel olyan nehézségek, melyek „orvoslása” rövid távon vált szükségessé. Az 1994-ben kezdődött Tolna Megyei Kórház, valamint az 1996-ban indult Váci Jávorszky Ödön Kórház, a Sátoraljaújhelyi Városi Kórház és az Orosházi Városi Kórház beruházásáról egyértelműen elmondható, hogy kizárólag minőségi jellegű (nem pedig mennyiségi) rekonstrukcióról van szó:

A Tolna Megyei Kórház esetében rendkívül nagy technológia igényű - műtéti és diagnosztikai tömbre vonatkozó - beruházás van folyamatban, ahol az orvostechnológián túlmenően az épület gépészeti rendszere is speciális és rendkívül költséges megoldásokat kíván. További forrás biztosítása nélkül a jelenleg 50-60 %-os készültségű beruházás nem folytatható, mely rendkívüli veszélyeket jelentene a megye egészségügyi ellátása szempontjából.

Az Orosházi Városi Kórház beruházása esetében az eredetileg jóváhagyott címzett támogatási előirányzatból nem valósítható meg a műtőblokk klímarendszere, valamint az orvosi gázellátás bővítése. Ezek hiányában a kórház működőképessége nem biztosítható, ezért javasoljuk a befejezéshez szükséges támogatás elfogadását.

A Sátoraljaújhelyi Városi Kórház esetében a sebészeti osztályt, illetve a műtőket érintő rekonstrukciós feladat esetében - tekintettel azok műszerigényére - különösen jelentős az egészségügyi minimumfeltételekben bekövetkezett változás hatása, mely a beruházás összköltségét növeli.

A Váci Jávorszky Ödön Kórház az eredeti elképzelések szerint új épületben helyezte volna el a központi gyógyszertárat és a sterilizálót, azonban - a költségtakarékosság figyelembe vételével - felülvizsgálták a korábbi döntést, melynek eredményeként a meglévő épületben történő elhelyezés és az eredetileg tervezett alapterület csökkentése mellett döntöttek. Az önkormányzat által lefolytatott közbeszerzési eljárás eredménye azonban azt mutatja, hogy ezen racionális és szűkített elképzelés megvalósításához is további központi támogatás szükséges

A bemutatott - szakmailag szükséges és pénzügyileg indokolt - rekonstrukciós elképzelések megvalósítása csak a központi költségvetés összesen 1.175.263 ezer forint összegű támogatásával valósítható meg.

A törvény az egészségügyi reform célkitűzéseivel, az egészségügy terén folyamatban lévő struktúra-átalakítással összhangban van, e kórházrekonstrukciók ugyanis - ismételten jelezzük - csak minőségi fejlesztést tartalmaznak, azonban ágyszámbővítéssel és szakmai profilbővítéssel nem járnak.