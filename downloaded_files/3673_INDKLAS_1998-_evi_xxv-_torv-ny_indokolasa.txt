1998. évi XXV. törvény indokolása

az emberi felhasználásra kerülő gyógyszerekről

-----STARTING---POINT---ALTALANOS--- 

A gyógyszerellátással, illetve a gyógyszerekkel kapcsolatban az állampolgárok, az igazgatásban résztvevők és a piaci szereplők számára is egyértelmű, hogy a gyógyszerekkel kapcsolatos, illetve a biztonságos gyógyszerfelhasználást garantáló jogszabályi rendelkezések az egészségügyi ellátás részeként alkotmányos alapjogot érintenek. A gyógyszerellátásról, illetőleg a gyógyszerekről törvényi szinten jelenleg az egészségügyről szóló 1972. évi II. törvény gyógyszerügy című fejezetének 55-58. §-ai rendelkeznek.

Az előbb említett alkotmányos alapjogokra tekintettel, valamint az Euro-Atlanti csatlakozásunkat előkészítő jogharmonizációs feladatok figyelembevételével, a már az egészségügyről szóló törvényben is megfogalmazottakra is tekintettel a jelen törvény szabályozza az emberi felhasználásra kerülő gyógyszerekkel összefüggő alapvető rendelkezéseket. Hazánkban az említett rövid törvényi szabályozástól eltekintve a gyógyszerellátást, illetve a gyógyszerekre vonatkozó rendelkezéseket alacsony szintű jogforrások (miniszteri rendeletek, illetve kormányrendeletek) szabályozzák. Ezen jogszabályok fokozatosan a piaci viszonyok, illetve a tulajdonviszonyok változására reagálva biztosították az eddig zökkenőmentesnek mondható átmenetet, valamint a gyógyszerellátás állami monopóliumának megszűnését. Napjainkban az állam a gyógyszerellátás területén teret engedve a magánvállalkozásoknak, kizárólag a kérdéskör jogi kereteinek a meghatározására, illetőleg az igazgatás területeire szorult vissza. A jelenleg hatályos egészségügyi törvény gyógyszerügyi fejezete az állami tulajdonú gyógyszergyárak, gyógyszer-nagykereskedők és gyógyszertárak idejében fogalmazódott meg, ugyanakkor a forgalomban lévő gyógyszerválaszték, a gyógyszergyártók kínálata, a nagykereskedők és a gyógyszertárak száma 1990-1996. között nagymértékben megnőtt. A gyógyszerellátás állami monopóliumának megszűnésével párhuzamosan bekövetkezett import liberalizáció a rendelési és fogyasztási struktúra eltolódása, a gyógyszerellátással kapcsolatos össztársadalmi elvárások megnövekedése jelentősen megváltoztatta a gyógyszerészek, a gyógyszergyártók, illetve a nagykereskedők állami-társadalmi-gazdasági rendszerben elfoglalt helyét és felelősségét. A robbanásszerű változások Európa szerte is megfigyelhetőek ezen időszakban, így elsősorban az orvos- és gyógyszerészeti tudomány technikai, technológiai területein, amely nem várt kihívást jelentett az orvosok, a gyógyszerészek és a betegek részére is. Újragondolásra szorultak a korábbi elvek, így pl. mindinkább előtérbe került a megelőzés, az orvosilag lehetséges és a gazdaságilag megengedhető terápia összhangjának a megteremtése, a korszerű és drága gyógyszeres terápia hatékonyságának értékelése, valamint a gyógyszerek rendelése során az ún. költséghaszon elemzés.

Gyógyszerész szakmai körök már hosszú idő óta igénylik és több ízben felvetették az egészségügy e speciális ágának törvényi szintű szabályozási igényét, hivatkozva az Európai Unió tagállamaiban hatályban lévő gyógyszertörvényekre. A törvény a szabályozás kialakításánál figyelembe veszi a Közösségi követelményrendszert és a hazai társadalmi-gazdasági viszonyoknak megfelelő összhangban alakítja ki a jövőre vonatkozóan a biztonságos gyógyszerellátás alapvető követelményrendszerét. A törvény a gyógyszerek gyártására, forgalmazására és felhasználására vonatkozó szabályok megalkotásakor az Európai Közösségek irányelveiben megerősített ún. Helyes Gyógyszergyártási, Laboratóriumi, és Klinikai Gyakorlat alapvető rendelkezéseit vette alapul. Fogalomrendszerében, a gyógyszerek gyártására, forgalmazására vonatkozó szabályaiban a Közösségi szabályokkal azonos tartalommal bír. Vitathatatlan a törvény keretjellege, azonban a gyógyszerészet tudomány már korábban is említett forradalmi változásaira tekintettel nagyobb teret kell engedni a kötelező magatartási szabályok meghatározása során a kormányzati felelősség körébe tartozó alacsonyabb szintű jogforrási megjelenítésnek. Az alapvető és állampolgári jogot érintő kérdések, a törvényben az engedélyezési eljárások során további feltételrendszerként előírandó részek a végrehajtási joganyagban jelennek meg.

-----STARTING---POINT---RESZLETES---

Az 1-3. §-hoz

Az 1-3. § a törvény célját, illetve hatályát állapítja meg. A törvény az új egészségügyi törvénnyel összhangban, valamint az Európai Közösségek gyógyszerekkel, illetve gyógyszerellátással kapcsolatos irányelvei figyelembevételével határozza meg a gyógyszerellátással kapcsolatos állami szerepvállalás határait, illetve a törvény szabályozási körét. Az Európai Unió Bizottságának gyógyszerügyre vonatkozó direktívái állampolgári jogokat érintő alapvető rendelkezéseit a törvény tartalmazza. A törvény célja, hogy meghatározza a gyógyszerrel, illetve a gyógyszerellátással kapcsolatban a piaci szereplők, az igazgatási szereplők, illetve a felhasználók alapvető jogait és kötelezettségeit. Ennek megfelelően a törvény az állami szerepvállalást, a gyógyszerellátás biztosítása során az igazgatás területeire szorítja vissza. A törvény hatálya az állategészségügyről szóló törvénnyel összhangban az emberi felhasználásra szánt gyógyszerek gyártásának, forgalombahozatalának, valamint forgalmazásának és alkalmazásának alapvető szabályait határozza meg. A törvény nem vonja szabályozási körébe azon gyógyító célból alkalmazásra kerülő anyagokat és készítményeket, amelyek ugyan a törvényben szereplő gyógyszer fogalomkörébe tartozó lenne, azonban jelen törvény alkalmazása szempontjából nem tekinthető gyógyszernek.

A 4. §-hoz

A 4. §-ban megjelenő értelmező rendelkezések, illetve fogalom-meghatározások a törvényben, illetve a törvény végrehajtására kiadandó végrehajtási rendeletekben visszatérően megjelenő és a gyógyszerellátást szabályozó jogszabályokban rendszeresen használt fogalmakat határozza meg. Ezen §-ban jelenik meg a magyar jogi szabályozásban először - az Európai Unióban használt tartalommal azonos módon - a gyógyszer fogalma. A törvény értelmében gyógyszer minden anyag, illetve anyagkombináció, amely emberek megbetegedését kezeli vagy annak megakadályozására szolgál. A törvény nem határozza meg konkrétan az anyag fogalmát, hanem eredetétől függetlenül mindent anyagnak tekint, amely alkalmas lehet gyógyszer készítésére. Figyelemmel arra, hogy a gyógyszereknek a gyógyszerészet tudománya számtalan megjelenési formáját ismeri, a különböző gyógyszertípusok (immunbiológiai készítmények, homeopátiás készítmények, toxinok, egyéb kémiai elemek, illetve a kémiai változás eredményeként vagy szintézis útján elérhető kémiai termékek) eltérő típusait alacsonyabb szintű jogforrásban célszerűbb megjeleníteni. A törvény a gyógyszer típusokban a fentiektől részben eltérő logikát követ, amikor a magisztrális, illetve a galenusi gyógyszerkészítményeket elhatárolja. Ez elsősorban ezen termékek eltérő gyártási és forgalomba hozatali mechanizmusai miatt indokolt.

Az 5. §-hoz

A törvény 5. §-a az ipari körülmények között történő gyógyszergyártási tevékenység feltételrendszerét, alapvető szabályait határozza meg. A gyógyászati termékek gyártásához az Európai Közösségek gyakorlatának megfelelően hatósági engedély szükséges. A gyártási engedélyt az eljáró hatóság akkor adja ki, ha a potenciális gyártó rendelkezik a gyógyszerek gyártásához szükséges, jogszabályban előírt technikai felszereléssel, biztosítja megfelelő szakképzettséggel rendelkező minőségbiztosító, ellenőrző szakember jelenlétét a gyógyszergyártás folyamata során, illetve a gyógyszerek gyártása megfelelő módon és minőségben történik.

A 6-7. §-hoz

A törvény értelmében a Magyar Köztársaság területén gyógyszer - galenusi és magisztrális gyógyszer kivételével - csak akkor kerülhet forgalomba és orvosi rendelésre csak abban az esetben alkalmazható, ha az arra jogosult hatóság a gyógyszerkészítmény forgalomba hozatalára engedélyt adott. A forgalomba hozatali engedélyezési eljárás kérelemre indul, a kérelemhez csatolni kell mindazon dokumentumokat és adatokat, amelyek szükségesek ahhoz, hogy az engedélyező hatóság az eljárás során a termékek hatásáról, hatásosságáról, relatív ártalmatlanságáról - ideértve az esetleges mellékhatásokat is - továbbá, a készítmény adagolásáról, tárolására vonatkozó információkról, a pharmakológiai és toxikológiai, illetve a klinikai vizsgálatok eredményeiről, illetve ezen információk alapján megfelelő döntést hozhasson a törzskönyvezés kérdésében. Az engedély kiadásának feltétele az e törvényben meghatározott csomagolásra és betegtájékoztatóra vonatkozó rendelkezések teljesítése (11. §). A klinikai vizsgálatok lefolytatásának megismétlésétől az eljáró hatóság abban az esetben tekinthet el, ha a gyógyszert külföldön már törzskönyvezték és a külföldön végzett vizsgálatok végrehajtása és annak ellenőrzési gyakorlata a hazai feltételekkel, szabályokkal azonos.

A törzskönyvezési eljárás elintézési határideje a kérelem benyújtásától számított két év, amely rövidebb is lehet abban az esetben, ha a gyógyszert külföldön már törzskönyvezték, illetve az Európai Unió tagállamaiban a gyógyszer forgalomba hozatali engedélyt már szerzett.

A 8-9. §-hoz

A törvény 8. §-a a már forgalomban lévő gyógyszerek hatósági ellenőrzési szabályait, illetve a minőségileg kifogástalan, elsősorban a forgalomba hozó gazdálkodó felróható magatartásának következményeként forgalomból kikerülő gyógyszerek forgalmazási engedélyének visszavonására vonatkozó szabályokat határozza meg. Ennek megfelelően a forgalomba hozatali engedélyt az engedélyező hatóság visszavonja, ha azt a forgalmazó kéri, vagy szankcióként alkalmazhatja, ha a forgalomba hozatali engedély jogosultja jogszabállyal ellentétes magatartást tanúsít, forgalmazói kötelezettségét nem teljesíti. Ezen esetekben a forgalomban lévő gyógyszerek felhasználását az engedélyező hatóság nem tiltja meg, alkalmazásukat a már piacon lévő gyógyszerek tekintetében a felhasználhatósági ideig továbbra is meghagyja, azonban a forgalomba hozatali engedély visszavonása esetében a gyógyszert a visszavonásról rendelkező határozat jogerőre emelkedésétől számítva ismételten gyártani, új gyártási tételt forgalomba hozni nem lehet.

A törvény 9. §-a az ideiglenes forgalomba hozatal jogintézményét szabályozza, illetve állapítja meg arra az esetre, ha a Magyarországon még forgalomba hozatali engedéllyel nem rendelkező, törzskönyvezés alatt álló készítmény az egészségügyi ellátás az orvosi kezelés során történő alkalmazás keretében hiánypótlónak, abszolút újnak minősül. Ebben az esetben a törvény speciális szabályként az ún. ideiglenes forgalomba hozatali engedély kiadásával megteremti annak a lehetőségét, hogy a minőségileg megfelelő és relatív ártalmatlan vizsgálati készítményt (gyógyszert) a hatásosság végleges bizonyítását megelőzően a betegellátás során meghatározott határidőn belül felhasználhassák. Az ideiglenes forgalomba hozatali engedélyben meghatározott határidő lejártán belül megállapítható, hogy a készítmény az alkalmazás gyakorlati tapasztalatai alapján megfelelőnek minősíthető-e, illetve hogy hatásossága és a törzskönyvezés egyéb feltételei alapján a törzskönyvbe bejegyezhető-e. Ennek hiányában a határidő lejártát követően az engedély érvényét veszti, az ideiglenesen forgalomba hozott gyógyszer nem gyártható, forgalomba nem hozható.

A 10. §-hoz

A törvény a 10. §-ban a gyógyszerek törzskönyvezését, illetve a forgalomba hozatali engedély kiadását megelőző klinikai vizsgálat szabályait határozza meg. A törvény a klinikai vizsgálatra átadott készítmények emberen történő kipróbálásának szabályait az egészségügyi törvény orvostudományi kutatásokra vonatkozó rendelkezéseivel összhangon határozza meg. Az egészségügyi törvény emberen végzett orvostudományi kutatásokra vonatkozó szigorú szabályaihoz képest a törvény további kontrollként a vizsgálati készítmények emberen történő alkalmazásának megkezdését hatósági engedélyhez köti. Az engedélyezési eljárásban „kvázi” szakhatóságként minden esetben résztvesz a vizsgálati készítmény alkalmazási területe szerint illetékes kutatásetikai bizottság.

A 11-12. §-hoz

A 11-12. § garanciális szabályokat fogalmaz meg a gyógyszerfelhasználók számára, amikor kimondja, hogy a gyógyszer csak csomagolással együtt hozható forgalomba. A csomagoláson magyar nyelven, közérthetően fel kell tüntetni minden olyan fontos adatot, ami az adott gyógyszert jellemzi. Ezen adatokat az orvosi rendelvény nélkül kiadható gyógyszer külső csomagolásán kell feltüntetni. Még ennél is bővebb információk szolgáltatásához köti a forgalomba hozatalt a törvény a betegtájékoztatók esetében.

A 13. §-hoz

A törvény a 13. §-ban szabályozza a gyógyszerekkel történő nagykereskedelmi tevékenység végzésének feltételeit, illetve az e tevékenység végzésére jogosító engedély kiadásának alapvető szabályait. Az engedélyező hatóság a Népjóléti Minisztérium, míg szakhatóság az Ipari Kereskedelmi és Idegenforgalmi Minisztérium, valamint az Országyos Gyógyszerészeti Inétzet. A törvény értelmében a gyógyszerkészítmények nagykereskedelmi elosztása fogalmába tartozik a gyógyszer beszerzése, raktározása, illetve a gyógyszertárakhoz vagy az egészségügyi intézményekhez történő eljuttatása. A gyógyszer-nagykereskedelmi tevékenységet végző egyes, a külön jogszabályban meghatározott készítmények kivételével közvetlen lakossági felhasználásra gyógyszert nem forgalmazhat. Az engedély kiadásának feltétele, hogy a potenciális nagykereskedő rendelkezzen a tevékenység végzéséhez szükséges személyi és tárgyi feltételekkel, alkalmazzon az általa forgalmazott gyógyszerek minőségét ellenőrző és minőségét biztosító szakképzett szakembert, valamint, hogy készletében folyamatosan tartsa és az igénylőket folyamatosan ellássa az akut életveszély elhárításához szükséges gyógyszerekkel. Ezen gyógyszerek körét a WHO ajánlása alapján külön jogszabály állapítja meg. Az engedély kiadásáról az eljáró hatóság a kérelem benyújtását követő 90 napon belül dönt.

A 14. §-hoz

A törvény a 14. §-ban a közvetlen lakossági gyógyszerellátásra vonatkozó, - a gyógyszertárak létesítéséről és működésük egyes szabályairól szóló törvényben meghatározottakon túl - az e tevékenységet végző gyógyszerészek számára ír elő kötelező magatartási szabályokat.

A 15. §-hoz

A 15. §-ban az intézeti gyógyszerellátás legfőbb szabályait rendezi a törvény. E szerint a fekvőbeteg ellátó intézmény intézeti gyógyszertárat működtethet, illetve gyógyító osztályokon, vagy járóbeteg szakrendelésen tárolhatja a gyógyszereket. A beteg jogait védi az a szabály, hogy intézeti beteg részére csak az intézeti gyógyszertártól bevételezett és onnan kiadott gyógyszerek alkalmazhatók.

A 16-18. §-hoz

A törvény a 16-18. §-ban a gyógyszerek, illetve a gyógyszerellátást biztosító gazdálkodó szervezetek hatósági ellenőrzésének alapvető rendelkezéseit, valamint a minőségileg nem megfelelő emberi felhasználásra alkalmatlan gyógyszerek forgalomból való kivonásának alapvető szabályait határozzák meg. A törvény értelmében ha egy gyógyszer nem kellően hatásos, vagy minőségi kifogások merülnek fel vele szemben, a feltételezett minőségi hibáról a forgalomba hozatali engedély jogosultja, illetve a gyógyszer nagykereskedelmében és közvetlen lakossági ellátásában résztvevő gyógyszerész köteles a forgalomba hozatalt engedélyező hatóságot tájékoztatni, e tényről bejelentést tenni. A bejelentés alapján az engedélyező a gyógyszert köteles megvizsgálni és a vizsgálat eredményéről, annak esetleges következményeiről az érintetteket tájékoztatni. Abban az esetben, ha az eljáró hatóság megállapítja, hogy a kérdéses gyógyszer nem felel meg a forgalomba hozatali engedélyben rögzített követelményeknek, az adott gyógyszer gyártási tételét a forgalomból kivonja. A forgalomból kivonásról az egészségügyi ellátó hálózatban résztvevőket (orvos, gyógyszerész, egészségügyi intézmények) az államigazgatási eljárás általános szabályairól szóló 1957. évi IV. törvény alapján közhírré tétel útján haladéktalanul értesíti.

A 19. §-hoz

A törvény a 19. §-ban a kábítószerként, illetve pszichotrop anyagként minősülő gyógyszerek gyártására, előállítására, illetve ezen anyagokat tartalmazó gyógyszerekkel történő nagykereskedelmi tevékenységre vonatkozó speciális szabályokat határozza meg. Figyelemmel arra, hogy a nemzetközi egyezmények értelmében kábítószernek vagy pszichotrop anyagként minősített termékekkel kapcsolatos jogellenes magatartások deliktuális felelősséget vonnak maguk után, a törvény a Büntető Törvénykönyv vonatkozó rendelkezésének megfelelően szabályozza az e termékekkel történő kereskedelmi tevékenységek végzésének, hatósági felügyeletének rendjét is.

A 20. §-hoz

A törvény a 20. §-ban a gyógyszergyártóknak, illetve az ellátásban résztvevőknek a folyamatos gyógyszerellátás biztosításával kapcsolatos kötelezettségeit határozzák meg. Ennek megfelelően a gyógyszergyártás, illetve a gyógyszerforgalmazásban érintett gazdasági szereplőknek a gazdasági döntéseikről a gyógyszerek forgalomba hozatalát engedélyező hatóságot tájékoztatni kell, figyelemmel arra, hogy az igazgatás szereplői a gyógyszerellátásban előforduló átmeneti zavarokat igazgatási lépéseikkel rendezhessék, hatáskörükben eljárva a gyógyszerellátás biztonságát fenntarthassák.

A 21. §-hoz

A törvény a 21. §-ban a gyógyszer, illetve a vizsgálati készítmény emberi alkalmazásával összefüggésben okozott kárért történő felelősség, valamint a kártalanítás szabályait határozza meg. A törvény új elemként bevezeti az Európai Unió tagállamaiban már bevezetésre került ún. termékfelelősségi rendszert a gyógyszerek emberi alkalmazásával kapcsolatban okozott károk vonatkozásában. Korábban az egészségügyi törvény rendelkezése szerint a gyógyszerek alkalmazásával összefüggésben keletkezett károkért a felelősséget az objektív felelősség alapján az állam viselte. A kártalanítás intézményét a magyar civil jog régóta ismeri és elismeri. A felróhatóság a polgári jogban az ún. rendes felelősségnek döntő és karakterizáló jellemzője, ennek megfelelően amennyiben törvényi kivétel nincsen, a magatartás felelősséget akkor von maga után, ha jogellenes és kárt eredményező magatartás tanúsítója nem úgy jár el, ahogy az adott helyzetben általában elvárható. A fel nem róható magatartások akkor járnak konzekvenciával, illetve akkor váltanak ki szankciót, ha ezt az objektív magatartást maga a törvény kifejezett megfogalmazással felelősséget eredményezőnek ítéli meg. A gyógyszertörvény az állami felelősségvállalást csak azon termékek vonatkozásában tartja meg, amely termékek minősége megegyezik a forgalomba hozatali engedélyben rögzített követelményeknek, a törzskönyvezés és a forgalomba hozatal során jóváhagyott minősége változatlan marad, azonban emberi alkalmazása kárt eredményezett. Egyéb esetekben a gyógyszerek vonatkozásában, illetve emberi alkalmazása következtében okozott károkért történő felelősség kérdésében - az Európai Unió tagállamaiban elismert gyakorlat szerint - a termékfelelősségről szóló törvény szabályait rendeli alkalmazni.

A 22-23. §-hoz

A törvény a 22. §-ban az egészségügyi törvénnyel összhangban határozza meg a gyógyszerfelhasználókat, betegeket megillető alapvető jogokat. A gyógyszerfelhasználással kapcsolatos alapvető betegjogok közé tartozik, hogy a betegnek jogában áll és részére biztosítani kell a gyógyszerekkel kapcsolatos információk megszerzésének lehetőségét, beleértve a mellékhatások ismertetését is. Ezen információk közlése elengedhetetlen akkor, ha a gyógyszer fogyasztó részére történő beszerzése orvosi közreműködés nélkül is megtörténhet. A vény nélkül is beszerezhető gyógyszerek alkalmazásához a beteg öngyógyszerezése esetén az orvosi felügyelet, valamint az alkalmazást megelőző teljes körű tájékoztatás nem biztosított. A törvény - összhangban az új egészségügyi törvényben meghatározott betegjogi rendelkezésekkel - rögzíti a gyógyszerészek ezen készítmények kiadását kísérő tájékoztatási kötelezettségét, a gyógyszer esetleges mellékhatásai, a különböző gyógyszerek kölcsönhatásai, illetve az orvosi kezelés, illetve orvosi közreműködés mellőzésének esetleges veszélyei tekintetében. A törvény rendelkezik a minőségileg már nem megfelelő, ún. lejárt gyógyszerek megsemmisítéséről, illetve a megsemmisítésben a gyógyszer nagy- és kiskereskedelmében résztvevők közreműködéséről. A törvény kimondja, hogy az ún. karitatív célból térítésmentesen felhasználásra kerülő gyógyszerek hazai alkalmazását meg kell, hogy előzze a gyógyszerek forgalomba hozatalát engedélyező hatóság hozzájárulása, valamint, hogy a gyógyszerbiztonsági és a nemzetközi környezetvédelmi szempontok érvényesítése érdekében a külföldre küldött gyógyszerek kivitelét ugyanezen hatóság szakhatósági közreműködése kísérje.

-----STARTING---POINT---VEGE---

A 24-25. §-hoz

A törvény a 24-25. §-ban a törvény hatálybalépéséről, illetve a hatálybalépéssel kapcsolatos átmeneti szabályokról rendelkezik. A törvény szerint a törvény hatálybalépését követően megszűnik az ún. gyógyszernek nem minősülő gyógyhatású készítmények kategóriája, ezen készítményeket a gyógyszereket törzskönyvező hatóság újraértékeli. Ha a készítmény megfelel a hatásosság, minőség és relatív ártalmatlanság e törvényben meghatározott követelményrendszerének, a készítményt a törzskönyvezést végző hatóság gyógyszerként törzskönyvezi, ellenkező esetben a készítmény élelmiszerként kerül forgalomba. A törvény a már forgalomban lévő készítmények vonatkozásában öt éves türelmi időt enged, mely időszakon belül a forgalomba hozatali engedély jogosultjának kérnie kell a termék átminősítését.