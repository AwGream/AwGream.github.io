2003. évi CXXV. törvény indokolása

az egyenlő bánásmódról és az esélyegyenlőség előmozdításáról

-----STARTING---POINT---ALTALANOS--- 

1. Az egyenlő bánásmód követelményének érvényesülése és az esélyegyenlőség előmozdítása mint szabályozási tárgy nem előzmények nélküli a magyar jogban: maga az Alkotmány is tartalmaz idevágó rendelkezéseket, valamint külön törvények - így például a Polgári Törvénykönyvről szóló 1959. évi IV. törvény (a továbbiakban: Ptk.) 76. §-a, a Munka Törvénykönyvéről szóló 1992. évi XXII. törvény (a továbbiakban: Mt.) 5. §-a vagy a fogyatékos személyek jogairól és esélyegyenlőségük biztosításáról szóló 1998. évi XXVI. törvény egésze - is megállapítanak a hatályuk alá tartozó személyekre, jogviszonyokra és intézményekre nézve normatív rendelkezéseket.

Az előterjesztő álláspontja szerint azonban a hatályos szabályozás nélkülözi az egységes fogalomhasználatot, és nem biztosít megfelelő eszközöket a jogsértésekkel szembeni fellépéséhez, ezért szükséges egy olyan általános antidiszkriminációs törvény megalkotása, amely egyrészt a már meglévő szabályokat koherenssé teszi, másrészt kitölti azokat a réseket, amelyek jelenleg a szabályozásban mutatkoznak, harmadrészt pedig megfelelő eljárási rendelkezéseket biztosít a jogsértésekkel szembeni fellépéshez.

2. Az Alkotmánybíróság immár évtizedes gyakorlata szerint az Alkotmány 70/A. § (1) bekezdése az 54. § (1) bekezdésében biztosított emberi méltósághoz való joggal összefüggésben az egész jogrendszer tekintetében az állam kötelezettségévé teszi minden személy egyenlő méltóságának tiszteletben tartását és védelmét. Ahogyan azt az Alkotmánybíróság először a 61/1992. (XI. 20.) AB határozatban megfogalmazta, „az állam mint közhatalom s mint jogalkotó köteles egyenlő elbánást biztosítani a területén tartózkodó minden személy számára. Ebben az összefüggésben nem tehet különbséget közöttük faj, szín, nem, nyelv, vallás, politikai vagy más vélemény, nemzeti vagy társadalmi származás, vagyoni, születési vagy egyéb helyzet szerint. Az Alkotmány 70/A. § (1) bekezdésében foglalt tilalom nem csak az emberi, illetve az alapvető állampolgári jogokra irányadó, hanem e tilalom - amennyiben a különbségtétel sérti az emberi méltósághoz való jogot - kiterjed az egész jogrendszerre” [ABH 1992. 280, 281.]. Az Alkotmánybíróság szerint az a megkülönböztetés sérti az emberi méltóságot, amely önkényes, vagyis „nincs tárgyilagos mérlegelés szerint ésszerű indoka” [35/1994. (VI. 24.) AB határozat, ABH 1994. 197, 200.].

Az Alkotmány 8. § (1) bekezdése szerint az alapjogok tiszteletben tartása és védelme az állam elsőrendű kötelessége. Az Alkotmánybíróság szerint az alapjogok védelmének parancsa azt a kötelezettséget rója az államra, hogy „gondoskodnia kell az érvényesülésükhöz szükséges feltételekről” [64/1991. (XII. 17.) AB határozat, ABH 1991. 258, 262.]. Ennek megfelelően az egyenlő emberi méltóságában sérelmet szenvedett személy számára az államnak megfelelő jogvédelmet kell biztosítania.

3. Az Alkotmány 70/A. § (3) bekezdése az esélyegyenlőség előmozdításának alkotmányjogi alapjait teremti meg, amikor kimondja, hogy „[a] Magyar Köztársaság a jogegyenlőség megvalósulását az esélyegyenlőtlenségek kiküszöbölését célzó intézkedésekkel is segíti”. Ezt az alkotmányi rendelkezést az Alkotmánybíróság az esélyegyenlőség előmozdítását szolgáló állami cselekvés alapjának tekinti. Ennek megfelelően mondta ki a testület, hogy „[a]z Alkotmány a pozitív diszkriminációt mint az esélyegyenlőtlenségek kiküszöbölését célzó intézkedéseket, a 70/A. § (3) bekezdésében állami feladatként határozza meg. Ebből egyértelműen következik, hogy a pozitív diszkrimináció valamely meghatározott formájára alanyi jogként hivatkozni nem lehet, arra alkotmányosan követelés vagy igény nem alapítható” [650/B/1991. AB határozat, ABH 1992. 660, 661.]

4. A módosítás egy törvényen belül kívánja szabályozni az egyenlő bánásmódra és az esélyegyenlőségre vonatkozó alapvető szabályokat, holott sok szempontból két, egymástól markánsan elkülöníthető szabályozási területről van szó.

Az egyenlő bánásmód követelménye a kötelezettektől azt kívánja meg, hogy tartózkodjanak minden olyan magatartástól, amely bizonyos tulajdonságaik alapján egyes személyek vagy személyek egyes csoportjaival szemben közvetlen vagy közvetett hátrányos megkülönböztetést, megtorlást, zaklatást vagy jogellenes elkülönítést eredményez. Alapvetően tehát az egyenlő bánásmód követelménye az egyik oldalon negatív kötelezettséget jelent: a kötelezettek nem sérthetik meg mások egyenlő emberi méltóságát. Jogosulti oldalon ugyanakkor ez azt eredményezi, hogy mindenkinek jogosultságként kikényszeríthető igénye van arra, hogy őt egyenlő méltóságú személyként kezeljék. Ennek megfelelően az államnak az egyenlő bánásmód követelménye tekintetében a jogsérelmet elszenvedők számára elsősorban a jogsérelmekkel szembeni fellépés eszközrendszerét kell biztosítania.

Az eleve hátrányos helyzetben levő személyek formálisan egyenlőként való kezelése ugyanakkor a hátrányos helyzet konzerválásával járna. Ahhoz, hogy a hátrányos helyzetben levő személyek ezt a hátrányukat ledolgozhassák, nem elegendő annak biztosítása, hogy őket a többiekkel azonos jogok illessék meg, hanem olyan pozitív intézkedésekre van szükség, amelyek lehetővé teszik, hogy a helyzetükből fakadó hátrányaikat csökkenteni, illetve megszüntetni lehessen. E pozitív intézkedések megtételére az Alkotmány 70/A. § (3) bekezdése alapján elsősorban az állam köteles, a tulajdon szociális kötöttsége [64/1993. (XII. 22.) AB határozat] azonban emellett - a tulajdonjog közjogi védelmének keretein belül - igazolhatja, hogy az esélyegyenlőség előmozdítása érdekében bizonyos kötelezettségeket az állam magánfelek számára is előírjon. Az egyenlő bánásmód követelményével szemben azonban - az Alkotmánybíróság idézett határozata szerint - az esélyegyenlőség előmozdítását szolgáló intézkedésekre jogosultságként kikényszeríthető igénye senkinek nincsen.

A két szabályozási terület egy törvényben való elhelyezését - azon túl, hogy mindkét terület a személyek közötti egyenlőség egy-egy vetülete - az indokolja, hogy az esélyegyenlőség előmozdítását szolgáló intézkedések formálisan az egyenlő bánásmód követelményének megsértését jelentik, mivel egyes személyeket a többi személyhez képest előnyösebb helyzetbe hoznak. Az Alkotmánybíróság szerint azonban „a diszkrimináció tilalma nem jelenti azt, hogy minden, még a végső soron nagyobb társadalmi egyenlőséget célzó megkülönböztetés is tilos. ... ha valamely - az Alkotmányba nem ütköző - társadalmi cél vagy valamely alkotmányos jog csakis úgy érvényesíthető, hogy e szűkebb értelemben vett egyenlőség nem valósítható meg, akkor az ilyen pozitív diszkriminációt nem lehet alkotmányellenesnek minősíteni” [9/1990. (IV. 25.) AB határozat, ABH 1990. 46, 48.] Ennek megfelelően az esélyegyenlőség előmozdítása érdekében tett intézkedés az egyenlő bánásmód követelményének alkotmányos korlátja lehet, vagyis e két szabályozási terület - minden különbözőségük ellenére - csak szerves egységben szemlélhető.

A törvény tekintettel van arra, hogy az önrendelkezési jog, a személyhez fűződő jogok és a magánszféra sérthetetlenségéhez való jog szűk körben alkotmányosan igazolható módon korlátozhatja az egyenlő bánásmód követelményének érvényesülését.

5. A törvény az egyenlő bánásmód követelményével kapcsolatban arra törekszik, hogy a jogrendszer egésze tekintetében, általános jelleggel határozza meg az egyenlő bánásmód jogosultjait, kötelezetteit, valamint az egyenlő bánásmód követelményének tartalmát. A törvény emellett biztosítja azt is, hogy a jogsérelmet szenvedett személyek minden esetben megfelelő közigazgatási jogi eljárás igénybevételével léphessenek fel a jogsértőkkel szemben.

6. A törvény az egyenlő bánásmód követelményének szektorális kérdéseire is kitér, ennek megfelelően egyaránt foglalkozik a foglalkoztatásban, a szociális biztonság és az egészségügy területén, az oktatásban vagy a lakhatási ügyekben, illetve az áruk forgalma és a szolgáltatások igénybevétele során megjelenő hátrányos megkülönböztetéssel.

7. A törvény az esélyegyenlőséggel kapcsolatban keretszabályozás kialakítására tesz kísérletet. Az előzőekben kifejtettek szerint az esélyegyenlőség előmozdítása elsősorban nem normatív szabályozás megalkotása által, hanem konkrét, a hátrányok kiegyenlítését segítő intézkedések végrehajtásával érhető el. A területet érintő szabályozásnak ennek megfelelően az a feladata, hogy olyan keretet biztosítson ezen állami intézkedéseknek, amelyek a közösségi erőforrások leghatékonyabb felhasználását teszik lehetővé.

8. A módosítás megteremti az összhangot az egyes ágazati törvények és e törvény fogalomhasználata között. Az egyenlő bánásmód követelményével kapcsolatos fogalmak használatának egységessége növeli a jogalkalmazás kiszámíthatóságát, és elősegíti a törvény céljainak hatékony megvalósulását.

9. A törvény elvégzi az egyenlő bánásmód követelményére vonatkozó közösségi jogi normák teljes körű harmonizációját, ezáltal biztosítja, hogy a csatlakozás időpontjára valamennyi vonatkozó közösségi irányelvnek megfeleljen a magyar jogrendszer.

-----STARTING---POINT---RESZLETES---
Az 1. §-hoz

A törvény az egyenlő bánásmód követelményét az Alkotmánybíróság esetjogával összhangban határozza meg. A 9/1990. (IV. 25.) AB határozat szerint az Alkotmány 70/A. § (1) bekezdése alapján „a jognak mindenkit egyenlőként (egyenlő méltóságú személyként) kell kezelnie, azaz az emberi méltóság alapjogán nem eshet csorba, azonos tisztelettel és körültekintéssel, az egyéni szempontok azonos mértékű figyelembevételével kell a jogosultságok és a kedvezmények elosztásának szempontjait meghatározni” [ABH 1990. 46, 48.].

A 2. §-hoz

A törvény e rendelkezése biztosítja az antidiszkriminációs joganyag koherenciáját, mivel úgy rendelkezik, hogy az ágazati jogszabályokban található, az egyenlő bánásmód követelményére vonatkozó szabályokat a törvény rendelkezéseivel összhangban kell értelmezni. Ennek megfelelően az egyenlő bánásmód követelményének tartalmát külön jogszabály a törvényben szereplőtől eltérően nem állapíthatja meg, arra azonban külön jogszabálynak lehetősége van, hogy az egyenlő bánásmód követelményének kötelezetti körét az adott ágazati jogszabály hatálya alá tartozó jogviszonyok tekintetében a törvényben szereplőnél tágabban határozza meg, valamint hogy az egyenlő bánásmód követelményének megsértését az adott ágazati jogszabály hatálya alá tartozó jogviszonyok tekintetében speciális szankcióval sújtsa.

A 3. §-hoz

A törvény e rendelkezése meghatározza azokat az összefoglaló fogalmakat, amelyeket a törvény későbbi rendelkezései használnak.

A 4-5. §-hoz

A törvény az egyenlő bánásmód megtartására kötelezettek körét kettősen határozza meg. A 4. §-ban felsorolt, tág értelemben közfeladatot ellátó szervezetek valamennyi jogviszonyukban kötelesek az egyenlő bánásmód követelményét megtartani, míg az 5. § azokat a jogviszonyokat határozza meg, amelyek során a törvényben meghatározott fél - függetlenül attól, hogy a 4. § hatálya alá tartozik-e - köteles megtartani az egyenlő bánásmód követelményét.

Az 5. § a)-b) pontjai esetében a jogviszony nyilvános jellege, míg a c) pont esetében az állami támogatás ténye indokolja a követelmény megtartásának kötelezettségét. Az 5. § d) pontja nem jelent változást a jelenlegi szabályozáshoz képest, mivel az Mt. 5. §-a e jogviszonyok tekintetében a hátrányos megkülönböztetés tilalmát jelenleg is előírja. A foglalkoztatással összefüggő jogviszonyok tekintetében emellett a Tanács 2000/78/EK irányelve szerint is az egyenlő bánásmód követelményét meg kell tartani.

A 6. §-hoz

A törvény 6. §-a határozza meg azon jogviszonyokat, amelyekre - bár adott esetben a 4-5. §-ok hatálya alá esnek - nem terjed ki az egyenlő bánásmód követelménye. A családjogi jogviszonyok, a hozzátartozók közötti jogviszonyok, valamint egyes esetekben a szervezetek belső jogviszonyai olyan szorosan függenek össze a természetes személyek vagy a szervezetek privátautonómiájával, hogy e jogviszonyok tekintetében az egyenlő bánásmód követelményének érvényesülésénél nagyobb érdek fűződik a privátautonómia által védett szféra háborítatlanságához.

A 7. §-hoz

A törvény taxatívan felsorolja, hogy mely magatartások sértik az egyenlő bánásmód követelményét. Ennek megfelelően a törvény 1. §-ában meghatározott egyenlő bánásmód követelményét csak a közvetlen hátrányos megkülönböztetés, a közvetett hátrányos megkülönböztetés, a zaklatás, a jogellenes elkülönítés, a megtorlás, valamint az ezekre adott utasítás sérti.

A törvény - az Alkotmánybíróság már idézett és azóta is töretlen gyakorlatával összhangban - általános mentesülési okként határozza meg azt az esetet, ha az egyenlő bánásmód követelménye megsértésének tárgyilagos mérlegelés szerint az adott jogviszonnyal közvetlenül összefüggő, ésszerű indoka van. E generálklauzula ad lehetőséget arra, hogy az általános antidiszkriminációs törvény rendelkezéseit a jogalkalmazás az egyes jogterületekre megfelelően tudja alkalmazni.

A 8. §-hoz

Az Alkotmány 70/A. § (1) bekezdése a „faj, szín, nem, nyelv, vallás, politikai vagy más vélemény, nemzeti vagy társadalmi származás, vagyoni, születési vagy egyéb helyzet” alapján történő hátrányos megkülönböztetést tilalmazza. A törvény - a taxáció nyíltságát megtartva - az Alkotmányban szereplő „egyéb helyzet” kibontására törekszik, ennek során pedig támaszkodik az Alkotmánybíróság gyakorlatára, valamint az Mt. hatályos 5. §-ára. Ezen túl nevesíti a foglalkoztatás és a munkavégzés során alkalmazott egyenlő bánásmód általános kereteinek létrehozásáról szóló 2000/78/EK irányelv 1. Cikkében szereplő fogyatékosságot, életkort, illetve szexuális irányultságot mint tulajdonságot, illetve a bőrszínt, az egészségi állapotot, a családi állapotot, az anyaságot (terhességet), az apaságot és a nemi identitást.

A közvetlen hátrányos megkülönböztetés definíciója egyebekben megfelel a 2000/78/EK irányelv 2. Cikk (2) bekezdés a) pontjában, illetve a személyek közötti, faji- vagy etnikai származásra való tekintet nélküli egyenlő bánásmód elvének alkalmazásáról szóló 2000/43/EK irányelv 2. Cikk (2) bekezdés a) pontjában rögzített meghatározásnak.

A 9. §-hoz

A közvetett hátrányos megkülönböztetés lényege, hogy a megkülönböztetés látszólag semleges feltételen alapul, mégis, egyes védett tulajdonságokkal rendelkező személyeket lényegesen nagyobb számban érint. Ebben az esetben a követelmény megsértése alóli mentesüléshez az adott rendelkezésnek a védett tulajdonsággal rendelkező személyek tekintetében is ki kell állnia az ésszerűségi tesztet [törvény 7. § (2) bekezdés].

A közvetett hátrányos megkülönböztetés definíciója megfelel a 2000/43/EK irányelv 2. Cikk (2) bekezdés b) pontjában, valamint a 2000/78/EK irányelv 2. Cikk (2) bekezdés b) pontjában rögzített meghatározásnak.

A 10. §-hoz

A zaklatás, a jogellenes elkülönítés és az egyenlő bánásmód követelményének megsértése miatt kifogást emelő, eljárást indító vagy az eljárásban közreműködő személlyel szembeni jogsérelem okozása (megtorlás) egyaránt sérti az egyenlő bánásmód követelményét.

A zaklatás definíciója megfelel a 2000/43/EK irányelv 2. Cikk (3) bekezdésében, valamint a 2000/78/EK irányelv 2. Cikk (3) bekezdésében rögzített, míg a megtorlás definíciója megfelel a 2000/43/EK irányelv 9. Cikkében, valamint a 2000/78/EK irányelv 11. Cikkében rögzített meghatározásnak.

A 11. §-hoz

Az előnyben részesítés - az általános indokolásban kifejtettek szerint - az egyenlő bánásmód követelményének alkotmányos korlátja lehet.

Az Európai Bíróság esetjoga [például Hellmut Marschall v. Land Nordrhein-Westfalen (C-409/95.), illetve Katarina Abrahamsson and Leif Anderson v. Elisabet Fogelqvist (C-407/98.)] szerint az előnyben részesítés akkor nem sérti az egyenlő bánásmód követelményét, ha az az érintettek egyéni kvalitását is figyelembe veszi, és nem biztosít feltétlen előnyt.

A 12. §-hoz

A törvény egy e célra létrehozandó közigazgatási hatóság előtti eljárással bővíti az egyenlő bánásmód követelményének megsértése esetén a jogaiban sértett személy számára nyitva álló igényérvényesítési lehetőségeket. E speciális szerv eljárásának kezdeményezése mellett természetesen mód van arra, hogy a jogsérelmet szenvedett személy a követelmény megsértése miatt polgári peres eljárást (személyiségi jogi pert vagy munkaviszonyával összefüggő jogsértés esetén munkaügyi pert) indítson. Emellett az antidiszkriminációs jogérvényesítésben a törvény alapján továbbra is fontos szerepe marad a szakigazgatási ügyekben eljáró más közigazgatási (pl. munkaügyi, fogyasztóvédelmi) és szabálysértési hatóságoknak. A polgári per és a közigazgatási eljárás egymás közti viszonyában nincs kizárva az egyidejű igényérvényesítés, az antidiszkriminációs hatóság és az ágazati hatóság közigazgatási eljárásának viszonyát viszont a törvény 14. §-a ettől eltérő rendezőelv mentén határozza meg.

A 13. §-hoz

A törvény részletesen rögzíti az egyenlő bánásmód követelménye érvényesülésének ellenőrzésére létrehozandó országos hatáskörű közigazgatási szerv (a továbbiakban: a hatóság) feladatait. A hatóság a kormány irányítása alatt, a kijelölt kormánytag felügyelete mellett működik. Fejezeti jogosítványokkal felhatalmazott költségvetési szerv lesz, a Miniszterelnöki Hivatal fejezetén belül önálló címet képez.

A hatóság egyedi ügyekben eljárva főszabályként kérelemre induló, a törvény szerinti eltérésekkel az államigazgatási eljárás általános szabályai szerint lefolytatott közigazgatási eljárásban vizsgálja, hogy megsértették-e az egyenlő bánásmód követelményét, a közérdekű igényérvényesítés (19. §) körében pedig perlési joggal rendelkezik. Az érintetteket ezen eljárásokon kívül is segíti az igényérvényesítésben.

Speciális antidiszkriminációs intézményként a hatóság részt vesz emellett a tárgykört érintő kormányzati tevékenység alakításában (jogszabálytervezeteket véleményez, döntési és szabályozási javaslatokat tehet), a közvélemény tájékoztatásában és az egyenlő bánásmód érvényesítésének hazai helyzetéről tudósító jelentések elkészítésében. Ez utóbbi feladatok teljesítésével a faji diszkrimináció területén betölti a 2000/43/EK irányelvben létrehozni rendelt nemzeti szerv szerepét. Az irányelv 13. Cikke szerint a tagállamok kijelölnek egy vagy több szervet, amelyek feladata annak ösztönzése, hogy a személyek faji vagy etnikai származáson alapuló megkülönböztetés nélküli egyenlő bánásmódja megvalósuljon. Ezek a szervek az emberi jogok vagy az egyének jogainak védelmére nemzeti szinten hivatott intézmények részét képezhetik. E testületek hatásköre kiterjed arra, hogy az áldozatok és más képviseltre és eljárásra jogosultak jogainak sérelme nélkül önálló segítséget nyújtsanak a megkülönböztetés áldozatainak a megkülönböztetés miatti panaszaik érvényesítése során; független vizsgálatokat folytassanak a megkülönböztetés tárgyában; független jelentéseket adjanak ki, és javaslatot tegyenek bármely kérdésben, amely összefügg az ilyen megkülönböztetéssel.

A hatóság olyan közigazgatási szerv, amelynek működése számos szakigazgatási területet érint, ezért feladatellátása során az érintett állami szervekkel és a közérdekű igényérvényesítésre jogosult nem kormányzati szervezetekkel köteles együttműködni. A tevékenységéről szóló éves jelentést a hatóság a jogállásából következően a Kormánynak készíti el.

A hatóság feladatait az egyedi ügyek vitelének kivételével a miniszterelnök által felkért tanácsadó testülettel együttműködve látja el. A testület tagjai az emberi jogok védelme és az egyenlő bánásmód követelményének érvényesítése területén kiemelkedő tapasztalatokkal rendelkező személyek lehetnek. A testület közreműködésére és eljárására vonatkozó részletes szabályokat a hatóságot statuáló kormányrendelet határozza majd meg.

A 14. §-hoz

A törvény szerint az egyenlő bánásmód követelménye megsértésének vizsgálatát közigazgatási eljárás keretében a hatóság és a külön törvényben a követelmény elbírására feljogosított más közigazgatási szerv egyaránt lefolytathatja. Az utóbbi körben a jogsértés természetétől függően számos olyan szerv eljárására sor kerülhet, amelyek ágazati törvények alapján hatósági jogkörrel rendelkeznek. Idesorolható minden olyan hatóság, amely a gyakorlatban eddig is vizsgált antidiszkriminációs ügyeket, így például kiemelten a munkaügyi, a fogyasztóvédelmi, az egészségügyi, a szociális, az oktatási, a környezetvédelmi és az építésügyi hatóságok.

A törvény szerint az általános hatáskörű egyenlő bánásmód hatóság és az ágazati hatóság közül a jogsérelmet szenvedett fél szabad mérlegelésen alapuló választása szerinti szerv jár el. E megoldás lehetővé teszi, hogy a diszkriminációval szemben a területi közigazgatási szervek útján az érintett lakóhelyéhez közel, munkaügyi, fogyasztóvédelmi, stb. eljárásban más természetű igényeit egyidejűleg érvényesítve lépjen fel. Megoldást nyújt ugyanakkor arra az esetre is, amikor a sértett  - okkal vagy anélkül - ezektől a közigazgatási szervektől nem vár hatékony fellépést, esetleg az eljárás nem tartozik más közigazgatási szerv hatáskörébe. Az igényérvényesítés lehetséges formái közötti választás - mint minden hatósági eljárás megindítása - komoly megfontolást igényel, abban azonban a hatóság tájékoztatási kötelezettsége körében segítséget nyújthat.

A törvény rendelkezései az államigazgatási eljárás általános szabályairól szóló 1957. évi IV. törvényben (a továbbiakban: Áe.) foglaltakra is tekintettel biztosítják, hogy ugyanazon ügyben több közigazgatási eljárás ne legyen lefolytatható.

Az eljárás megindításáról a hatóság a közigazgatási szervet, illetve a közigazgatási szerv a hatóságot értesíti. Ez egyben arra is lehetőséget ad, hogy az értesített szerv az Áe. alapján az értesítéstől függetlenül is fennálló jogával élve érintett közigazgatási szervként mint ügyfél kapcsolódjon be a megindult eljárásba. A hatóság ügyféli jogállása mellett a más közigazgatási szerv által az egyenlő bánásmód követelményével kapcsolatban hozott közigazgatási határozat bírósági felülvizsgálata során beavatkozóként a perben is részt vehet.

A párhuzamosság kizárása érdekében a törvény kimondja, hogy ha az ügyfél választása alapján valamely közigazgatási szerv előtt eljárás indult vagy e közigazgatási szerv az ügyet már elbírálta, úgy más közigazgatási szerv ugyanazon ügyben a jogsértett azonossága esetén nem járhat el. Nem áll fenn azonban ilyen követelmény akkor, ha a korábbi eljárás más személy kezdeményezésére vagy hivatalból indult. Ugyanazon ügyben különböző sértettek esetében - a sértettek számára biztosított rendelkezési jogot és a jogbiztonság szempontját együttesen figyelembe véve - az utóbb megindult eljárást fel kell függeszteni, majd a jogerős döntést követően az ott megállapított tényállást alapul véve kell eljárni.

A hatóság a magyar állam, a helyi és kisebbségi önkormányzatok és szerveik, a hatósági jogkört gyakorló szervezetek, valamint a fegyveres erők és a rendvédelmi szervek jogsértései esetében hivatalból jár el abban az esetben, ha az adott ügyben más közigazgatási szerv előtt nincs folyamatban eljárás. Ezen intézményi körön belül viszont a végrehajtó hatalmi ághoz kötődő szervként sem hivatalból, sem kérelemre nem vizsgálhatja a más hatalmi ágakhoz tartozó, a Kormánytól független alkotmányos intézmények közhatalmi döntéseit és intézkedéseit. E korlátozás nem érinti ezen intézmények vizsgálatának lehetőségét közhatalmi tevékenységük körén kívül (pl. a munkáltatói jogok gyakorlása során).

A 15. §-hoz

A törvény rögzíti az egyenlő bánásmód követelményét biztosító rendelkezések megsértése esetén a hatóság által külön-külön és együttesen is alkalmazható szankciók körét. A jogsértő állapot megszüntetésének elrendelése, további folytatásának megtiltása, a jogsértés tényének nyilvánosságra hozatala mellett ötvenezer forinttól hatmillió forintig terjedő összegű bírság kiszabására is mód van. A törvényben meghatározottak mellett a hatóság más törvényekben meghatározott közigazgatási szankciókat is alkalmazhat.

A jogkövetkezmények alkalmazása során a hatóság mérlegeli az eset összes körülményeit, kiemelten a sérelmet szenvedettek körét, a sérelem következményeit, a jogsértő állapot időtartamát, a jogsértés ismételtségét és a jogsértő anyagi viszonyait. A hatóság által kiszabott bírság az Köztársasági Esélyegyenlőségi Program költségvetési előirányzatát illeti, biztosítva ezzel, hogy az állam a jogsértésekből származó bevételt célzottan, a jogsértésekkel leginkább érintett csoportokat segítő program keretei között használja fel.

A 16. §-hoz

A törvény rendezi a hatóság határozatával szembeni jogorvoslatnak az államigazgatási eljárás általános rendjétől, illetve a polgári perrendtartásról szóló 1952. évi III. törvény (a továbbiakban: Pp.) XX. fejezetének közigazgatási perekre vonatkozó szabályaitól eltérő rendelkezéseit.

A hatóság általános hatáskörben, országos illetékességgel eljáró közigazgatási szerv, amely hatósági jogkörét önállóan, a felügyeletére rendelt miniszter szakmai irányítása nélkül gyakorolja. Ennek megfelelően határozata ellen közigazgatási eljárás keretében fellebbezésnek nincs helye, és azt felügyeleti jogkörben megváltoztatni vagy megsemmisíteni nem lehet.

A hatóság határozatának felülvizsgálatára irányuló perben az ügyek elbírálásához szükséges speciális bírói szakértelem hatékonyabb biztosítása érdekében a Fővárosi Bíróság kizárólagos illetékességgel, három hivatásos bíróból álló tanácsban jár el. A bíróság a határozatot nem változtathatja meg, így a Pp. szabályai szerint a bíróság döntésével szemben fellebbezésnek nincs helye.

A 17. §-hoz

A hatóság, valamint a társadalmi és érdek-képviseleti szervezetek (társadalmi szervezetek, alapítványok, szakszervezetek) az egyenlő bánásmód követelményének megsértése miatt indult eljárásokban a jogsérelmet szenvedett fél meghatalmazása alapján képviselőként járhatnak el, azon esetek kivételével, amikor képviseleti joguk gyakorlását külön törvény kizárja. (Ilyen kizáró rendelkezést tartalmaz jelenleg a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény 282. §-a.) Az Áe. alapján a hatóság, a törvény szerint pedig a társadalmi és érdek-képviseleti szervezetek is gyakorolhatják az e körben indított közigazgatási eljárásokban az ügyfél jogait.

A 18. §-hoz

A törvény - a 2000/43/EK irányelv 8. Cikkével, valamint a 2000/78/EK irányelv 10. Cikkével összhangban - speciális bizonyítási szabályokat állapít meg az egyenlő bánásmód követelményének megsértése miatt indított eljárásokban. A törvény előírja, hogy a jogsérelmet szenvedett fél vagy a közérdekű igényérvényesítésre jogosult bizonyítja, hogy a jogsérelmet szenvedő személyt vagy csoportot hátrány érte, és a jogsérelmet szenvedő személy vagy csoport rendelkezik a törvény 8. §-ában diszkriminációs okként meghatározott valamely tulajdonsággal. Utóbbi feltétel bizonyítása során tiszteletben kell tartani a jogaiban sértett személynek vagy csoportnak azon jogát, amely önazonosságuk szabad megválasztáshoz, illetve kinyilvánításához fűződik.

A sértetti oldal sikeres bizonyítása esetében a másik fél kimentési bizonyítást folytathat le: mentesül a jogsértés megállapítása alól, ha bizonyítja, hogy az egyenlő bánásmód követelményét megtartotta, vagy az adott jogviszony tekintetében azt nem volt köteles megtartani.

A bizonyítási kötelezettség telepítésének e szabályai nem vonatkoznak a büntetőeljárásokra és azokra az eljárásokra, amelyekben a tényállás feltárása valamely hatóság feladata (pl. államigazgatási, szabálysértési eljárás). Ebben a körben ugyanis a felek bizonyítási kötelezettségéről fogalmilag nem lehet szó.

A 19. §-hoz

A törvény az egyenlő bánásmód követelményének megsértése miatt perindítási jogot biztosít mind a személyiségi jogi, mind a munkajogi per tekintetében az ügyésznek, a hatóságnak, valamint a társadalmi és érdek-képviseleti szervezetnek abban az esetben, ha a jogsértés személyek pontosan meg nem határozható, nagyobb csoportját érinti.

A perindítás további feltétele, hogy az egyenlő bánásmód követelményének megsértése olyan tulajdonságon alapuljon, amely a személyiség lényegi vonásának tekinthető, vagyis a személyiség lényegéhez közvetlenül kapcsolódjon. Az Alkotmánybíróság eddig a vallási vagy más világnézeti meggyőződést, illetve a nemzetiségi vagy etnikai hovatartozást tekintette a személyiség ilyen lényegi vonásának, ez azonban nem akadálya annak, hogy a jogalkalmazók egyéb tulajdonságot is a személyiség lényegéhez közel állónak minősítsenek.

A perben a bíróság által megállapított kártérítés, illetve közérdekű bírság a központi költségvetés bevétele.

A 20. §-hoz

A törvény tartalmazza azokat a jogokat és kötelezettségeket, amelyek gyakorlása során a munkáltatók a leggyakrabban megsértik az egyenlő bánásmód elvét. A § példálózóan sorolja fel azokat a foglalkoztatáshoz kötődő eseteket, amelyeknél a törvény különleges védelmet kíván nyújtani a hátrányos megkülönböztetéssel szemben. A törvény - összhangban a 2000/78/EK irányelvvel - nem korlátozza az egyenlő bánásmód követelményét a munkaviszonyra, hanem azt kiterjeszti a munkavégzésre irányuló minden más jogviszonyra is.

A törvény hatálya kiterjedne különösen a munkához való hozzájutásra, a nyilvános álláshirdetésekre, a munkára való felvételre, az alkalmazási feltételek meghatározására, a foglalkoztatási jogviszony vagy a munkavégzésre irányuló egyéb jogviszony létesítését megelőző, azt elősegítő eljárással összefüggő rendelkezésekre. A törvény tiltja továbbá a diszkriminációt a foglalkoztatási jogviszony vagy a munkavégzésre irányuló egyéb jogviszony létesítése és megszüntetése, a munkavégzést megelőzően vagy annak folyamán végzett képzés, a munkafeltételek megállapítása és biztosítása, a foglalkoztatási jogviszony vagy a munkavégzésre irányuló egyéb jogviszony alapján járó juttatások, így különösen a munkabér megállapítása és biztosítása, a tagsággal vagy részvétellel kapcsolatban a munkavállalók szervezetei, az előmeneteli rendszerek, valamint a kártérítési, fegyelmi felelősség érvényesítése eseteire is.

A 21. §-hoz

Előfordulnak olyan speciális helyzetek, amikor indokolt, hogy a munkáltató különbséget tegyen helyzetük, tulajdonságuk, jellemzőjük alapján a munkavállalók között, ezért a törvény szerint nem minősül az egyenlő bánásmód követelménye megsértésének, ha az a munka jellege vagy természete alapján indokolt, az alkalmazásnál számba vehető minden lényeges és jogszerű feltételre alapított arányos megkülönböztetés. Nem hátrányos megkülönböztetés, ha egy női ruhákat reklámozó céghez csak fiatal lányokat vesznek fel fotómodellnek. Ezekben az esetekben a munkáltató intézkedése jogszerű, mert logikus érvek szólnak amellett, hogy férfit vagy nőt vegyen fel. Ez a szabályozás összhangban van az Mt. és az európai közösségi jog előírásaival is.

A törvény lehetővé teszi azt is, ha vallási vagy más világnézeti meggyőződésen, illetve nemzeti vagy etnikai hovatartozáson alapuló, a szervezet jellegét alapvetően meghatározó szellemiségből közvetlenül adódó, az adott foglalkozási tevékenység természete vagy gyakorlásának körülményei miatt indokolt, arányos és valós foglalkoztatási követelményen alapuló megkülönböztetés történik a foglalkoztatás során. Ez a rendelkezés teszi lehetővé, hogy egy egyházi oktatási intézmény bizonyos álláshelyek betöltésénél előnyben részesítheti az adott felekezethez tartozó személyt, amennyiben az állás betöltéséhez indokolt és valós az erre vonatkozó igény. Egy ilyen intézmény esetében tehát egy hittantanár alkalmazásakor el lehet tekinteni az egyenlő bánásmód követelményének betartásától, ha csak meghatározott vallású személyt alkalmaznak, de egy portás esetén ez nem indokolt.

A 22. §-hoz

A törvény 23. §-a biztosítja annak a lehetőségét, hogy törvény, kormányrendelet, illetve kollektív szerződés a munkavállalók meghatározott körére - a foglalkoztatási jogviszonnyal vagy a munkavégzésre irányuló egyéb jogviszonnyal összefüggésben - eltérjen az egyenlő bánásmód követelményétől, amennyiben ennek célja valamely hátrányosabb helyzetű csoporttal kapcsolatban előnyben részesítési szabályok meghatározása, pozitív diszkrimináció alkalmazása.

A Európai Unió tagállamainak gyakorlata és az Európai Bíróság esetjoga alapján az előnyben részesítő intézkedés nem lehet feltétlen és automatikus, tehát nem zárhatja ki az egyéni szempontok mérlegelését, amely mégis a nem hátrányosabb helyzetű munkavállaló javára szóló döntést eredményezheti. Az uniós tagállamok, különösen a skandináv országok tapasztalata azt mutatja, hogy az esélyegyenlőség előmozdítását kötelezettségként előíró jogszabályhelyek lehetővé teszik, hogy szakszervezetek, nőszervezetek és esetleg érdekelt más civil szervezetek javaslataikkal megkereshessék a munkáltatókat.

A 23-24. §-hoz

A törvény kiemelten foglalkozik a szociális biztonsággal és az egészségügyi ellátással összefüggésben a diszkrimináció tiltásával. Ennek a szükségességét bizonyítja, hogy az elmúlt években több olyan eset is napvilágra került, amikor egyes személyek valamely tulajdonságuk, hovatartozásuk alapján kerültek hátrányosabb helyzetbe a szociális és egészségügyi ellátás igénybevétele során. Az egyenlő bánásmód szociális védelemre vonatkozó szabályozásának alapját elsősorban az Európai Unió vonatkozó irányelvei képezik (különösen a 79/7/EGK irányelv, valamint a 86/378/EGK irányelv). A rendelkezés célja, hogy a kötelező szociális biztonsági rendszerek által fedezett kockázatok - különösen betegség, anyaság, család, rokkantság, hátramaradottak, öregség, üzemi baleset, illetve foglalkozási megbetegedés, halál és munkanélküliség -, valamint a szociális biztonsági rendszereket kiegészítő szociális segélyezés keretében nyújtott ellátások igénylése és folyósítása során sikerüljön érvényre juttatni az egyenlő bánásmód elvét.

A törvény úgy rendelkezik, hogy az egyenlő bánásmód követelményét érvényesíteni kell a társadalombiztosítási rendszerekből finanszírozott, továbbá a szociális, illetve gyermekvédelmi pénzbeli és természetbeni, valamint személyes gondoskodást nyújtó ellátások igénylése és biztosítása, a betegségmegelőző programokban és a szűrővizsgálatokon való részvétel, a gyógyító-megelőző ellátás, a tartózkodás céljára szolgáló helyiségek használata, az élelmezési és egyéb szükségletek kielégítése során. Az egyenlő bánásmódhoz való jog magában foglalja különösen az azonos egészségügyi intézmények - az ellátás, illetve tartózkodás céljára szolgáló helyiségek - használatának, az ugyanolyan színvonalú és hatékony, illetőleg nem magasabb kockázattal járó gyógykezelésben, valamint betegségmegelőző programokban (szűrővizsgálatokban) való részvétel jogát.

Az egyenlő bánásmód elvét érvényesíteni kell mind az állami, illetve magán, mind pedig a kötelező, illetve önkéntes szociális ellátórendszerekben és eljárásokban is.

Törvény vagy törvény felhatalmazása alapján más jogszabály a társadalom - egészségi állapot vagy fogyatékosság, illetve a hátrányos megkülönböztetést megalapozó egyéb tulajdonság alapján - meghatározható csoportjai részére esélyegyenlőtlenségük megszüntetése vagy csökkentése céljából a szociális- és az egészségügyi ellátórendszer keretein belül többletjuttatásokat állapíthat meg.

A 25. §-hoz

Mindenki számára egyenlő bánásmódot kell biztosítani a lakhatási lehetőségek kihasználása, illetőleg a lakáshoz jutás terén. A törvény előírja, hogy az egyenlő bánásmód követelményét meg kell tartani a lakhatást segítő állami vagy önkormányzati támogatások, kedvezmények vagy kamattámogatás nyújtásával kapcsolatosan, valamint az állami vagy önkormányzati tulajdonú lakások és építési telkek értékesítése vagy bérbeadása feltételeinek meghatározása, továbbá a használatba vételi és egyéb építési hatósági engedélyek kiadása során is.

Sajnálatos módon többször előfordult, hogy a lakáshoz jutási feltételek meghatározása arra irányult, hogy egyes, meghatározott tulajdonságokkal rendelkező (általában a roma kisebbséghez tartozó) személyek valamely településen, illetve településrészen mesterségesen elkülönüljenek. A törvény az ilyen helyzetet kívánja kiküszöbölni a (3) bekezdésben foglalt rendelkezéssel.

A 26. §-hoz

Minden természetes személynek joga van arra, hogy a korának, képességeinek megfelelő, más hasonló adottságú személyekkel azonos színvonalú nevelésben és oktatásban részesüljön valamennyi oktatási, nevelési intézményben. Az egyenlő bánásmód elvét valamennyi állami és magán (egyházi, alapítványi stb.) oktatási, nevelési intézményben, az oktatási rendszer minden szintjén, valamint az iskolarendszeren kívüli, illetve a munkáltató által szervezett képzésekre is (az egész életen át tartó tanulást ösztönző politika részeként) alkalmazni kell. A törvény erre tekintettel előírja, hogy az egyenlő bánásmód követelménye kiterjed minden olyan nevelésre, oktatásra, képzésre, amely államilag jóváhagyott vagy előírt követelmények alapján folyik, vagy amelynek megszervezéséhez az állam közvetlen normatív költségvetési támogatást nyújt, illetve amelyhez közvetve - így különösen közterhek elengedése, elszámolása vagy adójóváírás útján - hozzájárul.

A törvény alapján mindenkit egyenlő bánásmód illet meg az oktatással és képzéssel kapcsolatban, így különösen az oktatásba történő bekapcsolódás feltételeinek meghatározása, a felvételi kérelmek elbírálása, az oktatás követelményeinek megállapítása és a követelménytámasztás, a teljesítmények értékelése, az oktatáshoz kapcsolódó szolgáltatások biztosítása és igénybevétele, az oktatással összefüggő juttatásokhoz való hozzáférés, a kollégiumi elhelyezés és ellátás, az oktatásban megszerezhető tanúsítványok, bizonyítványok, oklevelek kiadása, a pályaválasztási tanácsadáshoz való hozzáférés, valamint az oktatásban való részvétellel összefüggő jogviszony megszüntetése során.

A jogellenes elkülönítés (szegregáció) leggyakrabban az oktatásban tapasztalható. Éppen ezért a törvény szerint hátrányos megkülönböztetésnek minősül a fentebb felsorolt bármely csoporthoz tartozó személyek elkülönítése egy oktatási, nevelési intézményben, illetve az azon belül létrehozott tagozatban, osztályban, csoportban, beleértve azt is, ha az elkülönítés számarányukhoz viszonyítva lényegesen nagyobb arányban érinti a csoport tagjait, mint a többi tanulót. Az egyenlő bánásmód követelményének megsértését jelenti valamely személy vagy csoport olyan nevelésre, oktatásra való korlátozása, olyan nevelési, oktatási rendszer vagy intézmény létesítése, fenntartása, amelynek színvonala nem éri el a kiadott szakmai követelményekben meghatározottakat, illetve nem felel meg a szakmai szabályoknak, és mindezek következtében nem biztosítja a tanulmányok folytatásához, az állami vizsgák letételéhez szükséges, az általában elvárható felkészítés és felkészülés lehetőségét.

Az oktatási, nevelési intézmények nem engedélyezhetik olyan szakkörök, diákkörök és egyéb tanulói, hallgatói, szülői vagy más szervezetek megalakítását, illetve működését, amelyek célja - nyílt vagy burkolt formában - más személyek, csoportok lejáratása, megbélyegzése vagy kirekesztése.

A 27-28. §-hoz

A jogellenes megkülönböztetés tilalma az adott szempont tekintetében nem vonatkozna azokra az esetekre, amikor az (akár állami, akár magán, egyházi) oktatási intézmény az oktatást nem koedukált formában folytatja, vagyis az oktatást csak az egyik nembeli tanulók részére szervezik meg, feltéve, hogy az oktatásban való részvétel önkéntes, továbbá emiatt az oktatásban résztvevőket semmilyen hátrány nem éri.

Nem jelenti az egyenlő bánásmód követelményének megsértését az sem, ha önkéntes részvétel alapján közoktatási intézményben a szülők, felsőoktatási intézményben a hallgatók kezdeményezésére olyan vallási vagy más világnézeti meggyőződésen alapuló, továbbá kisebbségi vagy nemzetiségi oktatást szerveznek, amelynek célja vagy tanrendje indokolja elkülönült osztályok vagy csoportok alakítását. Az ilyen oktatásban résztvevőket azonban semmilyen hátrány nem érheti, és az oktatásnak meg kell felelnie az állam által jóváhagyott, államilag előírt, illetve államilag támogatott követelményeknek.

Az egyenlő felvételi követelményekhez való jogot jogszabály korlátozhatja a nyelvi-, kulturális önazonosság megőrzését szolgáló, ilyen célra alapított, egyházi (vallási), kisebbségi (nemzetiségi) oktatási (nevelési) intézményben.

Törvény vagy kormányrendelet az iskolarendszeren belüli és kívüli oktatásban részt vevők meghatározott körére is előírhat hátrány kiegyenlítését célzó - az oktatással, képzéssel összefüggésben - előnyben részesítési kötelezettséget.

A 29. §-hoz

Mindenkit egyenlő bánásmód illet meg az áruk forgalmazása és szolgáltatások nyújtása, továbbá az ezekkel kapcsolatos lehetőségek igénybe vétele során.

Az általános rendelkezések szerint a törvény hatálya egyaránt kiterjedne az állami vagy magánszervezetek által nyújtott szolgáltatásokra is. A közönség számára nyitva álló valamennyi állami- és magánlétesítményben és intézményben - így különösen a vendéglátó-ipari, kereskedelmi, valamint a művelődés és a szórakozás céljára létrehozott intézményekben - a létesítmény által nyújtott szolgáltatások igénybevétele során mindenkinek tiszteletben kell tartani az egyenlő bánásmódhoz való jogát.

Az egyenlő bánásmód sérelmének tekinthető a hátrányos megkülönböztetést tiltó rendelkezésben szereplő tulajdonság alapján megtagadni, mellőzni szolgáltatások nyújtását vagy áru forgalmazását, az adott helyen rendelkezésre álló szolgáltatásoktól, illetve áruktól eltérő minőségben szolgáltatást nyújtani, illetve árut forgalmazni, olyan feliratot vagy jelzést elhelyezni, amely azon következtetés levonását teszi lehetővé, hogy az ott nyújtott szolgáltatásból vagy áruforgalmazásból valakit vagy valakiket kizárnak.

A törvény szerint el lehet térni ettől a rendelkezéstől, amennyiben jellemző tulajdonságok alapján meghatározható csoport tagjai részére létrehozott, a hagyományápolás, a kulturális és az önazonosság fenntartását szolgáló, a szűkebb közönség számára nyitva álló létesítménybe a belépés korlátozható, tagsághoz, illetőleg külön feltételekhez köthető. Ennek a korlátozásnak azonban ki kell tűnnie a létesítmény elnevezéséből, a szolgáltatás igénybevételének körülményeiből, de az nem történhet a más hovatartozásúakkal szemben megalázó, illetőleg a becsület csorbítására alkalmas módon, illetve nem adhat alkalmat a joggal való visszaélésre.

A 30-33. §-hoz

A mindennapi gyakorlat átalakításához nem elegendő a jogalkotás. A költségvetésből finanszírozott programokra van szükség, amelyek a törvényben meghatározott célok elérését szolgálják, annak elveit ültetik át a gyakorlatba. Ezt biztosítaná a részprogramokat magába foglaló Köztársasági Esélyegyenlőségi Program. A törvény kimondja: a Program célja, hogy az élet valamennyi területén megelőzze a hátrányos megkülönböztetést és elősegítse egyes társadalmi csoportok tagjainak esélyegyenlőségét. Az ehhez szükséges feltételek biztosítása a Kormány, az állami és az önkormányzati intézmények feladata.

A Programot a Kormány javaslata alapján - a társadalmi és érdek-képviseleti szervezetekkel, valamint a munkáltatói és munkavállalói érdek-képviseleti szervezetekkel való egyeztetést követően, az esélyegyenlőségi ügyek koordinációjáért felelős miniszter előterjesztése nyomán - az Országgyűlés kétévente fogadja el.

A Kormány a tárgyidőszakot követő egy éven belül számolna be az Országgyűlésnek az előző kétéves Program teljesítéséről. A Program csak akkor érheti el célját, ha épít a civil szervezetek munkájára, ezért kidolgozásának fontos elve a kormányzati és a civil szervezetek közötti együttműködés, a civil szféra bevonása a részprogramok előkészítésébe és végrehajtásába. A 63 § (4) bekezdése alapján az első programot úgy kell benyújtani az Országgyűlésnek, hogy az 2005. január 1-jén lépjen hatályba.

A Program elemzi az érintett társadalmi csoportok helyzetének alakulását, és meghatározza az esélyegyenlőséget elősegítő célokat, tartalmazza a társadalmi szemlélet kedvező irányú megváltoztatásához szükséges intézkedéseket, a jogsértésekkel szembeni fellépés lehetőségeire vonatkozó felvilágosító intézkedéseket. Tartalmaz a hátrányos helyzetű csoportok munkaerő-piaci helyzetének javításához, a munkaerő-piaci aránytalanságok csökkentéséhez, illetve a hátrányos helyzetű csoportok részvételének növeléséhez szükséges intézkedéseket a döntéshozatal valamennyi szintjén, a munkáltatóknak a Program eredményességében való érdekeltségét növelő állami intézkedéseket, a hátrányos helyzetű csoportok köz- és felsőoktatásban való részvételének növeléséhez szükséges intézkedéseket, valamint a kitűzött célok megvalósításához szükséges jogalkotási feladatok meghatározását.

A 34. §-hoz

A települési önkormányzat helyi esélyegyenlőségi programot fogadhat el, helyi célok és feladatok meghatározásával.

A 35. §-hoz

Az esélyegyenlőség erősítése érdekében olyan különleges állami intézkedések szükségesek, amelyek kiegyenlített helyzetbe hozzák a hátrányos helyzetű munkavállalókat. Az ötven főnél több munkavállalót foglalkoztató költségvetési szervek és többségi állami tulajdonban álló jogi személyek kötelesek esélyegyenlőségi tervet elfogadni. Ennek tartalmát a törvény 41. §-a tartalmazza, mely az Mt.-t új 70/A. §-sal egészíti ki.

A 36-62. §-hoz

Az egyenlő bánásmódról és az esélyegyenlőség előmozdításáról szóló törvény elfogadásának egyik legfontosabb célja egy koherens, hatékonyan működő antidiszkriminációs joganyag és jogpolitika megteremtése. Ennek elengedhetetlen feltétele, hogy a törvény teljes mértékben összhangban legyen az Alkotmánnyal és a hatályos joganyaggal. Az összhang megteremtése érdekében azt kell mindenekelőtt biztosítani, hogy a hatályos szabályok ne legyenek ellentmondásban az egyenlő bánásmódról szóló törvény rendelkezéseivel; emellett a jogági szabályok is segítsék elő a törvény céljainak elérését. Az egyenlő bánásmód követelményére vonatkozó, külön törvényekben meghatározott rendelkezéseket a törvény 2. §-a szerint a törvény rendelkezéseivel összhangban kell alkalmazni.

A törvény több helyen módosítja, kiegészíti a Mt.-t, amelynek 5. § a hátrányos megkülönböztetés tilalmára vonatkozó általános rendelkezéseket, míg a 142/A. § az egyenlő értékű munkáért egyenlő bér elvét tartalmazza.

A törvény az Mt. 5. §-ában szereplő valamennyi kérdést újraszabályozná. Erre azért van szükség, mert a törvény elfogadása esetén az Mt. hatálya alá tartozó jogviszonyokra egyszerre kellene alkalmazni e törvény és az Mt. 5. §-ának rendelkezéseit. Ha az érintett két törvény antidiszkriminációs szabályai eltérőek, illetve ellentmondásban vannak, akkor ez megbontja a jogszabályok közötti koherenciát. Mindezekre tekintettel az Mt. 5. §-ának és 142/A. §-ának módosításával kell biztosítani a két törvény rendelkezései közötti koherenciát.

Az esélyegyenlőség előmozdítása nem csak az állami intézmények feladata, hanem fontos szerep jut a munkáltatóknak is. A hátrányos megkülönböztetés csökkentéséhez speciális szabályokra van szükség. Erre tekintettel egészül ki az Mt. az új 70/A. §-sal. A munkáltató a nála képviselettel rendelkező szakszervezettel, ennek hiányában az üzemi tanáccsal együttműködve meghatározott időre szóló esélyegyenlőségi tervet fogadhat el, ami hozzájárulhat ahhoz, hogy a vállalkozások felismerjék az esélyegyenlőség fontosságát.

Az esélyegyenlőségi terv kiterjedne a hátrányos helyzetű munkavállalói csoportokra, különösen a nőkre, a 40 évnél idősebb munkavállalókra, a romákra, a fogyatékos személyekre, valamint a két vagy több, tíz éven aluli gyermeket nevelő munkavállalók, illetve tíz éven aluli gyermeket nevelő egyedülálló munkavállalók foglalkoztatási helyzetének - így különösen azok bérének, munkakörülményeinek, szakmai előmenetelének, képzésének, illetve a gyermekneveléssel és a szülői szereppel kapcsolatos kedvezményeinek - elemzésére. A terv magába foglalná a munkáltatónak az esélyegyenlőség biztosítására vonatkozó, az adott évre megfogalmazott céljait és az azok eléréséhez szükséges eszközöket, így különösen a képzési, munkavédelmi, valamint a munkáltatónál rendszeresített, a foglalkoztatás feltételeit érintő bármely programokat. A tervnek olyan intézkedéseket kell tartalmaznia, amelyek hozzájárulhatnak ahhoz, hogy a munkáltatónál fokozatosan növekedjen a hátrányos helyzetű csoportokhoz tartozó személyek aránya, bérük érje el a munkáltatónál velük egyenlő értékű munkát végző munkavállalók bérét, biztosítsanak számukra egyenlő bánásmódot a munkavállalással összefüggő valamennyi területen, így például a képzések, továbbképzések terén, tehát általában véve javuljon a helyzetük.

A terv két részből állna. Az első rész helyzetfelmérés a munkáltatóval munkaviszonyban álló hátrányos helyzetű munkavállalói csoportok foglalkoztatási helyzetéről, különösen azok béréről, munkakörülményeiről, szakmai előmeneteléről, képzéséről, illetve a gyermekneveléssel és anyasággal kapcsolatos kedvezményeiről. A második részben azt kell leírni, hogy a munkáltató milyen, lehetőleg számszerűsített célokat tűz ki a következő évre, és azokat milyen konkrét intézkedésekkel (képzési, munkavédelmi, valamint a munkáltatónál rendszeresített, a foglalkoztatás feltételeit érintő bármely programmal) kívánja elérni.

-----STARTING---POINT---VEGE---

A 63-64. §-hoz

A törvény leglényegesebb rendelkezései a kihirdetést követő 30. napon lépnek hatályba. A 36. § által előírt esélyegyenlőségi terveket első ízben legkésőbb 2004. december 31-ig kell elfogadni. A Köztársasági Esélyegyenlőségi Programot első ízben a Kormánynak úgy kell az Országgyűlés elé terjesztenie, hogy az 2005. január 1-jén hatályba léphessen.

A 64. § rendelkezése felhatalmazza a Kormányt, hogy rendeletben határozza meg a hatóság szervezetére és eljárására vonatkozó részletes szabályokat.

A 65. §-hoz

A törvény elvégzi a közösségi jog tárgykörre vonatkozó teljes harmonizációját. A hátrányos megkülönböztetés visszaszorítása, valamint az esélyegyenlőség kiterjesztése érdekében a törvény a közösségi jog mentén szabályozza újra az antidiszkriminációs joganyagot, ezzel összeegyeztethető szabályozást teremt a §-ban megjelölt nyolc irányelv rendelkezéseivel.