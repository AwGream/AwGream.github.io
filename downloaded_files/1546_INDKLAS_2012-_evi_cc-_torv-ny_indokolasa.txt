2012. évi CC. törvény indokolása

a Bethlen Gábor Alapról szóló 2010. évi CLXXXII. törvény és a hozzá kapcsolódó egyes törvények módosításáról

-----STARTING---POINT---ALTALANOS--- 

Az Alaptörvény D) cikke szerint Magyarország az egységes magyar nemzet összetartozását szem előtt tartva felelősséget visel a határain kívül élő magyarok sorsáért, elősegíti közösségeik fennmaradását és fejlődését, támogatja magyarságuk megőrzésére irányuló törekvéseiket, egyéni és közösségi jogaik érvényesítését, közösségi önkormányzataik létrehozását, a szülőföldön való boldogulásukat, valamint előmozdítja együttműködésüket egymással és Magyarországgal.

A Bethlen Gábor Alap jogszerű és átlátható működésének biztosítása érdekében szükséges a 2010. évi CLXXXII. törvény (a továbbiakban: Bgatv.) szabályainak az eddigi tapasztalatokon alapuló, pontosító és kiegészítő jellegű módosítása.

-----STARTING---POINT---RESZLETES---

Az 1. §-hoz

A Bgatv. hatályos rendelkezései szerint [Bgatv. 1. § (2) bek.] a Bethlen Gábor Alapból nyújtandó támogatás kedvezményezettjei lehetnek - többek között - társadalmi szervezetek, az önkormányzatok, valamint az általuk alapított, illetve fenntartott jogi személyiségű intézmények. Indokolt a kedvezményezettek körének a változásokhoz való igazítása, pontosítása.

A 2. §-hoz

Az államháztartásról szóló 2011. évi CXCV. törvény (a továbbiakban: Áht.) 2012. január 1-jétől hatályos 18. § (3) bekezdésében foglaltak szerint: „Az elkülönített állami pénzalap kezelésének kiadásait az elkülönített állami pénzalap költségvetése az elkülönített állami pénzalapot létrehozó törvényben vagy a központi költségvetésről szóló törvényben meghatározott mértékben finanszírozhatja.” Tekintettel arra, hogy a fentiek szabályozására a Bgatv. végrehajtásáról szóló 367/2010. (XII. 30.) Korm. rendelet 30. § (2) bekezdésében került sor, indokolt a törvény kiegészítése a Korm. rendelet fenti hatályos szövegével.

A 3-5. §-hoz

A Bgatv. hatályos rendelkezései szerint [Bgatv. 6. § (2) bek.] a 9 fős Kollégium tagjait, valamint a tagok közül a Kollégium elnökét a Bizottság nevezi ki. A tagok, illetve az elnök megbízatásának megszűnéséről szóló hatályos rendelkezések (Bgatv. 7. §), azonban jelenleg nem teremtik meg a lehetőséget arra, hogy a Bizottság a kinevezési jogköre mellett - értelemszerűen -, a visszahívás jogát is gyakorolhassa.

A 6. §-hoz

Az államháztartás szervezetei beszámolási és könyvvezetési kötelezettségének sajátos szabályairól szóló 249/2000. (XII. 24.) Korm. rendelet 10. § (10) bekezdése alapján az elkülönített állami pénzalapoknak az előzetes éves elemi költségvetési beszámolót a tárgyévet követő év április 30-áig, a végleges beszámolót pedig május 31-éig kell elkészíteni és továbbítani az államháztartásért felelős miniszterhez. Az alapok végleges beszámolóját könyvvizsgálóval ellenőriztetni kell, és ezt az ellenőrzést az Állami Számvevőszék által meghatározott módszertan alapján kell elvégezni. Ez az iránymutatás a zárszámadás időszakában is fogalmazhat meg ellenőrzési feladatokat az ellenőrzést végző könyvvizsgálók részére, ezért nincs lehetőség arra, hogy az alap beszámolója a törvényben meghatározott határidőt megelőzően elkészüljön, illetve könyvvizsgálói záradékot kapjon. Fentiekre tekintettel indokolt a Bgatv. 10. § (5) bekezdésében meghatározott határidő módosítása.

A 7-8. §-hoz

Az Áht. 53. § (2) bekezdése szerint a költségvetési támogatások jogosulatlan igénybevétele, jogszabálysértő vagy nem rendeltetésszerű felhasználása, továbbá a támogatási szerződéstől történő elállás, annak felmondása, a támogatói okirat visszavonása esetén a kedvezményezett a jogosulatlanul igénybe vett költségvetési támogatás összegét - késedelem esetén - kamattal növelt mértékben köteles visszafizetni.

A gyakorlati tapasztalatok alapján indokoltnak tűnik, hogy különös méltánylást érdemlő esetekben, illetve az adminisztrációs költség csökkentése érdekében, a Bizottság dönthessen a kamat felszámításának, illetve a már megállapított kamat részben vagy egészben történő megfizetésének az elengedéséről.

A 9. §-hoz

Megfelelő szabályozási átmenetet kell biztosítani arra az esetre, ha a Bgatv. 7. § (1) bekezdés g) pontja, illetve 7. § (2) bekezdés c) pontja szerinti visszahívhatóságot a Kollégium már kinevezett elnöke és tagjai tekintetében is alkalmazni kell.

A 10. §-hoz

Meg kell teremteni a jogszabályi hátteret ahhoz, hogy elkülönített állami pénzalap javára a fejezetet irányító szerv a fejezeti kezelésű előirányzatok terhére más fejezethez tartozó címekhez, alcímekhez a fejezetet irányító szerv hatáskörében átcsoportosítást hajthasson végre. A szabályozást az áttekinthető jogi szabályozás érdekében az Áht.-ben szükséges rögzíteni.

-----STARTING---POINT---VEGE---

A 11. §-hoz

A nemzeti vagyonról szóló 2011. évi CXCVI. törvénnyel való összhang megteremtése érdekében hatályon kívül helyezésre kerül a Bgatv. 9. § (5) bekezdése.

A törvény 10. §-ában foglalt rendelkezés alapján - amely az államháztartásról szóló 2011. évi CXCV. törvény 33. § (5) bekezdését módosítja - a Bgatv. 18. § (2) bekezdése okafogyottá válik, így szintén hatályon kívül helyezhető.

Mivel a Bgatv. 10. § (5) bekezdésében meghatározott április 30-i határidő május 31-re módosul - melynek értelmében a nemzetpolitikáért felelős miniszter a jövőben május 31-ig tájékoztatja a Kormányt - a Kormány Országgyűlésnek történő beszámolási kötelezettségére vonatkozó május 31-i határidő törlésre kerül.

A törvény kizárólag a támogatott kollégiumi döntések felülvizsgálatára ad lehetőséget, amely megoldással azonban a közpénzek ellenőrzése nem biztosítható. Ezért indokolt a jelenlegi szabályozással szemben a végleges elbírálást a kollégium mind támogatott, mind pedig nem támogatott döntéseire kiterjeszteni, a jogegyenlőség megteremtődése érdekében.