1998. évi XLVII. törvény indokolása

a Magyar Köztársaság kormánya és Románia kormánya között a közös békefenntartó zászlóalj létrehozása tárgyában, Budapesten, 1998. március 20-án aláírt megállapodás megerősítéséről és kihirdetéséről

ÁLTALÁNOS INDOKOLÁS

Az elmúlt években jelentősen fejlődtek a magyar-román katonai kapcsolatok. Ezzel összhangban a továbblépés és a gyakorlati együttműködés szélesítése érdekében döntés született egy kétoldalú magyar-román közös békefenntartó zászlóalj létrehozásáról.

A Megállapodás a Nyitott Égbolt Megállapodás (1991. május); Megállapodás a Magyar Köztársaság Kormánya és Románia Kormánya között az EBESZ 1994. évi Bécsi Dokumentumát kiegészítő bizalom- és biztonságerősítő intézkedésekről és a katonai kapcsolatok fejlesztéséről (1996. szeptember); Egyezmény a Magyar Köztársaság Kormánya és Románia Kormánya között a minősített katonai információk kölcsönös védelméről (1997. február); Megállapodás a Magyar Köztársaság Kormánya és Románia Kormánya közötti együttműködésről a katonai szállítások területén (1997. december), egyezmények és más alacsonyabb szintű dokumentumok sorát egészíti ki.

RÉSZLETES INDOKOLÁS

Az 1-2. §-hoz

A törvény 1. §-a a Megállapodás megerősítését tartalmazza. A 2. § a Megállapodást - hivatalos magyar nyelvű szövege közlésével - kihirdeti.

A Megállapodás II. Cikkének 1. pontja alapján a közös zászlóalj igénybevételére kizárólag csak a NATO vagy a NYEU eljárásának megfelelően kerülhet sor.

A nemzetközi szervezet felkérésére végzendő béketámogató, illetve humanitárius segítségnyújtási tevékenységben való részvételhez - a két honvédelmi miniszter által történő egyeztetést követően - a döntéshozatalra jogosult hazai szerv (ez a magyar félnél a tevékenység jellegétől függően az Országgyűlés vagy a Kormány) adja meg az engedélyt.

A Megállapodás meghatározza a zászlóalj feladatait, irányításának és vezetésének módját. Mindkét fél részéről 500-500 főben maximálja a résztvevők létszámát, rögzíti, hogy feladatait mindkét Fél saját fegyverzetével és felszerelésével látja el, továbbá, hogy a zászlóalj kialakításával, fenntartásával és tevékenységével kapcsolatos ráeső költségeket mindkét Fél maga fedezi. Rendelkezik arról, hogy a közös alakulat munka- és műveleti nyelve az angol, illetve, hogy a technikai részleteket és feltételeket a vezérkari főnökök által később aláírandó katonai megállapodás szabályozza.

A közös békefenntartó zászlóalj magyar fél által biztosítandó állománya a Magyar Honvédség engedélyezett és rendszeresített állományából kerül kijelölésre, tehát a felállítás többlet létszámigényt nem eredményez.

A közös békefenntartó zászlóalj felállításával, ellátásával és működtetésével kapcsolatos költségek a tárca éves költségvetésében kerültek tervezésre. Az esetleges terven felüli kiadások fedezését a honvédelmi tárca saját költségvetéséből biztosítja.

A 3. §-hoz

A törvény 3. §-a a Megállapodás hatályba lépéséhez - a VIII. Cikk 1. pontja szerint - szükséges, a felek belső joga által előírt feltétel teljesítésére utal.