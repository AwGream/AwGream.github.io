2016. évi XCII. törvény indokolása

a kulturális örökség védelméről szóló 2001. évi LXIV. törvény és az azzal összefüggő egyes törvények módosításáról

-----STARTING---POINT---ALTALANOS--- 

A kulturális örökség védelméről szóló 2001. évi LXIV. törvény (a továbbiakban: Kötv.) módosításának indoka elsősorban a Kormány központi háttérintézmények megszüntetésére, átalakítására vonatkozó döntése. A módosítás elsődleges indoka e döntésből eredő változások átvezetése: a kulturális örökségvédelem legfőbb háttérintézménye, a Forster Gyula Nemzeti Örökségvédelmi és Vagyongazdálkodási Központ (Hivatal) feladatai terén. Ennek körében a Hivatal feladatainak megosztása a jogutód kulturális örökség védelméért felelős miniszter és a Kormány döntése szerinti (külön jogszabályban kijelölendő) szerv között. A Hivatal hatósági feladatait (kulturális javak, közhiteles nyilvántartások) a kulturális örökség védelméért felelős miniszter, a nagyberuházások régészeti előkészítéséhez kapcsolódó feladatokat a jogszabályban kijelölendő örökségvédelmi szerv veszi át.

A módosítás ezen túlmenően kiterjed a tapasztalatok figyelembe vételével a régészeti örökség, különösen a nagyberuházásokat megelőző régészeti feltárások szabályainak további egyszerűsítésére, a Forster Központ (illetve a feladatait átvevő szerv) koordinációs feladatainak erősítésére.

További cél, hogy a módosítás - a Kormány bürokráciacsökkentő programjának megfelelően - még átláthatóbb szabályozást, az eljárások könnyítését, ezáltal gyorsítását, a bürokráciacsökkentést szolgálja.

A törvény figyelembe veszi a Kormány álláspontját a törvények, illetve törvényi rendelkezések tartalmi deregulációjának érvényesítésére vonatkozóan, mivel az Alaptörvény I. cikk (3) bekezdése szerinti alapvető jogok és kötelezettségek megállapítására, valamint a jogalkotásról szóló törvény előírása alapján az alapvető jogintézmények és a szabályozási cél megvalósulásával összefüggő lényeges garanciákat határozza meg. A deregulációs követelményeket azzal érvényesíti a törvény, hogy a tárgykör fogalomhasználatát azonos szinten egységesíti.

A kulturális javak tárgyában kisebb fogalmi és szabályozási pontosítások történnek, ezen túl a nemzeti emlékhelyek körébe két, nemzetünk múltja szempontjából kiemelkedő jelentőségű helyszín (a nagycenki kastély és a szigetvári vár) bevonása indokolt.

A Kötv. régészeti vonatkozású módosítása egyszerűbbé és gyorsabbá teszi a nagyberuházások régészeti előkészítését: a nemzetgazdasági szempontból kiemelt jelentőségű közlekedési infrastruktúra-beruházások (a továbbiakban: közlekedési infrastruktúra-beruházások) régészeti feladatellátásának átfogó módosítása értelmében az e beruházásoknál elvárható és szükséges gyorsítást az szolgálja, ha valamennyi régészeti feladatot egyetlen, a miniszter egyes kulturális örökségvédelmi feladatait ellátó, jogszabályban kijelölt örökségvédelmi szerv lát el, amely bevonhatja a feltárási jogú intézményeket és az akkreditált szervezeteket.

Az egyéb nagyberuházások esetében határidőt szab a feltárásra jogosult akkreditált intézmény nyilatkozatára, hogy a beruházók számára felgyorsítsa és megkönnyítse a folyamatot. Az egyértelműsítés érdekében meghatározzuk a földmunka, valamint a régészeti feladatellátás fogalmát. Szintén fogalmi korrekció a próbafeltárás célját érintő módosítás. Kisebb érdemi változtatás, hogy az előzetes régészeti dokumentáció készítését kötelezően kiterjeszti a törvény valamennyi földmunkával járó, külterületi közútépítésre annak érdekében, hogy a komoly előkészítést igénylő beruházások megvalósítását a kivitelezési szakaszban ne hátráltathassa a korábban kellően fel nem derített régészeti örökség váratlan előkerülése.

A Kormány a számára stratégiai jelentőségű területeken továbbra is feladatként tűzi ki többek között a bürokráciacsökkentést, az építésügyi szabályok átalakításával összefüggésben e törvénymódosítás során szükséges az építésügyi szakterülettel összefüggő fogalmak pontosítása és összehangolása. Az építésügyi szabályozás meghatározza az épített környezet, azon belül az építészeti örökség, az építészeti érték fogalmát, s e struktúrán belül értelmezi az „országos”, „nemzeti” szintű védelemként a műemléki védelmet. E meghatározás nemcsak a jogalkotási koherencia miatt fontos, hanem a műemlékek klasszifikációja során kialakított kategóriákhoz is jobban illeszthető, ha a műemléki érték fogalmában az „országos”, „nemzeti” szint jelenik meg. A fogalmak egyértelműsítését szolgálja továbbá a műemlékvédelmi érdek, a műemlékfenntartás, a műemlék-helyreállítás stb. ágazati specifikumokat mutató meghatározása is.

A meg nem fizetett örökségvédelmi bírság köztartozásához kapcsolt új joghatások (jelzálogjog, valamint annak fennállásáig további terhelési tilalom) bevezetése azt szolgálja, hogy a terhelt műemlék forgalomképessége növekedjen megteremtve ezzel annak lehetőségét, hogy felelős tulajdonos vásárolhassa meg, biztosítva ezzel, hogy a jelenleg alig-alig befizetett és alig-alig behajtható tartozások végrehajtása megalapozottabb és hatékonyabb lehessen. Az állami beavatkozás hatékonyságát növeli a kisajátítás jogintézmények erősítése is, amelyhez kapcsolódóan jelen módosítás során a műemlékvédelmi érdek fogalma épül be a szabályozásba.

E törvénymódosítás lehetővé teszi, és jogi szempontból megalapozza a műemlékek klasszifikációjának folytatását, tehát a műemlékek kategóriába sorolásának további rendszeres felülvizsgálatának elvégezhetőségét. A klasszifikáció során lehet meghatározni azon műemlékek körét, amelyeket alsóbb (egyszerűbb joghatások) vagy kiemelkedő értéke miatt felsőbb kategóriába (szigorúbb előírások) kell sorolni. A klasszifikáció folyamán megállapíthatóak azon védettségek is, amelyek fenntartása nem jogszerű, így e védettség megszüntetésével a tulajdonosok terhei jelentősen csökkenthetők.

A Kötv. módosítása óta eltelt egy év jogalkalmazása során nyert tapasztalatok szerinti pontosításokat tartalmazza e törvénymódosítás jelentős része, továbbá az örökségvédelmi hatóság által hozott elsőfokú döntéssel szembeni fellebbezés kizárása a közigazgatási bürokráciacsökkentéssel áll összhangban, amely az egyes adminisztratív kötelezettségek megszüntetésével az új általános közigazgatási rendtartás fokozatos bevezetését szolgálja.

A Kormány nemzetgazdasági szempontból kiemelten kezelt feladatainak megvalósítását segíti elő, ha a műemlékvédelmi érdekből az épített környezet alakításáról és védelméről szóló 1997. évi LXXVIII. törvénytől a jelenleginél szélesebb körben (az építészeti tervezés során és a hatósági eljárásokban) el lehet térni. A Kötv. jelenleg is tartalmazza az országos építésügyi szabályoktól és a kötelezően alkalmazandó szabványoktól való eltérést a műemléki értékek megőrzése érdekében. E törvénymódosítás ezt az eltérési lehetőséget terjeszti ki a településrendezési eszközökre.

A módosítások a jogalkalmazás során felmerülő problémák orvoslását (a védetté nyilvánított kulturális javak hatósága látóköréből történő kikerülésének megakadályozása, a végrehajtás során lefoglalt védett kulturális javak adatainak hatósági nyilvántartásba történő bejegyzése, a lefoglalt védetté nyilvánításra alkalmas kulturális javak védetté nyilvánítására irányuló eljárás lefolytatása), valamint a koherens és egyértelmű szabályozást biztosító pontosítások megtételét (a lefoglalt védetté nyilvánított kulturális javakra vonatkozóan a kulturális örökség védelméről szóló törvény 52. § (3) bekezdésével összhangban a hatáskörrel rendelkező hatóság megkeresése) szolgálják.

A Kormány a „Zrínyi Miklós-Szigetvár 1566” emlékéve meghirdetéséről szóló 1834/2015. (XI. 24.) Korm. határozatban - megfogalmazva minden magyar tiszteletét Zrínyi Miklós várkapitány és a szigetvári hősök példaértékű helytállása, cselekvő hazaszeretete és közössége iránt, kifejezésre juttatva a nemzet elkötelezettségét Zrínyi Miklós életének, hagyatékának és tettének megismerése, ápolása irányában, célul tűzi ki, hogy a szigetvári ostrom története, üzenete és dicsősége széles körben ismertté váljon, és példaként szolgáljon a nemzet társadalmi és gazdasági életében egyaránt - az 1566. évi szigetvári ostrom és az ott tanúsított hősies helytállás, valamint Zrínyi Miklós halálának 450. évfordulója emlékére a 2016. évet „Zrínyi Miklós-Szigetvár 1566” emlékévvé nyilvánította. A Korm. határozat 13. pontja felhívja a Miniszterelnökséget vezető minisztert, hogy a kulturális örökségvédelemért való felelőssége körében vizsgálja meg és terjessze a Kormány elé a szigetvári vár nemzeti emlékhellyé nyilvánításának kezdeményezését tartalmazó javaslatot.

A szigetvári vár része a történelmi emlékhelyekről szóló 303/2011. (XII. 23.) Korm. rendelet 1. mellékletének.

Az 1566. évi szigetvári ostromban Zrínyi Miklós és a vele harcoló magyar és horvát katonák hőstette olyan történelmi esemény, amelyet méltó módon őrizni kell a magyar nemzeti emlékezetben és köztudatban. Ezt a példaértékű és hősies helytállást ismerte el a Civitas Invicta - Szigetvár, a leghősiesebb városról szóló 2011. évi CXXXVI. törvény, melyet az Országgyűlés 2011. október 17-én fogadott el. Zrínyi Miklós és a többi várvédő hősies helytállása máig ható nyomot hagyott a magyar és a közép-európai nemzeti emlékezetekben. A szigetvári vár ezért, a kulturális örökség védelméről szóló 2001. évi LXIV. törvényben megfogalmazottak alapján az ország, a nemzet függetlenségének védelmében a múltban gyökerező, jövőt meghatározó, a nemzet emlékezetére méltó esemény, a történelmi korszak meghatározó, a magyar összetartozás számára kiemelkedő fontossággal bíró jelentős helyszíne, ezért mindezzel összefüggésben indokolt a Nemzeti Emlékhelyek sorába emelni.

A nagycenki Széchenyi-kastélyegyüttes elválaszthatatlan a hazai polgári átalakulás és nemzeti modernizáció első programadó egyéniségétől, a legnagyobb magyartól, Széchenyi István gróftól. Az emlékhely azonban nem kizárólag egy történelmi családhoz és annak legjelesebb képviselőjéhez kapcsolható, hanem - a legnagyobb magyar életútjának, szellemi törekvéseinek, gyakorlatias alkotásainak bemutatásán keresztül - a nemzet felemelkedésében kiemelkedő és máig meghatározó szerepet játszó korszakot, a reformkort is reprezentálja. A kastélyegyüttes a ma generációi számára megismerhetővé és átélhetővé teszi mindazt, amit nemzeti és európai értelemben polgári humanista értéknek tekintünk, miáltal fontos szerepet játszik a nemzet önképének alakításában. A nagycenki Széchenyi-kastélyegyüttes 1973-as megnyitása óta biztosít helyszínt országos jelentőségű megemlékezések megrendezésére.

Jelen törvény a Kötv. mellett a bírósági végrehajtásról szóló 1994. évi LIII. törvény kulturális javakra vonatkozó rendelkezéseinek, az ingatlan-nyilvántartásról szóló 1997. évi CXLI. törvény és a kisajátításról szóló 2007. évi CXXIII. törvény módosítására is irányul.

A módosítás a koherens és egyértelmű szabályozást biztosító módosítások megtételét, és jogszabályalkotásra irányuló felhatalmazó rendelkezések pontosítását szolgálja az alábbiak szerint:

A bírósági végrehajtásról szóló 1994. évi LIII. törvény hatályos szabályozása szerint a végrehajtó a lefoglalt tárgy jellegének megfelelő, területileg illetékes múzeumot, könyvtárat, vagy levéltárat köteles értesíteni. A módosítás összhangban áll a védetté nyilvánított kulturális javak hatóságának jogszabályban rögzített feladatkörével.

Az ingatlan-nyilvántartásról szóló 1997. évi CXLI. törvényt az örökségvédelmi hatóság által a jogsértő magatartást tanúsító műemlék-tulajdonossal szembeni kötelezés biztosítékául, a Magyar Állam javára bejegyzett jogok fennállásáig további terhelési tilalom tényének egyértelmű feljegyeztethetősége miatt szükséges módosítani. A két szabály párhuzamosságának megszüntetése az egyértelmű jogalkalmazást segíti.

A kisajátításról szóló 2007. évi CXXIII. törvény (Kstv.) módosítása a Kötv. 35. §-ával összhangban új jogcímet vezet be a műemlék kisajátításának indokai közé: a méltatlan használat, a helyreállíthatatlan sérülést eredményező állapot és a veszélyeztetettség fogalma jelenik meg. Új szabályozási elem a Kötv. szerinti állami teher (pl. a kényszer-helyreállítás költsége) részösszeggel beszámítható a kisajátítandó, árverezendő ingatlan árába, így az a pénzbeli kártalanítás összegét csökkenti. Az örökségvédelmi hatóság által a kötelezett helyett annak költségére és felelősségére elvégeztetett munkák ellenértékét olyan arányban kell csökkentő tényezőként figyelembe venni amilyen, arányban az a műemlék forgalmi értékére hatással volt.

A Kstv. jelenleg csak a környezetkárosodás felszámolása érdekében szükséges kisajátítás esetkörében szabályozza azt, hogy - a kétszeres fizetés elkerülése érdekében - a kártalanítási összeget csökkenteni kell a kisajátítást kérő állam, önkormányzat (illetve szervei) által a kártalanításra jogosult költségére jogszabály alapján elvégzett - és máshonnan meg nem térült - értéknövelő munkák értékével (Kstv. 18. § és 24/C. §) A műemlékvédelmi vonatkozások mellett az Igazságügyi Minisztérium javaslatára indokolt ezen esetkört a Kstv.-ben szereplő összes „védelmi célú” kisajátítás esetkörére kiterjeszteni (Kstv. 18. § módosítása), így jelen törvény ezt a bővített szabályozási kört tartalmazza.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény módosításával a fémkereső műszer jogellenes használata szabálysértéssé válik. Az elmúlt másfél év tapasztalatai alapján a hatályos szabályozást egészíti ki a törvény azzal, hogy a fémkereső műszer jogellenes használata szabálysértési esetkörré válik. Így azokban az esetben is lehetséges lesz a régészeti örökséget veszélyeztetőkkel szembeni hatósági fellépés, ha örökségvédelmi bírságot nem lehet kiróni, vagy büntető eljárást nem lehet kezdeményezni. A fémkeresőzők helyszíni bírságolására jogosítvány kap a természetvédelmi őrszolgálat, az önkormányzati természetvédelmi őr, az erdészeti hatóság arra felhatalmazott ügyintézője, valamint a mezőőr is.

-----STARTING---POINT---RESZLETES---

Az 1. §-hoz

Az örökségvédelem szempontjából jelentős területtel való koherens és illeszkedő szabályozást célzó módosítás. A bírósági végrehajtásról szóló 1994. évi LIII. törvény hatályos szabályozása szerint a végrehajtó a lefoglalt tárgy jellegének megfelelő, területileg illetékes múzeumot, könyvtárat, vagy levéltárat köteles értesíteni. A módosítás összhangban áll a védetté nyilvánított kulturális örökség hatóságának jogszabályban rögzített feladatkörével.

A 2. §-hoz

Az örökségvédelem szempontjából jelentős területtel való koherens és illeszkedő szabályozást célzó módosítás. A köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) módosítása azért szükséges, mert az Ltv. a kulturális javak hatóságaként a kulturális örökségvédelmi hatóságot nevezi meg. A jogszabály egyértelművé teszi, hogy ez a hatóság a kulturális örökség hatósága.

A 3. §-hoz

A bürokráciacsökkentést szolgálja az örökségvédelem szempontjából jelentős területtel való koherens és illeszkedő szabályozás módosítása. Az ingatlan-nyilvántartásról szóló 1997. évi CXLI. törvény (a továbbiakban: Inytv.) módosítása a Kötv. 67. § (4) bekezdésével történő összehangolás és az egyértelmű szabályozás miatt szükséges. A Kötv. új - a jogszerűtlenül mulasztó műemlék-tulajdonosokkal szembeni - szankcionáló szabálya, hogy a jogerős és végrehajtható határozatban a jogsértő tulajdonossal szemben megállapított követelés biztosítékául a Magyar Államot jelzálogjog, valamint annak fennállásáig a műemlék ingatlanon további terhelési tilalom illeti meg. Utóbbi az Inytv. 17. § 17.3. alpont (a rendelkezési jogot korlátozó egyéb tilalom) szerint jegyezhető fel. Az Inytv. 17. § 16. alpontja emellett a hatósági kötelezés tényének ingatlan-nyilvántartási feljegyzését is lehetővé teszi. A párhuzamos intézkedési lehetőség megszüntetése érdekében - mivel a jövőben az állam nevében eljáró hatóság az ingatlanügyi hatóságot a jelzálogjog és végrehajtási jog bejegyzése, valamint a terhelési tilalom ingatlan-nyilvántartásba történő feljegyzése / törlése iránt keresi meg - az Inytv. 17. § 16. alpontjának egyértelműsítése szükséges annak tekintetében, hogy nem a hatósági kötelezés tényét, hanem az arra épülő új szankciót kell feljegyeztetni.

A 4. §-hoz

A törvény a tárgykör fogalomhasználatát egységesíti. A kulturális örökség védelméről szóló 2001. évi LXIV. törvény (a továbbiakban: Kötv.) fogalomtárának bővítése, egyes meglévő fogalmainak pontosítása, a hatályos Kötv.-ben szereplő „földmunka” és „régészeti feladatellátás” fogalmának meghatározása (újabb kötelezettséget nem keletkeztet).

A „műemlékvédelem” fogalomhasználatának pontosítását az indokolja, hogy a műemlék-állomány döntő többsége építészeti alkotás. Az épített környezet alakításáról és védelméről szóló 1997. évi LXXVIII. törvény fogalomhasználatához [56. § (2)] történő összehangolás illeszkedő nevezéktant teremt az „épített környezet”, az „építészeti örökség” és az „építészeti érték” fogalomkörében, továbbá a napi hatósági jogalkalmazás számára, a pénzügyi ösztönzők idei bevezetése során szükséges a „jókarbantartás” és „állagmegóvás” fogalmának meghatározása.

Az 5. §-hoz

A módosítás a Kötv.-n belüli koherenciát növeli. A régészeti lelőhelyek védetté nyilvánításával kapcsolatos szabályok rögzítése, a 28/A. § (2) bekezdésében foglaltaknak megfelelően.

A 6. §-hoz

Átláthatóbb, egyszerűbb szabályt eredményez a próbafeltárás céljainak pontosítása.

A 7. §-hoz

Az előzetes régészeti dokumentáció készítésének kötelezővé tétele az útberuházások esetén a biztonságosabb előkészítés és a gyorsabb kivitelezés érdekében szükséges. A törvény nem érinti az útépítési beruházások megvalósításának gyorsítására irányuló kormányzati célkitűzéseket, mivel csak a kisebb, nagyberuházásnak nem minősülő útberuházásokra vonatkozik, azok közül is csak a földmunkával járó, külterületi, új nyomvonalon megvalósuló, nem kerékpárutakra.

A 8. §-hoz

A nagyberuházásokat megelőző régészeti feltárások további gyorsítására irányuló módosítás. A megelőző régészeti feltárásra vonatkozó szerződés kötésére a Kötv. 22. § (11) bekezdése 15 napos határidőt szab meg, ez a szabály a nagyberuházásokhoz kapcsolódó megelőző feltárások előkészítésére is vonatkozik. A nagyberuházások gyorsítása érdekében a jogszabályban kijelölt örökségvédelmi szerv szerepét azzal erősíti a törvény, hogy a határidő eredménytelen eltelte esetén a jogszabályban kijelölt örökségvédelmi szerv gondoskodik a régészeti feladatellátás elvégzéséről.

A 9. §-hoz

Részletszabályok pontosítása. Az előzetes régészeti dokumentáció költségére vonatkozó szabályok változása nem emeli az előzetes régészeti dokumentáció elkészítésének összes költségét, csupán a költségek tartalmi elemeit pontosítja.

A 10. §-hoz

A nagyberuházásokat megelőző régészeti feltárások szabályainak további egyszerűsítésére irányuló módosítás. A nemzetgazdasági szempontból kiemelt jelentőségű közlekedési infrastruktúra-beruházások (a továbbiakban: közlekedési infrastruktúra-beruházások) régészeti feladatellátásának átfogó módosítása értelmében az e beruházásoknál elvárható és szükséges gyorsítást az szolgálja, ha valamennyi régészeti feladatról a miniszter egyes kulturális örökségvédelmi feladatait ellátó, jogszabályban kijelölt örökségvédelmi szerv gondoskodik, amint a nagyberuházások régészeti feladatellátásnak koordinációja egyébként is központi feladat.

Az érintett akkreditált megyei hatókörű városi múzeum lehetőséget kap arra, hogy közreműködjön régészeti feltárásban, azonban erre szigorú feltételeknek kell eleget tennie. (Öt napon belül jogszabályoknak megfelelő választ adni a megkeresésre.)

A közlekedési infrastruktúra-beruházások kezelője kizárólag a Nemzeti Infrastruktúra Fejlesztő Zrt. Az elmúlt év tapasztalatai azt mutatták, hogy e kiemelt útberuházási körben ennél mélyrehatóbb változás szükséges, hogy a Kormány által elvárt gyorsítás érdemben is megvalósulhasson. Erre tekintettel a közlekedési infrastruktúra beruházások régészeti előkészítését jelen törvény egyablakossá kívánja tenni.

A 11. §-hoz

Feloldja azt az ellentmondást, ami a közigazgatási bürokráciacsökkentés keretében egyes adminisztratív kötelezettségek megszüntetésével összefüggő törvénymódosításokról szóló 2016. évi XXXII. törvény és a Kormánynak a központi háttérintézmények megszüntetésére, átalakítására vonatkozó döntése között van. Ezért a szervezeti átalakításnak megfelelő módosítás szükséges.

A 12. §-hoz

A végleges leletbefogadás részletszabályainak pontosítása.

A 13. §-hoz

Bürokráciacsökkentő és egyszerűsítő módosítás a műemléki érték nyilvántartásba vételét részletező szabályozás, amely egyértelműen meghatározza a védelemmel összefüggő ügyféli kört, akinek a műemléki védelem hatálya „jogát és jogos - ideértve gazdasági - érdekét érinti”.

A 14. §-hoz

A műemlékké nyilvánítás előkészítésének - a Ket. hatályán kívüli - szabályaiban bürokratikus tehercsökkentést jelent, ha a tulajdonos, (a társasházak esetén) a tulajdonosi közösség értesítését azokra lehet korlátozni, akiknek az ingatlanra vonatkozó jogát az ingatlan-nyilvántartásba bejegyezték. A bürokratikus terhet szintén csökkenti, ha az értesítés csak a műemlékké nyilvánítás tudományos előkészítésének befejezésekor történik, amikor a vizsgálati eredmény már megszületett. Az értesített tulajdonos erre már érdemben tehet észrevételt, amíg az előkészítés megindításáról a helyszíni szemlére történő felhívással együtt értesülhet.

A 15. §-hoz

A műemlék-tulajdonosi terhek csökkentését szolgálja az ideiglenes műemléki védettség jogintézményében újabb elem, amely szerint a védettséget nem lehet ismételten elrendelni.

A 16. §-hoz

Az értékleltár alkalmazását - ezzel a hatósági eljárások során a tényállás tisztázását gyorsító, az eljárást megalapozó - segítő rendelkezés, amely a védettség kiterjedését és az értékleltárba felvett értékek (korabeli alkotórészek, tartozékok, valamint a beépített berendezési tárgyak) viszonyát határozza meg.

A 17. §-hoz

A műemlék-tulajdonosi terhek csökkentését szolgálja, hogy a műemléki védelem megszüntetésének esetkörei - a fogalmak pontosításán túl - bővülnek az értékvesztés egy sajátos formájával, amikor a műemlék áthelyezése vagy telekalakítása következtében a védett érték nem található meg. A szabályozás kitér az egyedi és az általános védelem viszonyára, utóbbi fenntartásának feltételére (értékvizsgálat elvégzése) is.

A 18. §-hoz

A műemléki védettség sajátos tárgyai körében e módosítás biztosítja a műemlék történeti kertekre vonatkozó - jelenleg alacsonyabb szabályozási szinten megfogalmazott - alapvető védelmi követelmények törvényi elhelyezését.

A 19-20. §-hoz

A Kötv. a műemlék tulajdonjogának átruházására és a védett műemléki érték helyreállítására, részleges bontására vonatkozó szabályok egyértelműsítéséhez szükséges rendelkezések a közérthetőség elősegítése és a jogszabály átláthatósága céljából.

A 21. §-hoz

A rendelkezés a védetté nyilvánított kulturális javak átruházása esetén, valamint a közhiteles nyilvántartásba történő hiteles adatok bejegyzése érdekében írja elő a tulajdonos (birtokos) azonosításának a kötelezettségét. A közérdekből védetté nyilvánított kulturális javaknak a hatóság látóköréből történő kikerülése megakadályozása érdekében szükséges a tulajdonos és birtokos személyazonosságának hitelt érdemlő azonosítása, és a törvényben meghatározott adatoknak a hatóság részére történő bejelentése. A rendelkezés a fiktív vásárlók és tulajdonosok kiszűrését szolgálja.

A 22. §-hoz

A módosítás meghatározza a kulturális javak kiviteli engedélyezésének tekintetében, hogy mi minősül jogellenesen Magyarországra került tárgynak, a Btk. 358. § (1) bekezdés c) pontjával összhangban.

A 23. §-hoz

A tulajdonosi (tervezői) tehercsökkentésként értelmezhető az építésügyi szabványokra, előírásokra vonatkozó meglévő eltérési lehetőség kiszélesítése a településrendezési eszközöktől való eltérés lehetőségével. A módosítást két tényező indokolja: egyrészt a nemzetgazdasági szempontból kiemelt jelentőségű beruházások közül a műemléki helyreállítások specifikuma, másrészt a településrendezési eszközök sokszor pont a műemlékfenntartást elősegítő beruházást akadályozó, gyenge minősége, rugalmatlan szabályozása. A módosítás meghatározza a műemlékvédelmi érdek fogalmát is, amely ezen szakasz tekintetében ad eligazítást.

A 24. §-hoz

A Hivatal megszűnésére tekintettel a módosítás lehetővé teszi, hogy a miniszter helyett eseti jelleggel a jogszabályban kijelölt örökségvédelmi szerv is elláthasson egyes feladatokat, és a miniszter is részt vegyen a tudományos feladatokban.

A 25. §-hoz

A módosítás elősegíti, hogy a műemlék építményen vagy műemléki területen álló építmény esetén a gondatlan (jogsértő) tulajdonos - aki a jókarbantartási, fenntartási kötelezettségének nem tesz eleget - helyett a hatóság kellő eszközzel rendelkezzen a tulajdonos felelősségére és terhére elvégzendő munkák költségeinek megelőlegezése, illetve végrehajtása terén. E sajátos, értékvédelmi eszközt erősíti, ha a Magyar Államot követelés biztosítékául jelzálogjog, valamint annak fennállásáig további terhelési tilalom illeti meg. Az elidegenítési tilalom megszüntetése elősegíti a veszélyeztetett műemlékek forgalomképességének javítását. A fennálló szabályok szerint is az ingatlan-nyilvántartási feladatok végrehajtásáról (jogok bejegyzése, tények feljegyzése, törlése) az első fokon eljáró örökségvédelmi hatóság gondoskodik. Rendelkezni szükséges arról is, hogy a hatóság - ha a kötelezés teljesítése határidőre nem történt meg - megkeresi az illetékes állami adóhatóságot a köztartozásnak minősülő és adók módjára behajtható követelés végrehajtása céljából.

A 26. §-hoz

Jelenlegi szabályozási elem jogalkotási korrekcióját jelenti, hogy a megfelelő jogszabály-helyre kerül. Tekintettel a fennálló védettségek felülvizsgálatára, a jogszerűtlen védettség nagyszámú megszüntetésére, az új rendelkezések előírják, hogy a településrendezési eszközökben a megszűnt védettségeket is át kelljen vezetni. A szabályozás a jogbiztonságot szolgálja.

A 27. §-hoz

Az örökségvédelmi hatóság által hozott elsőfokú döntéssel szembeni új jogorvoslati szabály (a fellebbezési lehetőség kizárásával a bírósági felülvizsgálat lehetőségének megteremtése) a közigazgatási bürokráciacsökkentéssel áll összhangban, amely az egyes adminisztratív kötelezettségek megszüntetésével az új általános közigazgatási rendtartás fokozatos bevezetését szolgálja.

A 28. §-hoz

Az örökségvédelmi bírság esetkörének bővítése a régészeti lelőhelyeken engedély nélküli földmunkák végzőkkel szembeni eljárás megalapozását szolgálja.

A 29. §-hoz

A műemlék fenntartásáról, jókarbantartásáról nem gondoskodó, jogszerűtlen magatartással szembeni legfontosabb hatósági kényszerítő eszköz az örökségvédelmi bírság, a hozzá kapcsolódó, a Magyar Államot megillető jelzálogjog és annak fennállásáig terhelési tilalom szabályozása egyszerűsíti a hatósági jogalkalmazást, fokozhatja annak hatékonyságát. A jelenlegi szabályozás elidegenítési tilalom rendelkezésének hatályon kívül helyezése élénkítő hatással lehet a veszélyeztetett műemlékek piaci forgalmára, lehetővé téve azt, hogy a műemlék olyan tulajdonoshoz kerülhessen, aki azt felújítani, fenntartani képes.

A 30. §-hoz

A Magyar Államnak a kulturális örökség védett elemein fennálló elővásárlási jogát - a szervezeti változásra tekintettel - az ingatlanok esetében a kormányrendeletben kijelölt örökségvédelmi szerv gyakorolja.

A 31. §-hoz

A módosítás a műemlékek kategóriába sorolásának (klasszifikációjának) folyamatos vagy rendszeres elvégzését teszi lehetővé egyszerű bürokratikus eszközökkel. A klasszifikáció során III. kategóriába sorolt emlékek esetében így mellőzhető a nyilvántartásba történő bejegyzés alaki határozata, mert az hivatalból és mérlegelés nélkül történhet. A hatályos szabályozás célszerű átalakításával a műemlékállomány tudományos és gazdasági szempontú értékelése, kategóriába sorolása rendszeresen felülvizsgálhatóvá válik, s ennek megfelelően a kategóriák kormányrendeleti szinten módosíthatóak.

A 32. §-hoz

A Kötv. felhatalmazó rendelkezéseinek módosítása az egységes szabályozás céljából.

A 33. §-hoz

A rendelkezés célja, hogy a szervezeti és hatásköri változásokra figyelemmel rendezze a hatály kérdését a miniszter hatáskörébe kerülő azon hatósági eljárásokban, melyek a módosítás hatályba lépését megelőzően kezdődtek, de még nem zárultak le; ekként biztosítva a megkezdett eljárások zavartalan lefolytatását.

A 34. §-hoz

A nemzeti emlékhelyekkel összefüggő módosítás, amely során a „Széchenyi-” és a „Zrínyi-”kultusz kimagasló helyszínei jelentőségükhöz és a nemzeti múltban betöltött szerepükhöz méltóan a történelmi emlékhely státuszból nemzeti emlékhellyé válnak..

A 35-36. §-hoz

Szövegcserés módosítások és a Kormány központi háttérintézmények megszüntetésére, átalakítására vonatkozó döntéséből eredő változások átvezetése.

A 37. §-hoz

Hatályát vesztő rendelkezések.

A 38. §-hoz

A kisajátításról szóló 2007. évi CXXIII. törvény (a továbbiakban: Kstv.) módosítása az örökségvédelem szempontjából jelentős területtel való koherens és illeszkedő szabályozást célzó módosítás azzal, hogy összhangot biztosít a Kötv. azon rendelkezéseivel, amelyek a jogsértő és mulasztó tulajdonosok ellen bevethető, kényszerítő hatósági eszközöket erősítik. Az Alaptörvény XII. cikk (2) bekezdés értelmében tulajdont kisajátítani csak kivételesen és közérdekből, törvényben meghatározott esetekben és módon, teljes, feltétlen és azonnali kártalanítás mellett lehet. A P) cikk kimondja többek között, hogy a kulturális értékek a nemzet közös örökségét képezik, amelynek védelme, fenntartása és a jövő nemzedékek számára való megőrzése az állam és mindenki kötelessége. A Kötv. 5. § (1) bekezdése szerint a kulturális örökség védelme közérdek. A módosítás kibővíti a kisajátításra okot adó és jelenleg szabályozott körülmények (az érték megsemmisülését eredményező tevékenység) körét az értékek helyreállíthatatlan elvesztését eredményező veszélyeztetéssel.

A 39-40. §-hoz

A kisajátítási törvény jelenleg csak a környezetkárosodás felszámolása érdekében szükséges kisajátítás esetkörében szabályozza azt, hogy - a kétszeres fizetés elkerülése érdekében - a kártalanítási összeget csökkenteni kell a kisajátítást kérő állam, önkormányzat (illetve szervei) által a kártalanításra jogosult költségére jogszabály alapján elvégzett - és máshonnan meg nem térült - értéknövelő munkák értékével (Kstv. 18. § és 24/C. §)

Ugyanakkor indokolt ezen esetkört a Kstv.-ben szereplő összes „védelmi célú” kisajátítás esetkörére kiterjeszteni (Kstv. 18. § módosítása). Ennek érdekében a törvény a környezetkárosodás felszámolása érdekében történő kisajátítás esetkörére [4. § (1) bekezdés m) pont ma) alpont] írt rendelkezéseket kibővíti a védetté nyilvánított régészeti lelőhely, műemlék, illetve nemzeti emlékhely, a védett természeti terület, valamint az erdő elpusztulásának megelőzését szolgáló kisajátítási esetkörökre is [4. § (1) bekezdés i) pont ia) alpont, j) pont ja) alpont, l) pont la) alpont].

A „védelmi célú” kisajátítások esetében a kártalanítási összeg csökkentésének indokai a következők.

A kisajátítási törvény alapján az államnak, illetve az önkormányzatnak lehetősége van a károk felszámolása érdekében a kárral érintett ingatlant kisajátítani. Ez olyan esetet jelent, mikor a közérdekű cél nem valamely beruházás megvalósítása, hanem egy adott ingatlanban okozott károk felszámolása. Ez ügyekben a kisajátításra, mint végső eszközre akkor kerülhet sor, ha az ingatlan tulajdonosa (használója) nem hajtja végre az adott ingatlan védelmére vonatkozó műemlékvédelmi, természetvédelmi, környezetvédelmi jogszabályok és az annak alapján hozott hatósági határozatok előírásait, és tevékenysége (ideértve a mulasztást is) már jelentős károkat okozott.

A védelmi célú kisajátítás gyakran olyan ügyekben merül fel, ahol a kisajátítási eljárást megelőzően, illetve a kisajátítási eljárás időtartama alatt a kisajátítást kérő állam vagy annak szerve (pl. örökségvédelmi hatóság, környezetvédelmi hatóság), vagy - ha erre hatásköre van - az önkormányzat vagy annak hatósága már több intézkedést is megtett a károk felszámolása érdekében. Abban az esetben, ha a kötelezett (az ingatlan tulajdonosa vagy használója) nem tett eleget az adott ingatlan védelmére vonatkozó kötelezettségének, vagyis nem hajtotta végre a hatósági kötelezést, a vonatkozó műemlékvédelmi, természetvédelmi, környezetvédelmi jogszabályok alapján a védelem tárgyára tekintettel a hatóságok maguk kell, hogy elvégezzék a károk elhárításához szükséges intézkedéseket. Ezen intézkedéseket a hatóságok a kötelezett költségére végzik el.

Ha az ingatlan védelme érdekében szükséges az ingatlan kisajátítása, indokolt kifejezetten megjeleníteni a szabályozásban, hogy az állam vagy szervei által a kártalanításra jogosult használó vagy tulajdonos költségére elvégzett, és ilyenformán az adott ingatlan értékét növelő kárelhárítási intézkedések költségei az ingatlan kisajátításáért járó kártalanításba beszámítanak (ha azok a kisajátítási kártalanítás megállapításakor a kötelezettől más módon még nem térültek meg). Előfordulhat, hogy az ingatlan értéke nagyobb összegben nőtt meg az intézkedések folytán, mint amennyibe az intézkedések kerültek, ezért indokolt erre az esetre a nagyobb összeg beszámításáról rendelkezni.

Előfordulhat az is, hogy a kisajátítást kérő (állam, önkormányzat) az ingatlan állapotának helyrehozatala érdekében szükséges tevékenységhez, beruházáshoz támogatást is nyújtott a kötelezett részére. Ezért ha ezt az ingatlant annak védelme érdekében ki kell sajátítani, indokolt, hogy a kártalanítás során a támogatást nyújtó kisajátítást kérő ne fizesse meg az általa nyújtott támogatás folytán megvalósult értéknövekedést.

Tekintettel arra, hogy a kisajátítási eljárás folyamatban léte alatt is indokolt lehet a kárelhárítási célú intézkedések folytatása, melynek teljes összköltsége csak a kárelhárítás befejezését követően számítható ki, lehetővé kell tenni a kisajátítási eljárás felfüggesztését arra az időtartamra, míg a kárelhárítási célú intézkedések be nem fejeződnek (Kstv. 24/C. § módosítása).

A 41. §-hoz

Az átmeneti rendelkezés értelmében a módosító törvény rendelkezéseit a hatálybalépését követően indult kisajátítási eljárásokban kell alkalmazni.

A 42. §-hoz

A Kstv. módosítására vonatkozó szövegcserés módosítások.

A 43. §-hoz

A fémkereső műszer jogellenes használatának szabálysértéssé tétele érdekében szükséges módosítás.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény módosításával a fémkereső műszer jogellenes használata szabálysértéssé válik. A fémkereső műszer használatát a Kötv. 2014. év végi módosítása során szigorítottuk. Az elmúlt másfél év tapasztalatai alapján ezt a szabályozást egészíti ki a törvény azzal, hogy a fémkereső műszer jogellenes használata szabálysértési esetkörré válik. Így azokban az esetben is lehetséges lesz a régészeti örökséget veszélyeztetőkkel szembeni hatósági fellépés, ha örökségvédelmi bírságot nem lehet kiróni, vagy büntető eljárást nem lehet kezdeményezni. A fémkeresőzők helyszíni bírságolására jogosítványt kap a természetvédelmi őrszolgálat, az önkormányzati természetvédelmi őr, az erdészeti hatóság arra felhatalmazott ügyintézője, valamint a mezőőr is.

A 44. §-hoz

Lásd a 11. § indokolását.

-----STARTING---POINT---VEGE---

A 45. §-hoz

Hatályba léptető rendelkezés.