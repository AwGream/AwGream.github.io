1997. évi LXI. törvény indokolása

a Magyar Köztársaság Kormánya és az Amerikai Egyesült Államok Kormánya között a kiadatásról szóló, Budapesten, az 1994. év december hónap 1. napján aláírt szerződés kihirdetéséről

Indokolás

A most kihirdetésre kerülő kiadatási szerződés nem az első ilyen típusú szerződés Magyarország és az USA között.

Az Egyesült Államok és Ausztria között 1856-ban kötött kiadatási szerződés, melyet Magyarország az Osztrák-Magyar Monarchia létrejöttét követően fogadott el magára nézve kötelezőnek - Magyarország legrégibb kiadatási szerződése, mely az új szerződés életbelépésével hatályát veszíti. Azért kellett új szerződést létrehozni, mert a mintegy 140 évvel ezelőtt kötött szerződés ma már igen körülményesen alkalmazható, többek között azért, mert egyenként sorolja fel azokat a bűncselekményeket, amelyek esetén a kiadatásra egyáltalán sor kerülhet, és ezeknek a bűncselekményeknek a köre igen szűk.

Az új kiadatási egyezmény gyakorlatilag minden bűncselekmény esetén alkalmazható lesz, kivéve azokat, melyeket az az állam, melytől a kiadatást kérik, tisztán politikai vagy katonai bűncselekménynek ítél. Kiadatásra csak akkor kerülhet sor, ha a kiadatási kérelem alapjául szolgáló cselekmény mind a két államban bűncselekménynek minősül. Nincsen helye kiadatásnak, ha a kiadni kért személy a megkeresett állam saját állampolgára. Ilyenkor ez az állam teszi meg a szükséges lépéseket a kiadni kért személy elleni büntető eljárás lefolytatására, ha ennek feltételei fennállnak. Minthogy Magyarországon nincsen halálbüntetés, az Egyesült Államokban azonban van, olyan rendelkezés került a szerződésbe, hogy ha valakinek olyan bűncselekmény miatt kérik a kiadatását, melyet a másik országban a törvények halálbüntetéssel fenyegetnek, e személy kiadatása ahhoz a feltételhez köthető, hogy amennyiben halálbüntetést szabnak ki, azt nem fogják végrehajtani.

A kiadott személyt csak azokért a bűncselekményekért lehet felelősségre vonni és elítélni, melyek miatt kiadatását engedélyezték, és a bűnösségét vagy felmentését kimondó ítéletet meg kell küldeni a másik állam részére.

A szerződést a 23. Cikk 1. pontja szerint meg kell erősíteni.

Az Országgyűlés 47/1995. (V. 4.) OGY határozatával a szerződést megerősítette.

A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése szerint az Országgyűlés által megerősített nemzetközi szerződéseket törvénnyel kell kihirdetni.