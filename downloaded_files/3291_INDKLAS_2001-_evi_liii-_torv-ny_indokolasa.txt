2001. évi LIII. törvény indokolása

a termőföldről szóló 1994. évi LV. törvény módosításáról

-----STARTING---POINT---ALTALANOS--- 

A törvény célja az, hogy a települési önkormányzatok egészségügyi, valamint szociális feladatainak ellátását elősegítse. Ezért a törvénymódosítás meghatározott térmérték alatt lehetővé teszi a település közvetlen környezetében lévő termőföldek szociális-, egészségügyi- vagy sportlétesítmény céljára földvédelmi járulék mentesen történő más célú hasznosítását. A hazai népességnek a statisztikai adatok szerinti igen rossz fizikai állapotában várhatóan már rövid távon változás áll be a jogszabály-módosítás eredményeként felépülő sportlétesítmények használatba vételével. Különösen tetten érhető majd ez a javulás a fiatalabb korosztályok egészségi állapotában.

A módosítás céljának elérése érdekében a törvény által meghatározott célú hasznosítás esetén nem kell földvédelmi járulékot fizetni. Ezzel a törvényben megállapított, a földvédelmi járulék alól mentes hasznosítási célok köre bővül.

A hazai termőföld-terület megóvása miatt ugyanakkor indokolt az egyes létesítmények építésére igénybe veendő terület nagyságát két hektárban korlátozni. A más célú hasznosítás az építendő létesítmények minél könnyebb megközelíthetősége és elérhetősége érdekében a település közvetlen közelében található termőföldeket érint majd.

-----STARTING---POINT---RESZLETES---

Az 1. §-hoz

Alapvető össztársadalmi érdek fűződik ahhoz, hogy minél több, a lakosság egészségét szolgáló létesítmény épüljön. A törvénytervezet ezt célozza, amikor a kifejezetten szociális-, egészségügyi- és sport célokat szolgáló beruházásokat támogatja a földvédelmi járulék megfizetése alóli mentesség biztosításával.

A termőfölddel való ésszerű gazdálkodás érdekében a törvény tartalmazza, hogy a járulékmentesség az egyes beruházások céljára legfeljebb két hektár területig illesse meg a kérelmezőt. Ezzel a széles lakossági igényeket kielégítő és tömegsport célokat szolgáló tervezett létesítmények megvalósítását kívánja elősegíteni és támogatni az előterjesztő. A vállalkozási- és üzleti célú nagy területigényű beruházások (pl.: golfpályák) e kedvezményre nem jogosultak.

A 2. §-hoz

Az engedély jogosultja írásban kötelezettséget vállal arra, hogy az építményt a használatba vétel időpontjától számított 15 évig rendeltetésszerűen csak az engedélyben meghatározott célra használja. Ezen szakaszba indokolt biztosítékot beépíteni annak érdekében, hogy a járulékfizetés alóli mentességgel ne lehessen visszaélni. A garancia beépítésére a közhiteles ingatlan-nyilvántartás biztosít lehetőséget. A termőföld más célú felhasználása az ingatlanhoz kötődik. A hasznosítási formának 15 évig terjedő korlátozása is a konkrét ingatlanra vonatkozik. Így esetleges tulajdonosváltás bekövetkezése esetén is biztosítható, hogy ne változzon a hasznosítás jellege.

A jogkövető magatartás hiánya esetén kilátásba helyezett szankció kellő visszatartó erővel bír a kötelezettség esetleges megszegőire.

A 3. §-hoz

A földvédelmi járulék mértéke 1992. év óta változatlan. Az elmúlt évtized ismert pénzügyi folyamatai következtében a kivethető járulékok reálértéke jelentős értékcsökkenést szenvedett.

A közérdekből nyújtott kedvezményekkel egyidejűleg szükséges a járulékok összegének korrekciója. A földvédelmi járulék összegének megállapításakor a törvénytervezetben szereplő szorzók rendezik e kérdést.

-----STARTING---POINT---VEGE---