2018. évi XXXVI. törvény indokolása

egyes választásokkal kapcsolatos törvények módosításáról

-----STARTING---POINT---ALTALANOS--- 

A választási eljárásról szóló 2013. évi XXXVI. törvényt hatályba lépése óta többször is módosította a jogalkotó, és az összegyűlt jogalkalmazói tapasztalatokra tekintettel már hosszabb ideje napirenden volt átfogó felülvizsgálata. A jelen törvénymódosítás elsődleges funkciója az, hogy a választások lebonyolításával kapcsolatban felmerült nehézségeket kezelje, a választópolgárok joggyakorlásának könnyítése és a szavazás megszervezésének kiszámíthatóvá tétele útján.

-----STARTING---POINT---RESZLETES---

Az 1. §-hoz

A módosítás megnyitja a Magyarország helyi önkormányzatairól szóló 2011. évi CLXXXIX. törvényt és annak 132. §-át kiegészíti egy (1a) bekezdéssel. Ennek indoka, hogy a Ve. újraszabályozott 69. §-a kiegészül egy (6) bekezdéssel, amellyel összefüggésben kötelezi a kormányhivatalt arra, hogy a választási iroda vezetőjeként mulasztó vagy kötelezettséget szegő jegyző ellen fegyelmi eljárás elindítását kezdeményezze a polgármesternél.

A 2-7. §-hoz

Az országgyűlési képviselők választása kampányköltségeinek átláthatóvá tételéről szóló 2013. évi LXXXVII. törvény módosítása

A Kktv. rendelkezései szerint a kampánytámogatás terhére kiadás kifizetése a kampányidőszak alatt, kincstári kártyával vagy átutalással valósulhat meg. A kampányidőszak a választási eljárásról szóló törvény szerint a szavazás befejezéséig tart. A választás hétvégéjén - bár a szavazás befejezéséig tartó kampányidőszak alatt a jelöltek és a jelölő pártok kampánytevékenységgel összefüggő kiadásaikat a törvény alapján a támogatás terhére elszámolhatják, a költségek kifizetéséhez használt kincstári kártya, illetve átutalási rendszer mögött álló elszámolási rendszer csak a következő munkanapon tenné lehetővé a kifizetés teljesülését. A törvény elszámolásra vonatkozó hatályos szövege ugyanakkor csak a kampányidőszak alatt való kifizetést tesz lehetővé. A törvény ezt az ellentmondást rendezi, biztosítva, hogy a választás befejezéséig kampánytevékenységre jogszerűen felhasználható támogatásból dologi kiadások ellenértékének kiegyenlítésére az elszámoló rendszer választást követő munkanapon való újbóli megnyílását követően, reális időben még sor kerülhessen, ezzel lehetővé téve a jelöltek választás hétvégéjén felmerült kampánykiadásainak elszámolását.

A törvény emellett - a kampányfinanszírozás jóhiszemű és tisztességes felhasználását és elszámolását elősegítendő - előírja, hogy a pártlista részére járó állami kampánytámogatás visszafizetéséért az adott pártlistán szereplő valamennyi jelölt, illetve az adott párt (jelölő szervezet) által állított valamennyi egyéni jelölt egyetemlegesen felel. A törvény fenti elv mentén előírja azt is, hogy az a párt (jelölő szervezet), mely az előző országgyűlési választások során folyósított állami kampánytámogatással nem számolt el a törvény szerint, az nem tarthat igényt „újabb” kampánytámogatásra sem.

A 8. §-hoz

A választási eljárásról szóló 2013. évi XXXVI. törvény módosítása

A Ve. 2. §-ának módosításához

A hatályos szabályozás szerinti 5 naptári nap sok esetben nem elegendő egy-egy adatigénylés teljesítésére, ezért a törvény a határidőt 5 munkanapban állapítja meg.

A 9. §-hoz

A Ve. 3. §-ának módosításához

A névjegyzékkel kapcsolatos kérelmek, valamint a jogorvoslati kérelmek benyújtására vonatkozó értelmező rendelkezést állapít meg a törvény az egységes jogalkalmazás elősegítése érdekében.

A 10. §-hoz

A Ve. 11. §-ának módosításához

Az időközi választást az illetékes választási bizottság tűzi ki. Időközi választás esetében is előfordulhat, hogy valamely, a Ve.-ben meghatározott határidő lejárta munkaszüneti napra esik. A törvény ezért az időközi választást kitűző választási bizottság számára is lehetővé teszi, hogy ilyen esetre eltérő napot állapítson meg.

A 11. §-hoz

A Ve. 17. §-ának módosításához

A kisebb településeken gondot okoz a szavazatszámláló bizottságok, illetve a helyi választási bizottságok tagjainak megválasztásakor a helybenlakásra vonatkozó követelmény teljesítése, amely miatt egyre nehezebb alkalmas jelölteket találni. A törvény ezért lehetővé teszi, hogy a közös önkormányzati hivatalhoz tartozó település választási bizottsága esetében a közös hivatalhoz tartozó bármely másik településen lakóhellyel rendelkező választópolgár is a bizottság választott tagja lehessen.

A 12. §-hoz

A Ve. 18. §-ának módosításához

Az országgyűlési egyéni választókerületi székhely településeken mind országgyűlési egyéni választókerületi választási bizottságot, mind pedig helyi választási bizottságot kell választani, amelyek közül egy-egy választáson csak az egyik működik. A törvény - annak érdekében, hogy a megfelelő felkészültséggel rendelkező tagok minden bizottságban jelen lehessenek - lehetővé teszi, hogy ugyanazon személy mindkét bizottságnak tagja legyen.

A választási bizottságok tagjait érintő összeférhetetlen helyzet fennállására gyakran csak a tag megválasztását vagy megbízását követően derül fény. A törvény ezért előírja, hogy a választott tag már a megválasztását megelőzően, a delegált tag pedig a megbízásakor nyilatkozzon arról, hogy nem áll fenn összeférhetetlenség.

A 13. §-hoz

A Ve. 24. §-ának módosításához

A hatályos szabályozás lehetővé teszi, hogy az átjelentkezéssel szavazásra kijelölt szavazókör szavazatszámláló bizottsága a fő szabálytól eltérő, nagyobb létszámmal működjön a választópolgárok szavaztatásának gördülékenységét elősegítendő. Annak érdekében, hogy a mozgóurnával szavazni kívánó valamennyi választópolgár élni tudjon a választójogával, a törvény ezt a lehetőséget minden olyan szavazókörre kiterjeszti, ahol a mozgóurnával szavazók nagy számára tekintettel a mozgóurna biztosítása csak több szavazatszámláló bizottsági tag biztosításával lehetséges.

A 14. §-hoz

A Ve. 25. §-ának módosításához

A választási bizottsági tagok és póttagok megválasztási eljárásában előfordul, hogy a jelölést követően derül ki, hogy valamelyik jelöltet nem lehet megválasztani (elhalálozik, összeférhetetlen, nem vállalja stb.). A törvény ilyen esetben lehetővé teszi, hogy a bizottsági tagra javaslatot tevő irodavezető (vagy a Nemzeti Választási Bizottság esetében a köztársasági elnök) új tagot javasoljon az indítvány módosításával.

A törvény a nyilvánosság érvényesítése érdekében előírja, hogy a választási bizottság tagjainak nevét és a választási bizottság elérhetőségét nyilvánosságra kell hozni.

A 15. §-hoz

A Ve. 28. §-ának módosításához

A törvény választási bizottság típusonként határozza meg a delegálás feltételét a jelöltek, jelölő szervezetek számára, ennek során egyértelművé teszi, hogy az országgyűlési egyéni választókerületi választási bizottságba csak az érintett választókerületben egyéni jelöltet állító jelölő szervezet, illetve jelölt delegálhat tagot.

Amennyiben az átjelentkezőkre tekintettel a helyi választási iroda vezetője a szavazatszámláló bizottságok kiegészítette, a törvény lehetővé teszi további tagok megbízását az arra jogosultak részére, ehhez kapcsolódóan pedig eltérően határozza meg az eskütételre nyitva álló határidőt.

A 16. §-hoz

A Ve. 29. §-ának módosításához

A törvény kimondja, hogy a delegálásra jogosult abban az esetben is csak egy tagot bízhat meg a választási bizottságba (illetve kettőt a szavazatszámláló bizottságba), ha több jogcímen is lehetősége lenne delegálni (pl. két, párhuzamosan futó választáson/népszavazáson is delegálhatna).

A 17. §-hoz

A Ve. 30. §-ának módosításához

A törvény meghosszabbítja a delegált bizottsági tag bejelentésére rendelkezésre álló határidőt annak érdekében, hogy minél több jogosult élni tudjon a delegálás jogával.

A 18. §-hoz

A Ve. 34. §-ának módosításához

A hatályos Ve. nem tartalmazza a választási bizottság tagjának, illetve póttagjának lemondásával kapcsolatos eljárási szabályokat. A törvény a joghézagot kitöltve részletesen szabályozza a választási bizottság tagjának és póttagjának lemondásával kapcsolatos eljárást.

A 19-20. §-hoz

A Ve. 35-36. §-ának módosításához

A választási bizottságok - és különösen a szavazatszámláló bizottságok - esetében gyakran előfordul, hogy a tagok megbízatásának megszűnésével - és a helyük póttagokkal történő feltöltésével - annyira lecsökken a még rendelkezésre álló póttagok száma (vagy azok el is fogynak), hogy szükség esetén nem lehet biztosítani a bizottság szükséges létszámát. A törvény ezért előírja, hogy

a) abban az esetben, ha a megüresedett bizottsági helyet nem lehet póttaggal betölteni, akkor a tag mellett póttagokat is kell választania a választásra jogosult testületnek,

b) ha a bizottsági tagok még teljes számban rendelkezésre állnak, de a póttagok száma lecsökken, akkor a választásra jogosult testület újabb póttago(ka)t választhat.

A 21. §-hoz

A Ve. 37. §-ának módosításához

Az eskü kivételére jogosult akadályoztatása miatt gyakran előfordul, hogy a választási bizottság megbízott tagjai csak késedelmesen kezdhetik meg bizottsági működésüket. Ezért a törvény - a joggyakorlatban eddig előforduló eltéréseket is megszüntetve - kimondja, hogy az eskü, illetve fogadalom az alpolgármester (alelnök) előtt is letehető.

A 22. §-hoz

A Ve. 38. §-ának módosításához

A hatályos Ve. nem rendelkezik arról, hogy a választási bizottság alakuló ülését ki hívja össze. A törvény a választási bizottság mellett működő választási iroda vezetőjének feladatkörébe utalja az alakuló ülés összehívását.

A 23. §-hoz

A Ve. 39. §-ának módosításához

Az elmúlt választások és népszavazások tapasztalatai alapján problémát jelent, ha a szavazás napján a szavazatszámláló bizottságnak sem az elnöke, sem az elnökhelyettese nem tud részt venni a bizottság munkájában. A törvény ilyen esetekre előírja, hogy a bizottság legidősebb választott tagja korelnökként gyakorolja az elnök hatáskörét.

A 24. §-hoz

A Ve. 40. §-ának módosításához

A Ve. hatályos rendelkezése szerint a szavazatszámláló bizottság üléséről nem készül jegyzőkönyv. Ez a bizottság alaptevékenységének végzése során megfelelő szabálynak tekinthető, vannak azonban olyan döntések, amelyek megkövetelik a jegyzőkönyvi formát. A törvény előírja, hogy a szavazatszámláló bizottság elnökének és elnökhelyettesének megválasztását jegyzőkönyvbe kell foglalni.

A 25. §-hoz

Kodofikációs célú módosítás.

A 26. §-hoz

A Ve. 44. §-ának módosításához

A törvény a választási bizottság döntéshozatalával kapcsolatos szabályokat a tisztességes eljárás követelményének jobb érvényesülése érdekében rendezi.

A 27. §-hoz

A Ve. 48. §-ának módosításához

A Ve. hatályos szövege előírja, hogy a választási bizottság határozatát a meghozatala napján kell közölni. Ez a rendelkezés azonban nem alkalmazható abban az esetben, ha a bizottság a döntést éjfél előtt nem sokkal hozza meg. Erre tekintettel a törvény úgy rendelkezik, hogy a választási bizottság határozatát a meghozatalát követően haladéktalanul kell rövid úton közölni.

A 28. §-hoz

A Ve. 49. §-ának módosításához

A Ve. szerint a választási bizottság határozatát olyan módon kell nyilvánosságra hozni, hogy az abban szereplő személyes adatok védelme biztosított legyen (anonimizálás). A törvény a jogértelmezési bizonytalanságok kiküszöbölése érdekében kimondja, hogy nem számít személyes adatnak - és így nyilvánosságra hozandó - a jelölt, a jelölő szervezet, a médiaszolgáltató és a sajtótermék a bizottság határozatában szereplő neve.

A 29. §-hoz

A Ve. 51. §-ának módosításához

A törvény a Ve. szövegébe helyezi a Nemzeti Választási Bizottság azon gyakorlatát, amely szerint iránymutatás kiadását kizárólag választási szervek (választási bizottság vagy választási iroda) kezdeményezhetik.

A 30. §-hoz

A Ve. 52. §-ának módosításához

A Ve. hatályos rendelkezése - az átjelentkezéssel szavazásra kijelölt szavazókör szavazóhelyiségének kivételével - egy szavazóhelyiségben csak egy jegyzőkönyvvezető működését teszi lehetővé. A törvény valamennyi szavazókörre kiterjeszti azt a lehetőséget, hogy a helyi választási iroda vezetője szükség esetén egynél több jegyzőkönyvvezetőt is megbízzon egy szavazóhelyiségbe.

A 31. §-hoz

A Ve. 58. §-ának módosításához

A törvény kitölti a Nemzeti Választási Iroda elnöke vonatkozásában a munkáltató hiányából fakadó, a közszolgálati tisztviselőkről szóló 2011. évi CXCIX. törvény 115. §-a szerinti adatok nyilvántartásának vezetésével, valamint az elnök foglalkoztatási jogviszonyával kapcsolatos ügyviteli feladatok ellátásával kapcsolatos joghézagot.

A 32. §-hoz

A Ve. 69. §-ának módosításához

A törvény a gyakorlatban felmerült jogalkalmazási problémákra reflektálva pontosítja a választási irodák tagjainak összeférhetetlenségére vonatkozó szabályokat.

A törvény optimalizálja a jelölt hozzátartozójának a választási iroda munkájából történő kizárását: az önkormányzati választásokon a 10000-nél több lakosú településeken, valamint az országgyűlési választásokon a több OEVK-ra oszló településeken lehetővé teszi, hogy a jelölt hozzátartozója másik választókerületben ellásson jegyzőkönyvvezetői feladatokat.

A Ve. 24. § (3) bekezdésének megfelelő módosítására tekintettel kötelezi a kormányhivatalt arra, hogy a választási iroda vezetőjeként mulasztó vagy kötelezettséget szegő jegyző ellen fegyelmi eljárás elindítását kezdeményezze a polgármesternél.

A 33. §-hoz

A Ve. 76. §-ának módosításához

A választási nyilvántartások, mint a nemzeti adatvagyon részei fokozottabb védelme érdekében - a nemzeti adatvagyon körébe tartozó állami nyilvántartások fokozottabb védelméről szóló 2010. évi CLVII. törvény 2. § (2) bekezdésével összhangban - a törvény előírja, hogy e nyilvántartásokkal kapcsolatos adatfeldolgozói feladatokkal kizárólag államigazgatási szerv vagy kizárólagos állami tulajdonú gazdálkodó szervezet bízható meg.

A 34. §-hoz

A Ve. 79. §-ának módosításához

A törvény pontosítja a választás, népszavazás kitűzését követően a címnyilvántartáson nem átvezethető változások körét.

A 35. §-hoz

A Ve. 82. §-ának módosításához

A törvény egyértelműen deklarálja, hogy a választásokon kizárólag azok a választópolgárok gyakorolhatják választójogukat, akik a központi névjegyzékben szerepelnek.

A 36. §-hoz

A Ve. 84. §-ának módosításához

A külföldön élő (azaz magyarországi lakcímmel nem rendelkező) választópolgárok kérelemre kerülnek felvételre a központi névjegyzékbe. Az adataik ezt követő változásáról csak bejelentésük alapján értesülhet az NVI: ha az adatváltozást nem jelentik be, akkor a valóságnak nem megfelelő adat szerepel a névjegyzékben.

A már regisztrált választópolgárok számára a törvény egy egyszerűsített eljárást, a regisztráció megerősítését vezeti be. A központi névjegyzékben szereplő, a külképviseleten személyesen megjelenő és személyazonosságát igazoló választópolgár regisztrációját a külképviseleti választási iroda - a központi névjegyzékhez való közvetlen hozzáférés segítségével - megerősíti.

A törvény emellett a magyarországi lakcímmel nem rendelkező állampolgárok szavazásával kapcsolatos változtatások következményeként a központi névjegyzékkel kapcsolatos kérelem benyújtására vonatkozó határidőt is megváltoztatja.

A 37. §-hoz

A Ve. 85. §-ának módosításához

A törvény a szabad mozgás jogával élő, a Ve. hatálya alá tartozó választáson választójogosult nem magyar állampolgárok számára is lehetővé teszi a 85. § szerinti kérelmek benyújtását.

A 38-39. és 44. §-hoz

A Ve. 92., 93. és 110. §-ának módosításához

A törvény - a kérelmek formai okokból történő nagy számú elutasítására tekintettel - egyszerűsíti a névjegyzékkel kapcsolatos kérelmek benyújtását.

Ennek keretében egyrészt a kérelmet elektronikus azonosítást követően benyújtó választópolgár esetében a törvény a legszükségesebbekre csökkenti a megadandó személyes adatok körét.

Másik egyszerűsítés az anyja nevének, mint azonosító adatnak az elhagyása a kérelemből (valamint a levélben szavazás során az azonosító nyilatkozatból), a pontos azonosítás ugyanis e nélkül is lehetséges. A regisztrációs kérelmek és a szavazási iratok érvénytelenségének egyik jellemző oka ugyanis az anyja nevének pontatlan megadása (jellemzően nem a leánykori név szerepel benne).

Ugyancsak egyszerűsíti a regisztrációt és a szavazást a magyarországi lakcímmel nem rendelkező választópolgárok esetében, ha kizárólag a személyi azonosítót, illetve az útlevélszámot lehet használni. Személyi azonosítóval ugyanis valamennyi honosított polgár rendelkezik, és egyszerűbb számsor, mint a honosítási okirat, vagy az állampolgársági bizonyítvány száma. A külföldön élő, az egyszerűsített honosítást megelőzően állampolgárságot szerzett vagy kivándorolt magyar állampolgárok pedig jellemzően eddig is útlevélszámmal regisztráltak és szavaztak. A személyi azonosító és az útlevélszám kizárólagos használata egyúttal kizárja azt, hogy egy személy többször is (pl. honosításiokirat-számmal és személyi azonosítóval is) szerepeljen a névjegyzéken.

További könnyítés, hogy a polgár születési nevének megadása csak abban az esetben elengedhetetlen, ha az a viselt névtől eltér.

A törvény a névjegyzéki kérelmekben megadott, az azonosításhoz szükséges adatoknak a nyilvántartásban tárolt adatokkal való megegyezősége tekintetében azonos elbírálási szempontokat állapít meg a magyarországi lakhellyel rendelkező és az azzal nem rendelkező választópolgárok valamennyi (központi névjegyzékkel és szavazóköri névjegyzékkel kapcsolatos) kérelmére vonatkozóan.

A 40. §-hoz

A Ve. 95. §-ának módosításához

A kettős állampolgárságot tiltó állam területén élő választópolgárok védelme érdekében a törvény a külképviseletek közreműködését írja elő a névjegyzékkel kapcsolatos kérelmek ügyében született döntések kézbesítése során.

A 41. §-hoz

A Ve. 101. §-ának módosításához

Tekintettel arra, hogy a szavazás megismételtetésére irányuló jogorvoslati eljárás hosszabb ideig is elhúzódhat, a törvény a szavazóköri névjegyzék kezelésére a szavazás napja helyett a választás eredményének jogerőre emelkedésétől számított határidőt állapít meg.

A Ve. 102. §-ának módosításához

Az akadálymentes szavazókörbe való áttételre irányuló kérelem benyújtására vonatkozó határidőt állapítja meg a törvény, amely a lehető legkésőbbi időpont, a névjegyzék lezárásának időpontja.

A szavazatszámláló bizottság tagjai, valamint a szavazatszámláló bizottság mellett működő jegyzőkönyvvezető kérheti, hogy a lakcíme szerinti szavazókör névjegyzékéből azon szavazókör névjegyzékébe tegyék át, amely szavazókör szavazatszámláló bizottságában a szavazás napján dolgozni fog. A törvény - az eddig hiányzó - illetékességi szabályt akként állapítja meg, hogy ilyen esetben az a helyi választási iroda jár el, amelyhez a szavazókör tartozik.

A 42. és 72. §-hoz

A Ve. 103., 104. és 184. §-ának módosításához

A törvény a mozgóurna iránti kérelem benyújtásával kapcsolatban a következő módosításokat tartalmazza:

- a kérelem benyújtásának módjait és határidőit pontosítja, a szavazás napján a jelenlegi 15.00 óra helyett 12.00 órás határidőt állapít meg annak érdekében, hogy a szavazatszámláló bizottság minden igénynek eleget tudjon tenni,

- az akadálymentes szavazóhelyiséget igénylő választópolgár - amennyiben a lakcíme szerinti szavazóhelyiség nem akadálymentes, és emiatt a helyi választási iroda a lakcímétől eltérő szavazókörbe tette át - nemcsak azon szavazókör területére kérhet mozgóurnát, amelynek névjegyzékébe átkerült, hanem a lakcímére is; így abban az esetben is tudja gyakorolni választójogát, ha mégsem tud elmenni a szavazóhelyiségbe.

A 43. §-hoz

A Ve. 108. §-ának módosításához

A törvény a megismételt szavazáson részvételre jogosult választópolgárok körét a korábbinál részletesebben, a választójogot teljeskörűen biztosító módon állapítja meg.

A 44. §-hoz

A Ve. 110. §-ának módosításához

A hatályos szabályozás szerint a szavazóköri névjegyzékkel kapcsolatos kérelmeket (átjelentkezés, külképviseleti névjegyzékbe vétel, mozgóurna igénylése) már a választás kitűzését követő naptól be lehet nyújtani, még azt megelőzően, hogy a választópolgárok a választási értesítőt megkapták volna. A gyakorlatban ez visszás helyzet kialakulásához, a választópolgárok félretájékoztatásához vezethet (pl. előbb kapja meg a választópolgár az átjelentkezésnek helyt adó határozatot, és csak később a választási értesítőt, amelyben még a lakcíme szerinti szavazóhelyiség címét közlik vele). A választópolgárok egyértelmű tájékoztatása érdekében a törvény csak az értesítők kiküldéséhez szükséges névjegyzéki állomány leválogatását követően, szavazást megelőző hatvanhatodik naptól teszi lehetővé a szavazóköri névjegyzéki kérelmek benyújtását. Ugyanakkor a kérelem idő előtti benyújtása nem tekinthető elutasítási oknak, azonban a választási iroda csak a szavazást megelőző hatvanhatodik napot követően bírálja azt el.

A 45. §-hoz

A Ve. 112. §-ának módosításához

A hatályos Ve. szerint a szavazóköri névjegyzékkel kapcsolatos kérelmet el kell utasítani, ha azt a választópolgár nem az illetékes helyi választási irodához nyújtja be. A törvény a választópolgárok ügyintézésének megkönnyítése érdekében bevezeti a névjegyzéki kérelem áttételének jogintézményét.

A 46. §-hoz

Kodifikációs célú módosítás.

A 47. §-hoz

A Ve. 117. §-ának módosításához

A hatályos Ve. nem rendelkezik arról, hogy a Braille-írással készült értesítőt, illetve a könnyített tájékoztató megküldését a választópolgár a szavazást megelőzően mennyi idővel igényelheti. A törvény erre az értesítőállomány elkészítését megelőző napig ad lehetőséget, az azt követően benyújtott kérelem már csak a következő választáson érvényesül.

A 48., 52. és 66-67. §-hoz

A Ve. 120., 121., 129., 156. és 159. §-ának módosításához

A hatályos rendelkezések nem rögzítik, hogy a bejelentett jelölő szervezetek mikortól igényelhetik a jelöltjeik, illetve listák állításához szükséges ajánlások összegyűjtésére szolgáló ajánlóívek kiadását. A törvény egyértelmű - a gyakorlatban jelenleg is alkalmazott - szabályként a jelölő szervezet nyilvántartásba vételének jogerőre emelkedését követően teszi lehetővé az ajánlóív igénylését.

Ugyancsak egy joghézagot tölt ki a törvény azon szabálya, amely szerint csak olyan személy igényelhet ajánlóívet, aki már az igény benyújtásakor is választójoggal rendelkezik (nem elég pl., ha a szavazás napjáig nagykorúvá válik).

A hatályos Ve. az ajánlások összegyűjtését követően, a jelölt bejelentésekor teszi lehetővé a jelölt számára, hogy meghatározza, a nevét milyen formában tüntessék fel a szavazólapon. A törvény ennek a nyilatkozatnak a megtételét - a választópolgárok megfelelő informálása érdekében - az ajánlóív igénylésekor teszi lehetővé, így a választópolgárok a jelölt nevét ugyanolyan formában láthatják az ajánlóíven és a szavazólapon.

A törvény hasonló szabályokat állapít meg a listán állított jelöltekre vonatkozóan is.

A 49. §-hoz

A Ve. 123. §-ának módosításához

A törvény közforgalom számára nyitva álló magánterület tulajdonosának jogai védelme érdekében előírja a tulajdonosi hozzájárulás beszerzését az ajánlásgyűjtés feltételeként.

Az 50. §-hoz

A Ve. 124. §-ának módosításához

A törvény az ajánlóívek leadásával kapcsolatos törvényi kötelezettség megszegése esetén a bírság kiszabására vonatkozó határidőt állapít meg. Az eddigi tízezer forint helyett ezer forint a be nem nyújtott ajánlóív utáni bírság összege.

Az 51. §-hoz

A Ve. 126. és 127. §-ának módosításához

A törvény - a Nemzeti Választási Bizottság e tárgykörben hozott iránymutatása alapján - pontosítja az ajánlások érvényessége elbírálásának szabályait.

Az ajánlások ellenőrzésének eredményéről szóló tájékoztatást több jelölt is kifejezetten igényelte, ezért a törvény annak megküldését nemcsak a választási bizottság, hanem a jelölt részére is elrendeli ilyen esetekben.

Az 53. és 66-67. §-hoz

A Ve. új 136/A. §-ához, valamint 156. § (3) bekezdéséhez és a 159. §-ának módosításához

A Nemzeti Választási Bizottságnak a jelölő szervezetek névváltozásáról szóló 4/2014. számú NVB iránymutatása szerint a hatályos rendelkezések alapján „[a] névváltozással érintett jelölő szervezet azon jelöltje esetében, akinek a támogatására gyűjtött ajánlóíveken a párt korábbi megnevezése került feltüntetésre, és a jelölt a jelölő szervezet korábbi neve szerinti jelöltként került nyilvántartásba, a jogerős és a Nemzeti Választási Bizottság által tudomásul vett névváltozás a kiesését eredményezi, tekintettel arra, hogy a jóhiszemű és rendeltetésszerű joggyakorlás és a választás tisztaságának megóvása követelményt sértené meg, ha a választási eljárásban ugyanazon párt különböző választókerületekben többféle néven szerepelne.”

A törvény ezért a jelöltállítás jogának, illetve a passzív választójog minél teljesebb érvényesülése érdekében egyértelműen meghatározza, hogy a jelölő szervezet adatainak, pl. nevének megváltozása nem érinti a szervezet jogállását, és az a továbbiakban az új adatokkal szerepel a jelölő szervezetek nyilvántartásában, és ezen adatokat kell érvényesíteni valamennyi választókerületben a választási eljárás további szakaszaiban. Ugyanezen elv érvényesülését írja elő a törvény a jelöltek esetében: ha a jelölt neve a választási eljárás időszakában megváltozik, az nem eredményezi a jelölt kiesését, hanem az új nevén szerepel a továbbiakban a választási eljárásban (akkor is, ha pl. az ajánlóíven még a régi neve szerepelt). A jelölt, jelölő szervezet nevének megváltozását azonban nem kell átvezetni a szavazólapon, ha azt a választási bizottság már jóváhagyta.

Az 54. §-hoz

A Ve. 137. §-ának módosításához

A törvény a Nemzeti Választási Bizottság 4/2018. számú NVB iránymutatása alapján meghatározza azt a legvégső időpontot, amikor a jelölt saját akaratából visszaléphet.

Az 55. §-hoz

A Ve. 139. §-ának módosításához

A törvény biztosítja a nem állami vagy önkormányzati jogalanyok számára a tulajdonjog védelmét.

Az 56. §-hoz

A Ve. 143. §-ának módosításához

A szavazás napi kampánytilalomra vonatkozó rendelkezéseket pontosítja a törvény, a Nemzeti Választási Bizottság iránymutatásának figyelembevételével.

A Ve. 143/A. §-ának módosításához

A törvény gondoskodik arról, hogy a szavazóhelyiséghez történő szállításra való felhívás vagy annak megszervezésének tilalma ne legyen megkerülhető.

Az 57. §-hoz

A Ve. 144. §-ához

A törvény - a választási kampány átláthatóságának erősítése érdekében - a sajtótermékekben folytatott politikai kampányra irányadó rendelkezésekhez hasonló szabályozást állapít meg a reklámhordozókon közzétett plakátokra vonatkozóan. A törvény kimondja, hogy fel kell tüntetni a plakáton, a kiadó nevét, székhelyét és a kiadásért felelős személy nevét.

A törvény emellett biztosítja az épített és természeti értékek védelme mellett a magántulajdon arányos védelmét is.

Az 58-61. §-hoz

A Ve. 147/A-F. §-ához

A közszolgálati médiaszolgáltatásra és a médiapiacra vonatkozó egyes törvények módosításáról szóló 2014. évi CVII. törvény 6. §-a 2015. július 1-i hatállyal úgy módosította a médiaszolgáltatásokról és a tömegkommunikációról szóló 2010. évi CLXXXV. törvény 84. §-át, hogy a korábbi négy közszolgálati médiaszolgáltató helyett egyetlen közszolgálati médiaszolgáltató jön létre. A választási eljárásról szóló törvény azonban továbbra is több médiaszolgáltatóra épülő szabályozást tartalmaz, ami értelmezési nehézségeket okozott a Duna Médiaszolgáltató Zrt. számára a 2016. évi országos népszavazást és a 2018. évi országgyűlési választást megelőző kampányidőszakban is. A jogrendszer egységének biztosítása érdekében szükséges tehát a választási eljárásról szóló törvényt is módosítani olyan módon, hogy a médiaszolgáltatásokról és a tömegkommunikációról szóló 2010. évi CLXXXV. törvény hatályos szövegével fennálló ellentét megszűnjék.

A 62. §-hoz

A Ve. 148. §-ának módosításához

A választási kampány tisztasága és a választópolgárok megfelelő tájékoztatása érdekében a törvény előírja, hogy a politikai hirdetést közzétevő sajtótermék minden politikai hirdetésre vonatkozóan köteles közzétenni azt is, hogy a hirdetést kinek a megrendelésére teszi közzé. A törvény kimondja, hogy a hirdetésen fel kell tüntetni megrendelőjének nevét és lakóhelyét, illetve székhelyét.

A 63. §-hoz

Kodifikációs jellegű módosítás.

A 64. §-hoz

A Ve. 151. és 152. §-ának módosításához

A törvény az Európai Parlament tagjainak választásán a területi választási bizottságot jelöli ki jogorvoslati szervként, illetve pontosítja a médiának a kampányban való részvételével kapcsolatos jogorvoslati szabályok határidejét.

A törvény a fennálló joggyakorlat rögzítése mellett egyértelműsíti, hogy csak olyan médiatartalom kifogásolható, amelyet kampányidőszakban tettek közzé.

A 65. §-hoz

A Ve. 153-154. §-ának módosításához

A törvény egyértelművé teszi, hogy a választópolgárok adatainak kampánycélú kiadását ki és milyen körben igényelheti, lehetővé teszi a választópolgár nemének, valamint korcsoportjának kiadását is.

A 68. §-hoz

A Ve. 160. §-ának módosításához

A törvény - mint felesleges eljárási cselekményt - megszünteti a sorsolást abban az esetben, ha csak egy jelölt vagy lista van, és ebben az esetben sorszámot sem kell feltüntetni a szavazólapon.

A 69-70. §-hoz

Kodifikációs jellegű módosítás.

A 71. §-hoz

A Ve. 176. §-ának módosításához

A törvény pontosítja a személyazonosság igazolásához elfogadható okmányok körét.

A 72. §-hoz

A Ve. 184. §-ának módosításához

A törvény lehetővé teszi, hogy az akadálymentesített szavazókörbe áttett választópolgár otthonába is kérhesse a mozgóurnát, ha mégsem tudja a szavazókört felkeresni.

A 73. §-hoz

A Ve. 200. §-ának módosításához

A törvény egyértelművé teszi, hogy - a szavazatszámláló bizottság kivételével - választási bizottság határozattal állapítja meg a választás eredményét, és az eredményről kiállított jegyzőkönyv a határozat mellékletét képezi.

A 74. §-hoz

A Ve. 206. §-ának módosításához

A hatályos szabályozás nem tartalmaz határidőt a megbízólevél átadására abban az esetben, ha a megüresedett mandátumot nem időközi választással, hanem a listán, egyéni listán soron következő jelölt tölti be. A törvény ezért 5 munkanapos határidőt állapít meg a mandátum kiadásáról szóló határozat jogerőre emelkedésétől számítva, továbbá lehetővé teszi, hogy a választási bizottság a megbízólevél átadására felhatalmazza az elnökét.

A 75. §-hoz

A Ve. 207. §-ának módosításához

A Ve. hatályos szabályozása nem tartalmaz rendelkezést arra vonatkozóan, hogy mi a teendő, ha a Nemzeti Választási iroda azt észleli, hogy a megválasztott képviselők nyilvántartásában szereplő személy elveszíti a passzív választójogát, a törvény ezt a hiányt pótolja.

A törvény a 9. mellékletben állapítja meg a megválasztott képviselők nyilvántartásának pontos adattartalmát, ezért a 207. §-ban is meg kell teremteni az összhangot a nyilvántartás egyes elemeivel.

A 76. §-hoz

A Ve. 209. §-ának módosításához

A törvény pontosítja a folyamatosan fennálló jogsértés értelmezését a nyomtatott sajtótermékek kapcsán. A hatásköri összeütközések és ugyanazon jogsértés különböző eredménnyel történő elbírálásának elkerülése érdekében egyértelművé teszi a törvény, hogy a nyomtatott sajtótermék változatlan formában történő elektronikus közzététele nem minősül önálló megjelenésnek, hanem a nyomtatott sajtótermék sorsát osztja, ezért az ilyen elektronikus megjelenés nem minősülhet folyamatosan fennálló jogsértésnek.

A 77. §-hoz

A Ve. 221. §-ának módosításához

Pontosítja a fellebbezésre jogosultak személyi körét.

A 78. §-hoz

A Ve. új 230/A. §-ához

Egyértelművé teszi, hogy mely fellebbezéseket kell egyesíteni a választási bizottság eljárása során. A Fővárosi Ítélőtábla döntésén alapuló jelenlegi joggyakorlat alapján célszerű az egyesítendő beadványok körét az ugyanazon döntést támadó fellebbezésekre kiterjedően meghatározni.

A 79. §-hoz

A Ve. 232. §-ának módosításához

Az Alkotmánybíróság 6/2017. (III. 10.) AB határozatában megállapította, hogy „az Alaptörvény XXIV. cikk (1) bekezdését és a XXVIII. cikk (1) bekezdését sértő, mulasztásban megnyilvánuló alaptörvény-ellenes helyzet áll fenn annak következtében, hogy a törvényalkotó a választási eljárásról szóló 2013. évi XXXVI. törvényben nem alkotta meg azokat a szabályokat, amelyek biztosítják, hogy a másodfokú választási bizottság és a felülvizsgálati bíróság közölje a határozatát mindazokkal, akikre a választási jogorvoslati eljárás során hozott határozat rendelkezést tartalmaz.” A másodfokú bizottsági határozatot, valamint a bírósági felülvizsgálat során meghozott határozatot tehát azzal is közölni kell, akire a határozat jogot vagy kötelezettséget keletkeztet vagy származtat, a törvény ennek megfelelő kiegészítést tartalmaz.

A 80. §-hoz

A Ve. 245. §-ának módosításához

A törvény az országgyűlési képviselők választására a területi választási bizottság működését is előírja, összefüggésben a 297. §-ban foglaltakkal, mely szerint a területi választási bizottság hatásköre kiterjed az illetékességi területén működő országgyűlési egyéni választókerületi választási bizottságok Ve. 124. § (2) bekezdése szerint bírságot kiszabó, illetve az egyéni választókerületi jelöltek nyilvántartásba vételével kapcsolatos határozatai ellen benyújtott fellebbezések elbírálására.

A 81. §-hoz

Kodifikációs jellegű pontosítás.

A 82-83. §-hoz

A Ve. 249. és 250. § módosításához

A törvény a névjegyzékkel kapcsolatos kérelmek (nemzetiségi regisztráció törlése, átjelentkezés) benyújtásának határidejét pontosítja. Az átjelentkezés módosítása vagy visszavonása személyesen vagy elektronikus azonosítást követő elektronikus benyújtás esetén továbbra is a szavazást megelőző második napig lehetséges.

Az országgyűlési választáson lakóhelyétől távol tartózkodó, mozgásában korlátozott választópolgár (pl. kórházban lévők) úgy szavazhat, hogy először átjelentkezik, majd mozgóurnát igényel. A 2014. évi választásokon azonban számos alkalommal is előfordult, hogy a választópolgár már akkor benyújtotta mozgóurna iránti kérelmét, mikor az átjelentkezési kérelme még nem volt elbírálva (vagy benyújtva sem), így azt el kellett utasítani. A választópolgári akarat akadálytalan érvényesítése érdekében a törvény ilyen esetekre előírja, hogy a választópolgárt átjelentkezéssel át kell tenni a kijelölt szavazókör névjegyzékébe, és számára mozgóurnát kell biztosítani.

A 84-85. §-hoz

A Ve. 252. és 253. §-ának módosításához

A törvény a levélszavazás korábbi megkezdésének elősegítése érdekében előírja, hogy jelölt és a lista bejelentésére korábbi időpontban, a szavazást megelőző harminchetedik és harminchatodik napon kerül sor.

A 86. §-hoz

A Ve. 254. §-ának módosításához

A törvény a Nemzeti Választási Bizottság 1/2018. számú NVB iránymutatásának megfelelően rendelkezik a jelölő szervezet listájának törléséről arra az esetre, ha a listaállítást követően a listaállításhoz szükséges törvényi minimumot a párt jelöltjeinek száma vagy megoszlása egy vagy több egyéni jelölt kiesése miatt nem éri el.

A 87. §-hoz

A Ve. 255. §-ának módosításához

A törvény a levélszavazás korábbi megkezdése érdekében előrébb hozza az országos lista állítását, ami kihat a nemzetiségi lista állításához szükséges ajánlásgyűjtéshez biztosított adatszolgáltatás részletszabályaira is. A törvény az adatszolgáltatás egyik időpontját továbbra is a listaállítás időpontját megelőző második napban határozza meg, ezért a törvényszöveg megfelelően módosul.

A 88-89. §-hoz

A Ve. 259. és 261. §-ának módosításához

A törvény a külképviseleti névjegyzékkel kapcsolatos kérelmek beérkezési határidejét úgy állapítja meg, hogy azokat a választási irodák a szavazást megelőző kilencedik nap végéig feldolgozhassák.

A 90. §-hoz

A Ve. 266. §-ának módosításához

A 2014. és 2018. évi országgyűlési választások, valamint a 2016. évi országos népszavazás tapasztalatai alapján a levélben szavazás szavazólapjainak kiküldésére és visszaérkezésére rendkívül szűk a jelenleg biztosított határidő. A törvény ezért a választási eljárás megelőző határidőit (beleértve a regisztráció jelenlegi, a szavazást megelőző tizenötödik napi határidejét is) előrébb hozza, így elegendő idő marad arra, hogy a távolabbi területekről is biztonsággal visszaérkezhessenek a postai úton feladott válaszborítékok. A választópolgárok joggyakorlása érdekében a törvény megfelelően módosítja a levélben szavazók névjegyzékére vonatkozó rendelkezéseket.

A 91. §-hoz

A Ve. 272. §-ának módosításához

A külképviseleteken - mivel a névjegyzékben sokszor csak néhány választópolgár szerepel - gyakran előfordul, hogy 19 óra (illetve nyugat-európai idő szerint 18 óra) előtt már minden, a névjegyzéken szereplő választópolgár leadja szavazatát, a szavazást azonban a jelenlegi szabályozás szerint ilyen esetben sem lehet lezárni. A törvény ezért előírja, hogy ha a névjegyzékben lévő összes választópolgár leszavazott, akkor a külképviseleti választási iroda köteles a szavazást lezárni.

A 92., 97. és 100. §-hoz

A Ve. 275., 281. és 289. §-ának módosításához

A törvény pontosítja a nem hivatalos, illetve a felnyitást követően visszazárt válaszborítékok érvényessége tekintetében a törvényi szabályozást. A 2014. és 2018. évi országgyűlési választásokon, valamint a 2016. évi népszavazáson a levélben leadott szavazási iratok nagy arányú érvénytelenségének egyik oka az volt, hogy a választópolgár a külképviseletre történő eljuttatás érdekében a szavazási levélcsomagot egy másik, nem a Nemzeti Választási Iroda által a szavazási levélcsomag részeként kiküldött válaszborítékba helyezte. Ennek oka egyrészt levélcsomagnak a választópolgárhoz történő postai kézbesítése során elszenvedett sérülése, vagy pedig a levélszavazatnak a Nemzeti Választási Irodához való eljuttatása érdekében tett intézkedés volt. A magyarországi lakcímmel nem rendelkező választópolgárok számos esetben a levélszavazatukat postai úton a lakhelyük szerint illetékes külképviselet részére küldték meg abból az okból, hogy

- a lakóhelyük és a külképviselet közötti földrajzi távolságra, vagy más, szervezési okra tekintettel a külképviseletet felkeresni nem tudják, és/vagy a nemzetközi postaforgalom sajátosságaira tekintettel a levélszavazat kellő időben való visszaérkezése nem várható (pl. az Amerikai Egyesült Államok, Kanada), vagy

- a lakóhelyük szerinti állam postai szolgáltatójának működési sajátosságai, vagy a nemzetközi postaforgalom lebonyolítása érdekében a magyar postai szolgáltatóval folytatott együttműködésében tapasztalt nehézségek miatt a levélszavazat kellő időben való visszaérkezése nem várható (pl. Románia).

Amennyiben a választópolgár a szavazatát tartalmazó válaszborítékot a külképviseletre juttatná el, a Nemzeti Választási Iroda által biztosított, előre megcímzett külső borítékot vagy annak a postai kikézbesítés során elszenvedett sérülése miatt a szavazatát tartalmazó borítékot és az azonosító nyilatkozatot egy olyan borítékba kénytelen csomagolni, amin a Nemzeti Választási Iroda címe helyett a külképviselet címe szerepel.

Tekintettel arra is, hogy a szavazási levélcsomag kicserélésére nincs mód, és annak megszervezése csak nagy nehézségek árán volna lehetséges, a magyarországi lakcímmel nem rendelkező választópolgárokkal szemben méltánytalan volna elvárni a szavazási levélcsomagban kiküldött külső és belső boríték kizárólagos használatát. Erre figyelemmel a törvény úgy rendelkezik, hogy a választópolgár bármilyen borítékban elküldheti a levélszavazatot, és a Nemzeti Választási Irodába beérkezett sérült boríték is csak akkor minősül felnyitottnak, ha a boríték sérülésének jellegére és kiterjedésére tekintettel annak tartalma megismerhetővé válhatott. A választópolgári akarat érvényesülésének elősegítése érdekében a törvény emellett nyilvánvalóvá teszi, hogy a „külképviseletre eljuttatás” fordulat a postai úton történő megküldést is magába foglalja.

A 93. és 95. §-hoz

A Ve. 277. és 279. §-ának módosításához

A kettős állampolgárságot tiltó országokban a szavazási levélcsomag postai kézbesítése a választópolgárokra nézve komoly kockázatokat hordoz magában, ezért a törvény az ilyen országokban a külképviselet közreműködését írja elő a szavazási levélcsomagok kézbesítéséhez.

A törvény pontosítja a szavazási levélcsomag külképviseleteken történő átvételével és a levélszavazatoknak a külképviseletre történő eljuttatásával kapcsolatos szabályokat. A szavazási levélcsomag átvételére és a levélszavazatoknak a leadására nyitva álló időszakokat jelenleg a Ve. jelöli ki, és a 279. § (3) bekezdésében teszi lehetővé a Nemzeti Választási Iroda elnöke számára az így meghatározott időszak bővítését. A törvény egyrészt egységesíti a két időszakra vonatkozó alapvető szabályokat, másrészt pedig a Nemzeti Választási Iroda elnöke számára biztosítja ennek az időszaknak a kijelölését, és a Ve. erre vonatkozóan csak egy minimumszabályt határoz meg.

A 94. és 100. §-hoz

A Ve. 278. és 289. §-ának módosításához

A 2014. és 2018. évi országgyűlési választásokon, valamint a 2016. évi népszavazáson a levélben leadott szavazási iratok nagy arányú érvénytelenségének egyik oka az volt, hogy az azonosító nyilatkozatot a választópolgár rosszul töltötte ki. A választópolgári akarat érvényesülését jelentős mértékben elősegíti az, ha csak a választópolgár azonosításához feltétlenül szükséges adatok kitöltését követeli meg a törvény az azonosító nyilatkozaton.

A törvény tehát az azonosító nyilatkozatok nagy számú érvénytelenségére tekintettel egyszerűsíti az azonosító nyilatkozat tartalmát, ennek érdekében történik az anyja nevének, mint azonosító adatnak az elhagyása az azonosító nyilatkozatból, a pontos azonosítás ugyanis e nélkül is lehetséges. A regisztrációs kérelmek és a szavazási iratok érvénytelenségének egyik jellemző oka ugyanis az anyja nevének pontatlan megadása (jellemzően nem a leánykori név szerepel benne). Emellett a születési név megadásának hiányát, vagy annak hibás megadását sem tekinti a törvény az azonosító nyilatkozat érvénytelenségi okának abban az esetben, ha a választópolgár születési neve és viselt neve megegyezik.

A 96. §-hoz

A Ve. 280. §-ának módosításához

A Ve. hatályos szövege csak a belföldön feladott szavazási csomagok tekintetében írja elő, hogy a választópolgárnak nem kell azt bérmentesítenie. Tekintettel arra, hogy adottak a feltételei annak, hogy külföldről is díjmentesen juttathassák vissza a szavazatukat a választópolgárok, a törvény az ingyenesség belföldre korlátozását megszünteti.

A 98-99. §-hoz

Kodifikációs jellegű pontosítás.

A 101-102. §-hoz

Kodifikációs jellegű pontosítás.

A 103-107. §-hoz

A Ve. 294., 296-297., 297/A. és 300. §-ának módosításához

A törvény a Ve. megalkotásakor kitűzött, az egységes joggyakorlat kialakításával kapcsolatos céloktól nem eltérve módosítja az országgyűlési választásokra vonatkozó fejezetben a választási eredmény megállapítására vonatkozó rendelkezéseket. Tekintettel arra, hogy az Alaptörvény 3. cikk (1) bekezdése szerint az Országgyűlés alakuló ülését a köztársasági elnök a választást követő harminc napon belüli időpontra hívja össze, ezért olyan jogorvoslati rendszerre van szükség, amelyben a rendkívüli jogorvoslati eljárások is kellő időben lezárulnak e határidőt megelőzően.

Figyelemmel arra, hogy országgyűlési választási eljárás során a Nemzeti Választási Bizottság az országos listás szavazás eredményéről kiállított szavazóköri jegyzőkönyvek, a levélben szavazás eredményét megállapító jegyzőkönyv, és a választás egyéni választókerületi eredményéről kiállított jegyzőkönyvek alapján legkésőbb a választást követő tizenkilencedik napon állapítja meg a választás országos listás eredményét, az országos listás szavazás szavazóköri eredményei csak a választás országos listás eredményének megtámadása által vitathatóak.

Az alsóbb szintű választási bizottságok által is orvosolható, szavazóköri eredményt befolyásoló hibák, jogsértések korrekcióját nem célszerű a Kúria hatáskörébe utalni, ezért a törvény az országos listás választás választókerületi szintű részeredménye megállapításának hatáskörét telepíti az országgyűlési egyéni választókerületi választási bizottságokra, mely eredményt a Ve. 241. §-ában foglaltak szerint lehet a Nemzeti Választási Bizottságnál fellebbezéssel, illetve ez utóbbi döntését a Kúrián bírósági felülvizsgálati kérelemmel támadni. Az országos listás választás választókerületi szintű részeredményeinek jogerőre emelkedése így a választást követő tizenkilencedik napig megtörténik, hasonlóan a Nemzeti Választási Bizottságnak a levélben szavazás eredményét megállapító határozatához. A választás országos listás eredményének megállapítása tehát az országos listás választás választókerületi szintű részeredményeinek összegzett adatán, a választás egyéni választókerületi eredményéről kiállított jegyzőkönyvekben szereplő töredékszavazatok összegzett adatán, illetve a levélben szavazás eredményén alapul.

Mivel az országos listás szavazás eredménye kizárólag már jogerőre emelkedett részeredmények összegzése révén áll elő, ezért annak egyes komponensei önmagukban már nem vitathatóak, kizárólag az összegzés során ejtett számítási hiba alapozhatja meg a Nemzeti Választási Bizottságnak az országos listás szavazás eredményét megállapító határozata elleni bírósági felülvizsgálati kérelem benyújtását. Tekintve, hogy a határozatot csak szűk körben lehet jogorvoslati kérelemmel vitatni, a Ve. általános részében meghatározott háromnapos eljárási határidők alkalmazása szükségtelen, így a Kúria eljárását elegendő a Nemzeti Választási Bizottság határozatának meghozatalát követő nap 16 óráig kezdeményezni, a Kúria számára pedig a felülvizsgálati kérelem beérkezését követő napot jelöli meg határidőként a törvény. Amennyiben tehát a Kúria végzése ellen a Ve. 233. §-a szerinti panaszt nyújtanának be, az Alkotmánybíróság eljárása az Alaptörvény szerinti határidőt megelőzően befejeződik.

A törvény emellett - összefüggésben a 245. § módosításával - az országgyűlési választáson működő választási bizottságok listáját kibővíti a területi választási bizottságokkal annak érdekében, hogy a bonyolult jogkérdéseket nem felvető, egyértelműen megítélhető ügyekben született határozatok ellen benyújtott fellebbezések ügyterhétől a Nemzeti Választási Bizottság mentesüljön. A területi választási bizottság másodfokú határozatai ellen benyújtott bírósági felülvizsgálati kérelmeket az általános jogorvoslati rend szerint az ítélőtáblák bírálnák el a törvény alapján.

A 108. §-hoz

A Ve. 302. §-ának módosításához

A helyi önkormányzati képviselők és polgármesterek választásának kitűzésekor nem szükséges többé eltérni a Ve. általános részében foglalt szabályoktól a törvény értelmében.

A 109. §-hoz

A Ve. 307/A. §-ának módosításához

A 250. §-ban foglalt módosításhoz hasonlóan határozza meg a törvény az átjelentkezési határidőt.

A 110. §-hoz

A Ve. 307/C. §-ának módosításához

Az időközi önkormányzati választásokon történő átjelentkezés tekintetében jelenleg nincs irányadó jogszabályhely, ezért a törvény rögzíti, hogy időközi önkormányzati választáson nincs átjelentkezés, kivéve, ha a választópolgár lakóhelye és tartózkodási helye ugyanazon választókerületben van.

A 111. §-hoz

A Ve. 307/D. §-ának módosításához

A Ve. szerint nemzetiségi szervezet bejelentésekor csatolni kell annak alapszabályát is, amely bizonyítja, hogy a szervezet megfelel a nemzetiségi szervezet kritériumainak. A civil szervezetek bírósági nyilvántartásában azonban szerepel az alapszabály is, ennek csatolását tehát nem kell megkövetelni.

A 112. §-hoz

A Ve. 307/E. §-ának módosításához

A törvény az ajánlások számának a meghatározását a névjegyzék leválogatásának időpontjához köti.

A 113-114. §-hoz

A Ve. 307/F. és 307/G. §-ának módosításához

A Ve. hatályos rendelkezései szerint az önkormányzati választásokon a jelöltnek csak a bejelentésekor kell nyilatkoznia arról, ha nemzetiségi jelöltként kíván indulni. A törvény a választópolgárok megfelelő tájékoztatása érdekében az ajánlóív igénylésének időszakára hozza előre ezt a cselekményt, így a nemzetiségi jelöltség tényét az ajánlóíven is jelezni kell.

A 115. §-hoz

A Ve. 307/I. §-ának módosításához

A 120. § (5) bekezdés szerinti lehetőség biztosítása a jelöltek számára szükségtelen, tekintettel arra, hogy a választópolgárok nem szavaznak közvetlenül a kompenzációs listára.

A 116. §-hoz

A Ve. 307/N. §-ának módosításához

Jelenleg nincs jogszabályi határidő az önkormányzati választás egyéni és listás eredményének megállapítására. A törvény szerint az egyéni eredményt a szavazást követő napon, a kompenzációs listás eredményt az egyéni eredmények jogerőre emelkedését követő 3 napon belül kell megállapítani.

A 117-118. §-hoz

Kodifikációs jellegű pontosítás.

A 119. §-hoz

A Ve. 326. §-ának módosításához

A törvény egyértelművé teszi, hogy a lezáratlan borítékban lévő, valamint a borítékon kívül található szavazólapok érvénytelenek.

A 120-121. §-hoz

A Ve. 327. és 329. §-ának módosításához

A törvény egyértelműsíti, hogy a nemzetiségi önkormányzatok választásán alkalmazott sajátos, eredményt megállapító döntések elleni jogorvoslatokra is 241. § rendelkezéseit kell alkalmazni.

A 122. §-hoz

A Ve. 331. §-ának módosításához

Az Európai Parlament tagjainak választásán a hatályos szabályozás szerint a Ve. általános részében foglalt rendelkezéseket, valamint a 331. § (1) bekezdésében felsorolt, az országgyűlési képviselők választására vonatkozó különös részi rendelkezéseket kell alkalmazni a Ve. XVI. fejezetében foglalt eltérésekkel. A törvény által átvezetett módosításoknak köszönhetően azonban ellehetetlenülne a választás eredményének a gyors megállapítása, ha az országgyűlés képviselők választására vonatkozó, új rendelkezéseket az Európai Parlamenti képviselők választásán is alkalmazni kellene, ezért a a 331. § (1) bekezdését megfelelően módosítani kell.

Abban az esetben, ha az Európai Parlament tagjainak választása és az országgyűlési képviselők választása egy napra esne, a Ve. jelenleg úgy rendelkezik, hogy a Ve. XIII. fejezetében szereplő bizonyos rendelkezéseket is alkalmazni kell - bár azokat a 331. § (1) bekezdése nem sorolja fel - az Európai Parlament tagjainak választása során. A Ve. 331. § (2) bekezdés hatályos szövege a szavazás technikai lebonyolításával kapcsolatos kényszerek miatt rendelkezik erről a kivételes eshetőségről, így az országgyűlési képviselők választása és az Európai Parlament tagjainak választása között fennálló, szervezeti és eljárási rendelkezésekben megtestesülő eltérések miatt a törvény meghatározza azokat az újabb jogszabályhelyeket, amiket a két választás egyidejű megtartása miatt - a 331. § (1) bekezdésében foglaltak ellenére - mégis alkalmazni kell.

A 123. és 129. §-hoz

A Ve. 333. és 345. §-ának módosításához

Az Európai Parlament tagjainak választásán a hatályos szabályozás szerint ugyanazon választási bizottságok működnek, mint az országgyűlési választásokon. A törvény a választáson alkalmazott országos választókerület sajátosságainak megfelelően, a választási jogorvoslati ügyek koncentrált intézése érdekében az országgyűlési egyéni választókerületi választási bizottságok helyett a területi választási bizottságok működését írja elő.

A 124. §-hoz

A Ve. 334. §-ának módosításához

A törvény a 92. § módosítására tekintettel az Európai Unió más tagállama állampolgára névjegyzékbe vétel iránti kérelmének elemeit a névjegyzékkel kapcsolatos kérelmek szabályozásának változására tekintettel megfelelően módosítja.

A 125. §-hoz

A Ve. 335. §-ának módosításához

A törvény kiszélesíti a Nemzeti Választási Iroda által az Európai Unió tagállamainak arra feljogosított szervei számára nyújtott adatszolgáltatás tartalmát.

A 126-127. §-hoz

Kodifikációs jellegű pontosítás.

A 128. §-hoz

A Ve. 344. §-ának módosításához

Az Európai Unió tagállamaiban párhuzamosan zajló szavazásra tekintettel a választás nem hiteles eredményét tartalmazó tájékoztató adatokat, valamint a választási eredményt csak azt követően lehet közzétenni, hogy a szavazás valamennyi tagállamban befejeződött. A szavazáson megjelenő választópolgárok száma azonban olyan adat, amelynek közzététele a más tagállamban még folyamatban lévő szavazást nem befolyásolja.

A 130. §-hoz

A Ve. 346. §-ának módosításához

Az átjelentkezettek szavazásának gördülékennyé tétele érdekében a miniszter rendeletben szabályozza a szavazatszámláló bizottság több helyiségben történő működésének feltételeit.

A 131. §-hoz

A Ve. 353/A. §-ának módosításához

A törvény úgy rendelkezik, hogy a Ve. módosuló rendelkezéseit csak az azok hatálybalépését követően kitűzött választásokon kell alkalmazni.

A 132. §-hoz

A Ve. 354. §-ának módosításához

A Ve. jelenleg hatályos 207. §-a szerint a Nemzeti Választási Iroda nyilvántartást vezet a megválasztott képviselőkről. A törvény a nyilvántartás tartalmát az új 9. mellékletben határozza meg, ezért a Ve. új szerkezeti elemére tekintettel a törvény a sarkalatosságra vonatkozó rendelkezéseket is módosítja.

A 133. §-hoz

A Ve. új mellékleteit állapítja meg.

A 134. §-hoz

Szövegcserés módosítások.

A 135. §-hoz

Hatályukat vesztő rendelkezések.

-----STARTING---POINT---VEGE---

A 136. §-hoz

Hatályba léptető rendelkezések.

A 137. §-hoz

Sarkalatossági záradék.