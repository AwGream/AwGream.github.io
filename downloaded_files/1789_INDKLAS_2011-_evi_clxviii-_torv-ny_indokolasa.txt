2011. évi CLXVIII. törvény indokolása

a mezőgazdasági termelést érintő időjárási és más természeti kockázatok kezeléséről

-----STARTING---POINT---ALTALANOS--- 

Az elmúlt évben a rendkívüli időjárási körülmények okozta károk felszínre hozták a mezőgazdasági termények termeltetésével, valamint az elháríthatatlan külső ok (vis maior) miatti káresemények rendezésével kapcsolatos szabályozási ellentmondásokat is. A törvény célul tűzi ki a mezőgazdasági termelést érintő időjárási és más természeti okok miatti kockázatok hatásának enyhítésében való kockázatközösség kialakítását, a mezőgazdasági termelők öngondoskodáson alapuló felelősségének megerősítését, új kockázatközösségi rend kialakítását, az állami segítség hatékonyabbá tételét, és az érintettek arányos felelősségvállalásának, valamint a mező-, és erdőgazdaságot sújtó időjárási és más természeti eredetű elháríthatatlan külső ok (vis maior) miatti káresemények egységes kezelésének elősegítését.

A mezőgazdasági termelők kockázatközössége a törvény egyik értékrend választásból is adódó új eleme. Az elmúlt évek, évtizedek agrárpolitikájának egyik negatív hatása volt a mezőgazdasági termelők - ide értve azok szerveződéseit is - atomizálódása, ami az érintettek kiszolgáltatottságát is növelte. Ennek következtében alakulhatott ki az a működési mechanizmus, hogy amikor valamilyen piaci vagy természeti okokra visszavezethető feszültség keletkezett a mezőgazdaságban, akkor a különböző lobbi-csoportok aktuális érdekérvényesítési lehetőségeiket kihasználva próbáltak különböző összegeket a nemzeti költségvetésből maguk számára kihasítani. Az Európai Unióhoz történő csatlakozás óta ennek keretei részben szabályozási, részben pedig pénzügyi (költségvetési) okok miatt egyre szűkültek. Minden mértéktartó gazdasági elemzés biztosan állítja, hogy a világban az élelmiszertermelés az egyik legfontosabb stratégiai kérdés. A mezőgazdasági termelőknek hosszú távon csak az teremt lehetőséget, ha nem csak egyéni, hanem közös érdekeiket is felismerik. A törvény épp azon a területen kíván megoldást találni az esetlegesen bekövetkező problémákra, ahol a legnagyobb a bizonytalanság: ez pedig az időjárás. Szintén a hosszú távú elemzések prognosztizálják, hogy az időjárási jelenségekben a szélsőséges hatások bekövetkezésének a valószínűsége egyre nagyobb. Ezen felbecsülhetetlen kockázatok ellen egyetlen termelő sem rendelkezhet teljes védettséggel. A termelői kockázatközösség, amelyhez párosulnak még további intézkedések is, az egyik lehetőség az egyre növekvő kockázatok kezelésére. Miután a szabályok normatívak, ezért a védelem szintje is mindenki számára azonos. Ezen túlmenően a nagyobb közösségtől (a társadalomtól) akkor várható el egy kisebb közösség (mezőgazdasági termelők) támogatása, ha ez utóbbiak a maguk eszközei és lehetőségei között is érdemben hozzájárulnak az esetlegesen felmerülő problémák kezeléséhez.

A törvény a 2010-es mezőgazdasági gazdálkodási év tapasztalatait is felhasználva egységes kárfelelősségi rendszert alakít ki. Bebizonyosodott ugyanis, hogy a különböző időpontokban és különböző gazdaságpolitikai megfontolások mellett kialakított szabályozások együttesen már nem képeznek átlátható és működőképes rendszert. A termőföldre, a földadóra, az agrárpiaci rendtartásra, a kárenyhítésre, valamint az egyes európai uniós, valamint nemzeti támogatásokra vonatkozó szabályozások mindegyike foglalkozik az ún. vis maior problémakörrel, azonban számos rendelkezésük a gyakorlatban végrehajthatatlan (pl. a haszonbér fizetési kedvezmény földadó kedvezményhez van kötve akkor, amikor jelenleg nem működik hazánkban földadó rendszer).

Mindezekre figyelemmel a törvény három nagy témakört fog át:

- az időjárási és más természeti kockázatokért való általános felelősség kérdése,

- a mezőgazdasági időjárási kockázatokat kezelő rendszer működése, valamint

- a mező-, és erdőgazdaságot sújtó időjárási és más természeti jellegű elháríthatatlan külső ok (vis maior) miatti káresemények kezelése.

Az új kockázatkezelési rendszer két pilléren nyugszik. Az első pillért a nemzeti agrárkár-enyhítési rendszerről szóló 2008. évi CI. törvény (a továbbiakban 2008. évi CI. törvény) alapján működő kárenyhítési rendszer megújított és kibővített változata jelenti. A második pillér egy ezzel összhangban működő, díjtámogatással segített piaci biztosítási konstrukció.

Az új kockázatkezelési rendszernek az alábbi követelményeket kell kielégítenie:

- Az új rendszerhez tartozó termelők száma nem lehet kevesebb, mint az előző rendszerhez csatlakozottak száma, a lefedettségnek nagyobbnak kell lennie.

- Legalább olyan szintű, de lehetőleg még nagyobb kárarányos védelemben részesüljön minden termelő, mint az előző rendszerben részesült.

- A kockázatkezelés terjedjen ki további kockázatokra, így az árvíz- és viharkárokra is. Az árvízkárok kezelésére csak a jelen intézkedés sikeres notifikációja esetén kerülhet sor, ennek megfelelően e kockázat kezelésének felvétele egyedi bizottsági jóváhagyást igényel.

- Az új kockázatkezelési rendszernek, ezen belül az új kárenyhítési rendszernek transzparensnek, stabilnak, tervezhetőnek, kiszámíthatónak és hatékonynak kell lennie. A rendszer minden szintjén biztosítani kell a nyomon-követhetőséget.

- Az állami szerepvállalásnak továbbra is garantálnia kell a termelői befizetésekkel azonos költségvetési hozzájárulást, emellett biztosítania kell a költségvetés erős leterheltsége miatt az európai uniós pénzforrások fokozott bevonását.

A két pilléren nyugvó kockázatkezelési rendszer a fenti követelményeket kielégíti.

Az eddigi kárenyhítési rendszer működésének értékelése során megállapítást nyert, hogy a rendszer főbb szabályai megfelelőek. A kár nagyságának, és a hozamérték-csökkenés mértékének megállapítása, majd ennek alapján a kárenyhítési igény kiszámítása az európai uniós gyakorlatnak megfelelően történik. Ezt az eljárást a továbbiakban is alkalmazni kell azon kiegészítéssel, hogy csak és kizárólag a legalább 30%-os károsodással érintett kultúra hozamérték csökkenése után fizethető kárenyhítés, ha az üzemi szintű hozamérték csökkenés is legalább 30%-os, a mezőgazdasági biztosítás hiánya 50%-os kárenyhítés csökkentést eredményez és a földbérleti díjmérséklést is, mint fel nem merült költséget kell figyelembe venni.

Megállapítást nyert az is, hogy egy méltányos kárenyhítéshez az évenként keletkező károk nagyságára tekintettel legalább 8 Mrd Ft kárenyhítési forrás szükséges.

Ezen - szűken kalkulált - összeg megléte önmagában azonban nem teremti meg a hatékony kárenyhítés lehetőségét. A mezőgazdaságot ért károk érdemi kezelése csak úgy lehetséges, ha a biztonságuk érdekében nagyobb áldozatvállalásra is hajlandó gazdálkodók számára egyedi, üzemük sajátosságait figyelembe vevő, a többletköltségekkel arányosan nagyobb kompenzációs lehetőséget nyújtó biztosítási mechanizmusokat is integrálunk az új rendszerbe.

A fenti követelmények csak akkor teljesíthetőek, ha a kárenyhítési rendszerhez csatlakozni kötelezettek körét kiterjesztjük azokra is, akik eddig a jogszabályi korlátok miatt korábban nem tudtak, illetve a jogszabályi lehetőségek ellenére nem akartak a rendszerhez csatlakozni, és ezáltal kárenyhítési hozzájárulást fizetni.

Az új kárenyhítési rendszerben való részvétel mindazon KKV szektorhoz tartozó termelők számára kötelező, akik a tárgyévben egységes kérelmet nyújtanak be, és az igényelt támogatás alapjául szolgáló termőföldjük nagysága meghaladja a 10 hektárt (kötelező mérethatár) a szántóföldi művelési ágban. A kötelező részvétel szántóföldi zöldségfélék termesztőire 5 ha felett, míg az ültetvények művelőire 1 ha felett vonatkozik.

A rét-, legelő-, gyepterületek, valamint a termőre még nem fordult ültetvények nem tartoznak a kárenyhítési intézkedés hatálya alá, így azokat a kárenyhítési rendszerbe bevonni, területük alapján kárenyhítő hozzájárulást fizetni, és károsodásuk esetén kárenyhítő juttatást igényelni nem lehet.

A fenti mérethatárokat el nem érő termőterületen gazdálkodók számára természetesen nyitva áll az önkéntes csatlakozás lehetősége, ami a kárenyhítési hozzájárulás megfizetésének kötelezettségét vonja maga után. Ezen szándékáról a termelőnek az egységes kérelem benyújtása során, külön jogszabályban meghatározott formában nyilatkoznia kell.

Az új kockázatkezelési rendszer kedvezményezettjei azok a növénytermesztési tevékenységet folytató termelők, akik a fentiekben meghatározott mérethatárokon felüli nagyságú földterületet művelnek, továbbá az ezen mérethatárok alatti területeken gazdálkodó termelők, akik saját elhatározásukból csatlakoznak a kockázatkezelési rendszerhez és kárenyhítési hozzájárulás fizetésére a jogszabályban meghatározott határidőn belül vállalnak kötelezettséget.

A kárenyhítési hozzájárulás-fizetési kötelezettség összegét az Mezőgazdasági és Vidékfejlesztési Hivatal (MVH) állapítja meg és arról értesíti a termelőt. A kárenyhítési hozzájárulás-fizetési kötelezettség teljesítése a továbbiakban nincs összefüggésben azzal, hogy az egységes kérelem alapján a termelő a területalapú- és egyéb támogatást megkapta-e, vagy sem, ennek megfelelően a kárenyhítési hozzájárulás összegét az MVH nem fogja levonni a területalapú-, vagy egyéb támogatás összegéből, azt a termelőnek külön be kell fizetnie. Amennyiben a termelő nem fizeti be a hozzájárulást a kockázatkezelési törvényben rögzített határidőre, úgy az MVH a be nem fizetett összeget bármilyen támogatási összegből visszatarthatja, vagy a követelést a Nemzeti Adó- és Vámhivatalnak behajtásra átadhatja.

A mérethatár alatti termelőknek az előzőekben ismertetett döntési szabadsága a kockázatkezelési rendszerhez történő csatlakozást illetően természetesen nem korlátlan. A termelő nyilatkozatával legalább három évre csatlakozik a kárenyhítési rendszerhez, tehát a csatlakozási szándékát nem kell minden évben megerősítenie.

A befizetések mértéke a jogszabályi előírás szerint szántóföldi növénytermesztés esetén 1000 Ft/ha, szántóföldi zöldségek, valamint szőlő- és gyümölcsös ültetvények esetében pedig 3000 Ft/ha. A rét, legelő, gyep, kaszáló és a termőre nem fordult ültetvény területe után nem kell kárenyhítési hozzájárulást fizetni.

A kárenyhítési hozzájárulás adott évben befizetendő összegét az MVH, mint agrárkár-enyhítési szerv, a benyújtott egységes kérelemben feltüntetett adatok alapján, termelőnként határozza meg, és arról értesíti az érintetteket.

A termelői befizetésekből tárgyévben összegyűlt összeget az állam a tárgyévet követően a központi költségvetésből az MVH által megállapított befizetési kötelezettségekkel megegyező összeggel kiegészíti és az így létrejött forrás (kárenyhítési alap) szolgál a tárgyévet követő év kárenyhítő juttatásainak fedezetéül. A kárenyhítési alap esetlegesen megmaradt összege (maradvány) a következő év kárenyhítési forrását gyarapítja, azt elvonni, a kárenyhítő juttatáson kívüli más célra elkölteni nem lehet.

Ugyanarra a mezőgazdasági kárra a gazdálkodó biztosítói kártérítésben és kárenyhítő juttatásban is részesülhet, azzal a feltétellel, hogy a kétfajta juttatás összege a hozamérték-csökkenés 80%-át nem haladhatja meg. Amennyiben a biztosító által kifizetett kártérítés értéke a hozamérték-csökkenés 80%-át meghaladja, úgy kárenyhítő juttatás nem fizethető, ez esetben az előzetesen kifizetett kárenyhítő juttatást vissza kell fizetni. (Ezen rendelkezés európai uniós alapelv, amely szerint a kárnak bizonyos hányadát - ez esetben 20%-át - minden körülmények között a gazdálkodónak kell viselnie.) Mivel a biztosító társaságok a díjtámogatással segített csomagbiztosítás adatairól gazdálkodónként információt szolgáltatnak a kárenyhítési szerv részére, a gazdálkodónak nem kell külön tájékoztatást adnia a megkötött biztosításról, illetve a kifizetett kártérítések összegéről a kárenyhítési szerv részére. A biztosítók és a kárenyhítésben részt vevő állami szervek közötti adatcsere megteremtése jelentős előrelépés, hiszen ez segíti a károk pontosabb felmérését, csökkenti a visszaélések lehetőségét és költséghatékonyabb végrehajtást eredményez.

Kárenyhítő juttatásra az a károsult gazdálkodó jogosult, aki a kárenyhítési hozzájárulását maradéktalanul befizette, az előzőekben ismertetett bejelentési kötelezettségeinek eleget tett és gazdálkodása hozamérték-csökkenésének mértéke az általa használt összes termőfölddel összefüggő gazdálkodása egészére vonatkoztatva 30%-nál nagyobb. Ezzel összefüggésben megjegyzendő, hogy a gyep- és legelőterülettel és a termőre nem fordult ültetvénnyel összefüggő gazdálkodás adatait figyelmen kívül kell hagyni.

A hozamérték-csökkenés mértékét a tárgyévi hozamérték és a tárgyévet megelőző három év termésátlagának és a termelt növények (termények) piaci átlagárának szorzataként megállapított ún. referencia-hozamérték hányadosa adja. Kiszámításához a termelő saját, dokumentált termésadatai, a Vidékfejlesztési Miniszter által kihirdetett referenciaárak, és a végrehajtási rendelet előírásai szolgálnak segítségül.

Az agrárkár-enyhítési szerv a rendelkezésre álló kárenyhítési forrás megállapítását és a károk összesítését követően kifizetési tervet készít. A kifizetési terv jóváhagyását és a kifizetendő kárenyhítő juttatások kifizetéséhez szükséges forrás összegének rendelkezésre bocsájtását követően az agrárkár-enyhítési szerv dönt a kárenyhítési kérelmekről, és március 31-éig kifizeti a jogos kárenyhítő juttatásokat.

Az új kockázatkezelési rendszer II. pillérét egy üzleti alapon működő mezőgazdasági biztosítási konstrukció képezi. Azon termelők számára, akik a központi kárenyhítési alap nyújtotta védelemnél nagyobb mértékben kívánják kezelni az időjárási jelenségekből adódó termelési kockázataikat, a Vidékfejlesztési Minisztérium és az agrárszférában működő üzleti biztosítók speciális biztosítási termékeket dolgoztak ki. Ezen biztosítási termékek olyan kárnemeket is beemelnek az agrárbiztosítók portfóliójába, melyekre ezidáig Magyarországon nem lehetett biztosítást kötni. Ezek a kárnemek az aszály, a tavaszi fagy, a felhőszakadás és az árvíz. A termelők az ily módon kialakított biztosításokat az üzleti biztosítókkal köthetik meg, melyek díjához legfeljebb 65%-os, európai uniós és hazai költségvetési forrásokat is tartalmazó támogatást vehetnek igénybe. A rendszer lehetőséget biztosít az összes kárnemet lefedő, ún. csomagbiztosítások, és a csupán egy, vagy néhány kárnemet kezelő biztosítások díjának részleges átvállalására, ez utóbbi esetben azonban a kockázati lefedettséggel arányosan kisebb a támogatás intenzitása is.

A díjtámogatás iránti igényüket a termelőknek az egységes kérelmük beadása során kell majd jelezni. A termelők ezt követően benyújtják az MVH-nak a biztosítási kötvényeiket, valamint a biztosítási díj megfizetését igazoló dokumentumot. Az MVH ezen információk alapján határozza meg a támogatható szerződések körét, és az egyes szerződésekhez folyósítható díjtámogatás összegét, melyet a termelő a közvetlen támogatások kifizetésével párhuzamosan kap majd meg.

-----STARTING---POINT---RESZLETES---

Az 1. §-hoz

A törvény 1. §-a a törvény célját fogalmazza meg. A törvény a korábbi szétszórt, és így sem fogalomrendszerében, sem pedig eljárási rendjében egymással összhangban nem levő vis maior szabályozások egységes rendjét kívánja kialakítani. A mezőgazdaságon belül a természeti események, mint a termelési folyamat gazdálkodóktól független tényezői, más ágazatokhoz képest nagyobb hatást képesek gyakorolni a gazdálkodási folyamatokra. Erre is figyelemmel alakítja ki a törvény az érintett mezőgazdasági termelők kockázatközösségét, valamint határozza meg az egyes résztvevőket terhelő felelősség mértékét.

A 2. §-hoz

A törvény 2. §-a fogalom meghatározásokat tartalmaz. Ennek kialakítása során az elsődleges cél egy átfogó, egységes fogalomrendszer kialakítása volt, mely lehetőséget teremt arra, hogy az egyes eljárások alapjául szolgáló időjárási események, és az ezek által kiváltott káresemények megállapítása és dokumentációja egységes eljárásrend szerint történjen. A fogalomrendszer alapját a közösségi jogszabályok teremtik meg, megalapozva ezzel a nemzeti agrárkár-enyhítési rendszerben használható fogalmakat is. Ennek eredményeként a kárenyhítési hozzájárulás igénylése, a „vis maior” események dokumentációja, a haszonbér-mérséklés iránti igények megalapozása és a támogatott biztosítási konstrukciók eljárásrendje azonos fogalmi rendszerben történik, lehetővé téve ezáltal a mezőgazdaságot sújtó természeti események összefüggő rendszerben történő kezelését.

A 3. §-hoz

A törvény 3. §-a az arányosság követelményét is szem előtt tartva részletezi a mezőgazdasági termelést érintő időjárási és más természeti kockázatokért való felelősségvállalásban érintettek körét.

A természeti események következtében beállott károk miatt a mezőgazdasági termelő felelőssége elsődleges, azonban nem abszolút. Fő szabályként a termelés végső kockázatát a termelő viseli, azonban ez nem jelenti azt, hogy a vele kapcsolatban állók, épp a tevékenység sajátos jellege miatt teljes egészében mentesülnének azon kockázatokért való felelősség alól, amelyek a termelőnek nem felróhatók. A felvásárló nem élhet vissza a mezőgazdasági termelőét jelentősen meghaladó gazdasági érdekérvényesítő képességével, és így a meg nem termett termény pótlását sem követelheti. A biztosító társaságok kockázatviselését a biztosítási szerződés megkötése alapozza meg, amelynek díjához részben a központi költségvetésből, részben közösségi pénzforrásból támogatás vehető igénybe. A biztosító kárfelelőssége értelemszerűen csak a biztosítási szerződés keretei között áll fenn. A haszonbérbeadó a bérleti díjon keresztül megfelelő tőkejövedelemhez jut, azonban az általa haszonbérbeadott földön csak olyan tevékenység folytatható, amely adott esetben az elvárható mértéket meghaladó kockázattal jár. Ezen alapul a haszonbérbeadó külön törvény szerinti, a haszonbérleti díjhoz igazodó felelőssége. Az állam felelősségét az a közérdek alapozza meg, hogy a mezőgazdasági termelés fenntartása, a folyamatosság biztosítása gazdasági, szociális és környezeti érdek.

A (2) bekezdésben foglalt rendelkezés egyértelművé teszi, hogy a közösség, vagy más személy által kötelezően át nem vállalt kárfelelősség végső soron a termelőt terheli.

A 4. §-hoz

A törvény 4. §-a az egységes szabályozás követelményére is figyelemmel utaló szabályt tartalmaz arra az esetre, amikor uniós jogi aktus alapján folyósított támogatásokkal összefüggésben kerül sor az elháríthatatlan külső ok (vis maior) igazolására. Ezekben az esetekben a közösségi jog elsődlegessége érvényesül. Az uniós jogi aktuson alapuló támogatások esetében az elháríthatatlan külső ok (vis maior) események a törvényben szereplőnél szélesebb körű igazolására van mód, így a kárenyhítési rendszerben alkalmazott mechanizmus teljes körűen nem tudja kiváltani az egyéb vis maior események igazolását.

Az 5. §-hoz

A törvény 5. §-a a mezőgazdasági időjárási kockázatokat kezelő rendszer működtetésében való állami szerepvállalás kereteit rögzíti. Az I. pillér a hagyományos kárenyhítési mechanizmus továbbfejlesztett változata, a II. pillér a mezőgazdasági biztosításhoz nyújtott díj-támogatás rendszere. E két pillér különleges természeti körülmények esetén kiegészülhet egy többlet állami felelősségvállalással.

A 6. §-hoz

A törvény 6. §-a a mezőgazdasági termelők mezőgazdasági káresemények miatti károkkal kapcsolatos kockázatközösség kereteit állapítja meg. A kockázatközösséget a törvény hozza létre, a tagság az egységes kérelem benyújtásával keletkezik. A törvény területi korlátot állít fel, amikor a szántóföldi kultúrák termesztésére szolgáló területek esetében legalább 10 hektárban, ezen belül szántóföldi zöldségfélék termesztésére szolgáló területek esetében 5 hektárban, míg ültetvények esetében legalább 1 hektárban limitálja a kötelező tagságot. Ez a rendelkezés azonban a kisebb területen gazdálkodók esetében nem jelent abszolút kizárási okot. E termelői kör saját elhatározása alapján legalább 3 évre kötelezettséget vállalhat a kárenyhítési rendszerhez való csatlakozásra. Ebben az esetben e termelői kört is terheli a kárenyhítési hozzájárulás fizetési kötelezettség, viszont megteremtődik a jogi lehetőség a kárenyhítő juttatás esetleges igénybevételére is. A három éves kötelezettségvállalást az indokolja, hogy a rendszer mind pénzügyi, mind végrehajthatósági szempontból megköveteli a stabilitást, kiszámíthatóságot. Kerülni kell olyan helyzetek kialakulását is, hogy legyen egy olyan termelői kör, amely attól függően csatlakozik a kárenyhítési rendszerhez, hogy az adott évben sújtotta-e valamilyen természeti esemény, vagy sem. A kockázatközösség filozófiáját indokolt minél szélesebb körben elfogadtatni. Ha a termelő bajba kerül, a közösségtől természetesen meg fogja kapni a szükséges segítséget, azonban az egyénnek is tudomásul kell vennie, hogy anyagilag is felelősséget visel bizonyos kockázatokért.

A 7. §-hoz

A törvény 7. §-a a kárenyhítési hozzájárulás kifizetésének pénzügyi alapjait rendezi. Az állami felelősségvállalásra fő szabályként a nemzeti kárenyhítési rendszer keretében kerül sor. Ez egyben azt is jelenti, hogy ezzel a kedvezménnyel csak azok a mezőgazdasági termelők élhetnek, akik (amelyek) részesei a kárenyhítési rendszernek. Azon termelők számára, akik nem részesei befizetőként a kárenyhítési rendszernek, a törvény egyedi kormánydöntéstől teszi függővé az állami felelősségvállalás kiterjesztését. A törvény első sorban az egységes szabályozási struktúrára figyelemmel foglalkozik a kárenyhítési rendszerben egyébként részt nem vevők részére nyújtható támogatással. Fontos kiemelni, hogy ez csak opcionális lehetőség, a törvény első sorban a kárenyhítési rendszerben ténylegesen részt vevők, és e rendszer működésében anyagi felelősséget is vállalók kárenyhítésére kívánja a hangsúlyt helyezni. Garanciális elem viszont az, hogy azok a pénzügyi források, amelyek részben a kötelező termelői befizetésekből, részben pedig a kötelező állami támogatásból a kárenyhítési célokra rendelkezésre állnak, azok nem használhatóak fel azon termelők megsegítésére, akik nem vállaltak előzőleg befizetési kötelezettséget a kárenyhítési alapba. Ebben az esetben az állami támogatás csak költségvetési többletforrásokból valósulhat meg. Az állami felelősség a természeti katasztrófa okozta károk esetén is fennállhat, azonban ennek feltételei esetileg kerülnek megállapításra.

A rendelkezések egyértelműen külön választják a kockázatkezelés általános rendjét az eseti kárenyhítési döntésektől. Az eseti döntéseken alapuló kárenyhítés pénzügyi forrásairól külön döntést kell hozni. Ettől független az a körülmény, hogy az eljárási szabályok bizonyos mértékig azonosak is lehetnek.

A törvény ugyan mezőgazdasági kockázatkezelési pénzeszközként definiálja a kárenyhítés céljára különböző jogcímeken rendelkezésre álló összegek halmazát, ez a pénzügyi alap jogi értelemben azonban nem minősül elkülönített állami pénzalapnak, csupán annak jelzésére szolgál, hogy az időjárási folyamatok függvényében, fokozatosan meg kell teremteni egy olyan többletforrás, amely egy pénzügyileg kifeszítettebb időszakban is megfelelő kárenyhítést tud juttatni az érintetteknek. Erre figyelemmel a törvény kiveszi a pénzügyi alapban év végén esetleg meglevő pénzmaradvány feletti szabad rendelkezés lehetőségét az általános költségvetési szabályozás keretei közül. Nem engedhető meg ugyanis olyan helyzet kialakulása, miszerint a legalább 50%-ban a termelői befizetésekből keletkező, és évek alatt felhalmozódó pénzügyi többletet általános költségvetési célokra használjanak fel, majd egy jelentősebb anyagi hatással járó természeti katasztrófa, vagy más káreseménykor pénzügyi hiányra való hivatkozással korlátoznák a kifizetéseket.

A törvény értelmében a mezőgazdasági termelők által évenként befizetett összes kárenyhítési hozzájárulás és az ehhez kapcsolódó kötelező állami befizetés összegének legfeljebb négy százaléka használható fel a kárenyhítési rendszer működtetésével kapcsolatos adminisztrációs feladatokra. Ebből a forrásból lehet - ha csak részben is -finanszírozni többek a biztosítók által az Agrárgazdasági Kutató Intézet (AKI) részére adott információk feldolgozását, a mezőgazdasági biztosítási piac folyamatos elemzését és az államilag támogatott konstrukciókkal kapcsolatos fejlesztési feladatok ellátását, az MVH többletfeladataival járó költségeket, a kármegállapító szervek ügyfélszolgálati tevékenységét, az Országos Meteorológiai Szolgálat (OMSZ) kárenyhítési rendszer működtetésével kapcsolatos, valamint a Földmérési és Távérzékelési Intézet (FÖMI) termésbecslési tevékenységét.

A 8. §-hoz

A törvény 8. §-a a mezőgazdasági biztosítás díjához nyújtott támogatás pénzügyi kereteit rendezi. A közösségi joganyaggal összhangban ezen célra döntően közösségi pénzügyi források biztosítják a szükséges pénzeszközt, amelyhez a nemzeti költségvetési forrásból biztosított összeg, 25% erejéig kötelező társfinanszírozásként, efölött többletforrásként jöhet szóba.

A 9. §-hoz

A törvény 9. §-a lehetőséget biztosít a Kormánynak arra, hogy különleges esetekben, külön források felhasználásával, de a jelen törvény rendelkezéseivel összhangban támogatásokat folyósítson az érintett termelői körnek. Miután a kárenyhítési mechanizmus zárt rendszer, melynek forrásai az abban résztvevők számára védettek, ezért az általános rendszertől mindenképpen el kell választani annak a helyzetnek a kezelését, amely katasztrófa körülmények esetén állhat fenn. A törvény az így kialakult különleges helyzetek kezelésének jogi kereteit teremti meg.

A 10. §-hoz

A törvény 10. §-a a kárenyhítési hozzájárulás mértékét attól függően állapítja meg, hogy a mezőgazdasági termelő milyen mezőgazdasági tevékenységet végez. Azon területek után, amely a törvényben szereplő felsorolásban nem szerepel (pl. gyep, erdő) kárenyhítési hozzájárulás fizetési kötelezettség sem keletkezik, viszont az ilyen hasznosítású területeket esetleg ért természeti okokra visszavezethető károsodás után sem vehető igénybe kárenyhítő juttatás. A szántóföldi zöldségfélék termesztésére szolgáló területek külön kezelését az teszi indokolttá, hogy az ott megtermett termékek esetében jelentős az élőmunka ráfordítás és az így létrehozott termelési érték.

A törvény ezen túlmenően a kárenyhítési hozzájárulás megfizetésével kapcsolatos technikai szabályokat állapít meg.

A 11. §-hoz

A törvény 11. §-a a kárenyhítő juttatás igénybevételi feltételeit állapítja meg. Az (1) bekezdésében felsorolt - közösségi jogi aktusokból levezethető - feltételeknek együttesen kell megfelelni. Ezek szerint a termelő csak akkor lehet jogosult kárenyhítő juttatásra, ha a művelése alatt álló területet

- kedvezőtlen időjárási jelenség sújtja,

- ennek következtében a naturáliákban mért hozama legalább 30%-kal elmarad az elmúlt 3 év átlagából képzett referenciaértéktől, és

- az időjárási esemény következtében ekképp elszenvedett hozamcsökkenés eredményeként a gazdaság éves jövedelme legalább 30%-kal elmarad az elmúlt 3 év átlagából képzett referenciaértéktől.

Az imént felsorolt események bekövetkeztéről az agrárkár megállapító szerv hatósági bizonyítványt állít ki. Amennyiben az iménti eseményláncnak csak egyes elemei következnek be, vagy az elemek között ok-okozati viszony nem áll fenn (pl. a 30%-os terméscsökkenés bekövetkezett, de az nem időjárási esemény, hanem pl. vadkár okozta), úgy a termelő a károsodás mértékétől függetlenül kárenyhítő juttatásban nem részesülhet.

A törvény a belvizes területek utáni kárenyhítő juttatás igénybevételi lehetősége előtt állít fel korlátokat. A belvíz ugyanis olyan káresemény, amely ellen a védekezés technikailag megoldható. Azokon a területeken viszont, amelyek rendszeresen belvíznek vannak kitéve, és a védekezés sem oldható meg, indokolt olyan ösztönző mechanizmus beépítése a szabályozási rendszerbe, amely szerint a termelő e területeken ne folytasson olyan mezőgazdasági tevékenységet, amely a belvíz miatti károsodásnak ki van téve.

A törvény - a közösségi szabályozással összhangban - a kifizethető kárenyhítő juttatás korlátozásával kívánja ösztönözni a mezőgazdasági termelőket arra, hogy az időjárási kockázatokat minél szélesebb körben osszák meg, melynek egyik támogatott útja a mezőgazdasági biztosítás. Ennek értelmében a termelő a számára megállapítható kárenyhítő juttatás mindössze felére jogosult, amennyiben nem rendelkezik a várható jövedelmének legalább 50%-át lefedő mezőgazdasági biztosítással.

A 12. §-hoz

A törvény 12. §-a a kárenyhítő juttatás megállapításával összefüggő - alapvetően uniós jogszabályi kötelezettségeket beemelő - technikai szabályokat tartalmaz.

Mindezek értelmében a gazdálkodó a mezőgazdasági káresemények következtében kiesett jövedelem legfeljebb 80%-ának megtérítéséhez vehet igénybe központi forrásokat. Mindez azt jelenti, hogy:

- kárenyhítési juttatással legfeljebb a kiesett jövedelem 80%-a téríthető meg,

- amennyiben a gazdálkodó a kárenyhítési juttatások mellett egyéb kárkompenzációt is igénybe vesz (biztosítási kifizetés, haszonbér mérséklés) úgy ezek együttes összege nem haladhatja meg a kiesés 80%-át,

- amennyiben a különböző jogcímeken kapott kártérítések összege a kiesés 80%-át meghaladná, úgy a kárenyhítő juttatás összegét a 80%-ot meghaladó résszel csökkenteni kell,

- ha a biztosítási kifizetések, a haszonbér-mérséklés értéke és egyéb, a károk kompenzálásához kapcsolódó kifizetések együttes összege eléri vagy meghaladja a kiesés 80%-át, úgy kárenyhítő juttatás nem vehető igénybe.

Ez a szakasz ülteti gyakorlatba a törvény azon rendelkezését, amely kimondja, hogy a kockázat viselésében a termelőnek is részt kell vállalnia. Természetesen a piaci alapon köttetett mezőgazdasági biztosítások vállalhatják a termelő teljes kárának megtérítését is, a törvény e tekintetben nem tartalmaz korlátozó intézkedéseket.

Amennyiben adott évben nem áll rendelkezésre elegendő forrás úgy nem a beérkezés sorrendje alapján, hanem a kockázatközösség létrejöttének alapelveit szem előtt tartva, a mezőgazdasági kockázatok közös viselésének jegyében, arányos visszaosztással kerül meghatározásra a termelőknek járó kárenyhítési juttatás összege.

Az árvíz és az aszály kapcsán külön kitételeket tartalmaz a törvény. Aszály esetében, annak összetettségére tekintettel, csak a külön vizsgálatot követő, esetleges miniszteri jóváhagyás esetén fizethető kárenyhítő juttatás.

Az árvíz a Bizottság értelmezésében katasztrófakárnak minősül, így árvíz által okozott károkhoz kapcsolódó kompenzáció csak a Bizottság eseti engedélyével lehetséges.

A 13. §-hoz

A törvény 13. §-a a kárenyhítő juttatás igénybevételével kapcsolatos eljárási szabályokat tartalmaz. Az agrár-kárenyhítési rendszer működtetése alapvetően két szervezet hatékony együttműködést feltételezi: a kármegállapítással összefüggő feladatokat ellátó megyei kormányhivatalok illetékes igazgatóságát, valamint a kárenyhítéssel kapcsolatos jogosultsági feltételek megállapításáért felelős kárenyhítési szervét, mely utóbbi feladatokat a Mezőgazdasági és Vidékfejlesztési Hivatal (MVH) látja el. E szervek kijelöléséről kormányrendeletek kerülnek kihirdetésre. Az erről szóló felhatalmazást a törvény tartalmazza.

Az érintett szervek által lefolytatandó eljárási szabályok egységesítését az indokolja, hogy a nagy számban jelentkező kárenyhítési igényeket is el lehessen bírálni a törvényben írt törvényi határidőkön belül.

Ezen szakaszban külön nevesítésre került, hogy az agrárkár enyhítés eljárás során az eljárási tv. mely fejezeti alkalmazandóak.

A 14. §-hoz

A törvény 14. §-a értelmében az agrárkár-megállapító szerv kérelemre hatósági bizonyítványt állít ki a mezőgazdasági káreseményekről és az ehhez kapcsolódó tényekről, körülményekről. Ezen igazolásokból állapítható meg az esemény és a kár közötti ok-okozati összefüggés is.

Közösségi jogszabályok alapján a tagállam hivatalos úton köteles tanúsítani a károkat kiváltó időjárási események bekövetkeztét. Ennek érdekében az Országos Meteorológiai Szolgálat egy online agrometeorológiai alkalmazást fejleszt, melynek segítségével összegyűjti és adatbankjában regisztrálja a károk esetleges kiváltására képes időjárási jelenségek bekövetkeztét.

A hatósági bizonyítvány kiállítása kulcseleme a törvénynek. Az abban szereplő megállapítások képezik a későbbiekben nem csak a kárenyhítéssel, hanem pl. a haszonbérleti díj mérséklésével összefüggésben megindult eljárásoknak az alapját is. Új eleme a törvénynek, miszerint ha ugyanarról a káreseményről az agrárkár-megállapító szerv és a biztosító kárbecslője is állítana ki igazolást, felesleges többletköltségek elkerülése érdekében ezen eseményekről az eljáró hatóság a kárbecslő által kiállított igazolás alapján állítja ki a hatósági bizonyítványt. A törvény a MePAR kötelező alkalmazásával is biztosítja, hogy a különböző kárfelmérések egységes területi rendszerben kerüljenek felvételre, ami a rendszer átláthatóságát, megbízhatóságát nagyban elősegíti.

Az eljárás gyorsítása érdekében az agrárkár-megállapító szerv az általa kiállított hatósági bizonyítványt a kárenyhítő juttatás iránti kérelemmel együtt a tárgyévet követő év január 15-éig beérkezőleg küldi meg az agrárkár-enyhítési szervhez. Ezt követően mintegy 2,5 hónap áll az agrárkár-megállapító szerv rendelkezésére, hogy a dokumentumok alapján a szükséges eljárásokat lefolytassa.

A törvény szerint sajátosan alakulnak az ügyfél költségviselési szabályai. Amennyiben az ügyfél számára elegendő, hogy évente egy alkalommal állítsanak ki igazolásként hatósági bizonyítványt az őt ért káreseményről, valamint annak hatásairól, akkor ez az eljárás tárgyi illetékmentes. Abban az esetben, ha az ügyfél minden egyes káresemény külön-külön igazolás kiállítását kéri az agrárkár-megállapító szervtől, az jogi értelemben külön eljárásnak minősül, ennek többlet költségeit igazgatási szolgáltatási díj formájában meg kell fizetnie. Ez a megoldás összhangot kíván teremteni az ügyfelet megillető jogos igények kielégítése és az ésszerűen megszervezett hatósági, közigazgatási tevékenység között. Más megközelítésben: a díjfizetés szabályin keresztül is ösztönözni kell az ügyfeleket arra, hogy a hatóság eljárását csak a legszükségesebb esetben vegyék igénybe. Nem minősül külön eljárásnak a hozamérték csökkenés mértékének rögzítése nélkül, csupán a hozamcsökkenés tényének és mértékének megállapításával kiállított hatósági bizonyítvány, melyet az ügyfél a haszonbér-mérséklés iránti igényének alátámasztására használhat fel.

A 15. §-hoz

A törvény 15. §-a a kárenyhítő juttatás kifizetésével összefüggő pénzügyi, technikai rendelkezéseket tartalmazza. Az eljárás jelentős egyszerűsítését eredményezheti a törvény azon rendelkezése, miszerint az agrárkár-enyhítési szerv (MVH) alapvetően a rendelkezésére álló dokumentumok alapján dönt. Ennek alapját az agrárkár-megállapító szerv, illetve a biztosítók helyszíni kárfelmérése és az ott felvett dokumentumok jelentik.

A 16. §-hoz

A törvény 16. §-a az agrárkár-enyhítési rendszer második pillérének, a mezőgazdasági biztosítások díjához nyújtott támogatások igénybevételének törvényi alapjait teremti meg. A törvény értelmében csak olyan mezőgazdasági biztosítás díjához vehető a jövőben igénybe támogatás, amelynél a biztosító által alkalmazott mezőgazdasági biztosítási szerződéses feltételek összhangban vannak a törvényben, valamint a miniszter által rendeletben meghatározott szakmai feltételekkel. Annak érdekében, hogy a kérelmek elbírálását gyorsítani lehessen, a törvény lehetővé teszi, hogy a biztosítók az általuk alkalmazott mezőgazdasági biztosítási szerződéseikben rögzített feltételeket előzetesen a miniszterrel jóváhagyassák. Ez a jóváhagyás arra szorítkozik, hogy kimondja, hogy a bemutatott szerződés a közösségi és hazai jogszabályok előírásainak megfelel, így formai hibákra hivatkozva nem utasítható el az ennek alapján benyújtott támogatási igény. Ez a felülvizsgálat semmilyen más szerv jogkörét nem veszi el, mivel csak annak a vizsgálatára terjedhet ki, hogy a szerződés tartalmaz-e olyan kitételeket, amelyek ellentétesek a törvényben, vagy a miniszteri rendeletben meghatározottakkal. A biztosítók számára ez nem kötelezettség, hanem csak lehetőség. Amennyiben élnek ezzel, akkor a törvény garanciát ad arra vonatkozóan, hogy a szerződés nem megfelelő volta miatt a biztosítottnak járó díj-támogatás kifizetése nem tagadható meg. Amennyiben a biztosító ezzel a kedvezménnyel nem él, akkor az agrárkár-megállapító szerv a támogatási kérelem elbírálásával egyidejűleg esetileg fogja elbírálni a szerződés jogszabálynak való megfelelését.

A 17. §-hoz

A törvény 17. §-a a törvény hatálya alá tartozó biztosítók kötelező adatszolgáltatására állapít meg rendelkezéseket. Ezen adatok az érintett hatóságok (agrárkár-megállapító szerv, agrárkár-enyhítő szerv) általi eljárások zavartalan lebonyolításához szükségesek. Az Agrárgazdasági Kutató Intézet (AKI) részére történő adatátadásnál garanciális szabály, hogy e szervezet a részére megküldött biztosítási adatokat csak gazdasági elemzés céljából kezelheti.

A biztosítókat az adatszolgáltatási kötelezettség csak azon mezőgazdasági biztosítási szerződéssel rendelkező biztosítottakkal összefüggésben terheli, amely esetben díjtámogatást vesznek igénybe. A jelzett körbe nem tartozó adatokat a biztosító továbbra is biztosítási titokként kezeli.

A 18. §-hoz

A törvény 18. §-a a mezőgazdasági időjárási kockázatkezelési adatbázis felállításáról rendelkezik. Az adatbázis egyrészt a kárenyhítési rendszerrel kapcsolatos szabályozási és ellenőrzési tevékenység végzéséhez szolgáltat adatokat, másrészt egyedi azonosításra alkalmas adatot is szolgáltathat bíróság vagy más hatóság megkeresésére, amennyiben a folyamatban levő eljárásban a döntés meghozatalához ez szükséges, és e körülményről a megkereső bíróság vagy más hatóság nyilatkozik.

A 19. §-hoz

A törvény 19. §-a a közérdekből nyilvános adatok körét állapítja meg. Ezen adatok nyilvánossága is hozzájárul a kárenyhítési rendszer átlátható működtetéséhez.

A 20. §-hoz

A törvény 20. §-a értelmében a III. fejezet rendelkezéseit az elháríthatatlan külső ok (vis maior) miatti káreseményekkel összefüggő polgári jogi jogviszonyokban kell alkalmazni. A törvény e jogviszonyok sajátosságaira is figyelemmel diszpozitív hatályú rendelkezéseket tartalmaz. A III. fejezetben foglalt rendelkezések egységes rendszerbe foglalják a korábban e tárgykörben alkotott jogszabályi rendelkezéseket.

A 21. §-hoz

A törvény 21. §-a - az egységes szabályozási struktúra érdekében - lényegében megismétli az agrárpiaci rendtartásról szóló törvény 2010 decemberében elfogadott kiegészítését. A törvény azonban új elemként a biztosítéknyújtásra is kiterjeszti a semmisséget. A mezőgazdasági termelőt csak azon maga termelte mezőgazdasági termény átadására lehet kötelezni, amely ténylegesen is megtermett. Semmilyen jogi eszköz alkalmazása nem megengedhető arra az esetre, amikor a termelő az igazoltan meg nem termett mezőgazdasági termény harmadik személytől való kötelező beszerzésére, vagy bármilyen más formában történő pótlására vállaljon kötelezettséget. Az ilyen tartalmú szerződéses kikötések döntően olyan esetekben fordulnak elő, amikor az egyik szerződő fél a mezőgazdasági termelővel szembeni gazdasági érdekérvényesítő képessége jelentősen meghaladja a termelőét. Ezen törvényi korlátoknak mindaddig fenn kell maradniuk, amíg a mezőgazdasági termények piacán a piaci résztvevők közötti kiegyensúlyozott érdekérvényesítő mechanizmusok ki nem alakulnak. Ilyen átmeneti helyzetben a jogalkotó felelőssége, hogy a közérdek érvényesülése érdekében a közhatalom eszközével éljen, és megalkossa a szükséges jogszabályokat.

A 22. §-hoz

A törvény 22. §-a a haszonbérbe adó és a haszonbérlő közötti kármegosztás általános kereteit állapítja meg azzal, hogy a részletes szabályokat a termőföldről szóló 1994. évi LV. törvény tartalmazza. A törvény záró rendelkezései tartalmazzák a földtörvény szükséges módosítását. Az új szabályok már a törvény által bevezetni kívánt kárenyhítési szabályoknak megfelelően kerülnek kialakításra.

A 23. §-hoz

A törvény 23. §-ában szereplő szöveg kiváltja a földadóról szóló 1991. évi LXXIX. törvény még hatályban maradt, de idejétmúlt, és a gyakorlatban már csak kivételesen alkalmazott rendelkezését. Az új szabályozás már az egységes mezőgazdasági kockázatkezelési rendszerbe illeszkedő rendelkezéseket tartalmaz.

-----STARTING---POINT---VEGE---

A 24-30. §-hoz

A törvény 24-30. §-a hatályba léptető, felhatalmazó és átmeneti rendelkezéseket tartalmazza.

A törvény 28. §-a módosítja a termőföldről szóló 1994. évi LV. törvényt. A módosítást a törvényben szereplő új kárenyhítési rendszerrel való összhang megteremtése teszi indokolttá. A módosítás értelmében a haszonbérleti díjkedvezmény csak azokat a haszonbérlőkert illetné meg, akik a piaci mértékű haszonbérleti díjat egyébként megfizetik. Ennek eldöntése mindig az adott haszonbérleti szerződéses jogviszony keretei között értelmezhető. A törvény nem kíván kettős kedvezményt nyújtani azon haszonbérlők számára, akik egyébként nem fizetik meg a helyben szokásos mértékű haszonbérleti díjat.

A 30. § a Bizottságnak bejelentett, és a top up támogatásokat 2012-től kezdődően részben felváltó szarvasmarhára és juhra kidolgozott szerkezetátalakítási program végrehajtásához szükséges törvényi szabályokat állapítja meg hasonlóan a már jelenleg is működő zöldség-gyümölcs és dohány szerkezetátalakítási programhoz.

A módosítás értelmében nem kell érdemi vizsgálat nélkül elutasítani a kérelmet az agrárkár - enyhítési eljárásban, ha az ügyfél az inkasszóra vonatkozó hozzájáruló nyilatkozatát elmulasztotta megtenni, továbbá a módosítás nyomán a zöldség, gyümölcs és a dohány szerkezetátalakítási nemzeti program Európai Mezőgazdasági Garancia Alapból finanszírozott különleges támogatásának igénybevételéhez kapcsolódó feltételek megállapításáról szóló 29/2010. (III. 30.) FVM rendeletben megállapított nemzeti program többszöri megsértése esetén sem szabható ki kétszeresnél magasabb értékű bírság.

A 31. §-hoz

Hatályát vesztő rendelkezés.