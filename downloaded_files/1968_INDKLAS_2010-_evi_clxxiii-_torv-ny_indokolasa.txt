2010. évi CLXXIII. törvény indokolása

az egyes egészségügyi tárgyú törvények módosításáról

-----STARTING---POINT---ALTALANOS--- 

Az egészség a Nemzeti Együttműködés Rendszerének egyik szilárd pillére. Közös bennünk, hogy a fizikai fájdalomtól és a kiszolgáltatottságtól mindannyian félünk. Az egészség éppen ezért minden embernek drága kincse. A Nemzeti Együttműködés Programjában foglalt célkitűzések mentén haladva jelen törvény az alábbi pontokon módosítja az egészségügyi ágazat főbb törvényeit.

Egészségügyi ellátás struktúrája

A szocialista-szabaddemokrata kormányzat által létrehozott új rendszer intézményeit nem határozták meg, ma sem tudjuk, hogy mit jelent valójában a súlyponti vagy a pólus kórház fogalma. Nem egyértelműek az egyes progresszivitási szintek és a szintekhez rendelt feladatok. Ezáltal káoszt okoztak a betegutak rendszerében is. Ez a rendezetlenség rontja az ellátás színvonalát, elérhetőségét, és szerepet játszik a várólisták kialakulásában, a várakozási idők eddig nem tapasztalt meghosszabbodásában.

Jelen törvény ezen a szomorú helyzeten kíván javítani. Rugalmasabbá teszi a kapacitások átrendezését, megszünteti az ellátórendszer nehezen értelmezhető kategóriáit és lerakja a struktúra teljes átalakításának alapjait. Az új szabályozás lehetővé teszi a várólisták hosszának csökkentését, javítja az ellátás színvonalát és növeli a betegek elégedettségét.

Egészségbiztosítás

A törvény a beteg- és szolgáltatóbarát egészségbiztosítási rendszer kialakítását célozza. Felszámolja a pénzbeli ellátásokkal kapcsolatban felmerült problémákat és joghátrányokat. Növeli a biztosító ellenőrző szerepét, pontosítja az ellenőrzések során alkalmazható szankciók mértékét és feltételeit.

Emberi erőforrás

Az egészségügyi dolgozók az egészségügyi ellátórendszer mozgatórugói, áldozatos munkájuk azonban sem szakmailag sem pedig anyagilag nincsen kellő módon megbecsülve, ezért is gyorsult fel az utóbbi években a magyar orvosok, ápolók és egyéb szakdolgozók külföldre vándorlása, amely - tekintettel arra, hogy az egészségügy alapvetően is humán erőforrás hiányban szenved - az itthon maradt egészségügyi dolgozókra még fokozottabb terhet, felelősséget ró. Egy széleskörű egyeztetéseken alapuló életpályamodell kidolgozása ezért elengedhetetlen. Az életpályamodellben szereplő stratégiai lépések segítségével ugyanis meghatározhatók azok a beavatkozási pontok és lehetőségek, amelyekre alapozva rövid-, közép-, és hosszú távú programok dolgozhatók ki az e területeken dolgozók helyzetének a javítására és ezáltal közvetetten és párhuzamosan az egészségügyi ellátás színvonalának növelésére. Az életpályamodell megállapításai, a kidolgozás során kapott eredmények közvetlen visszaforgathatók és alkalmazhatóak az ágazati irányításban és az ágazat fenntartható működésének gyakorlatában is.

A törvény a kidolgozandó életpályamodellhez kapcsolódó rövidtávú stratégia törvényi szinten rendezendő kérdéseit kívánja megteremteni az életpályamodell kidolgozásához szükséges valid adatok megszerzése érdekében az egészségügyi humánerőforrás-monitoringrendszer adattartalmának bővítésével, vagy az egészségügyi dolgozók munkája elismerésének jeleként a Semmelweis nap munkaszüneti nappá történő nyilvánításával.

Az egészségügyi oktatás új alapokra történő helyezése is kiemelt célkitűzés. Az egészségügyi ágazati szakmai képzés és ezen belül a továbbképzés jelenlegi helyzetének a rendezése jelen törvény egyik fontos eleme, hiszen ez az egyik első lépése a szükségletekhez igazodó képzés, és az igényekhez igazodó magas színvonalú ellátás biztosításának.

Az egészségügy szerepe

A Nemzeti Együttműködés Programjának egészségügyre vonatkozó fejezete 3.9. pontja szerint „Magyarország gazdasági fellendülésének, versenyképességének egyik feltétele az egészség szerepének újraértékelése. Az egészségügyet a magyar gazdaság egyik húzóerejeként kell meghatároznunk. Az egészségiparba történő befektetések innovációs potenciálja meghaladja más ágazatok innovációs képességét. Az egészségügyhöz köthető kutatásokban komoly hagyományokkal rendelkezünk, és jelenleg is nemzetközi hírű humánerőforrás áll rendelkezésünkre”.

Ezzel összefüggésben indokoltak az orvostudományi kutatások szabályozási környezetének módosítására irányuló javaslatok, figyelemmel a gyakorlati tapasztalatokra, illetve a gyógyító eljárások területén jelentkező új módszerek megjelenésére.

A fogyatékossággal élők helyzetének javítása, gyógyászati segédeszköz ellátás

A törvény célja a vonatkozó törvényi előírások pontosítása, illetve a gyógyászati segédeszköz-ellátást szabályozó rendelkezések pontosabb meghatározása, egyes eljárások rendjének racionalizálásával, szem előtt tartva a betegellátási minőség fokozását.

Gyógyszergazdálkodás

A Nemzeti Együttműködés Programja a gyógyszertár létesítés és működtetés újraszabályozásának szükségességét írja elő az alábbiak szerint: „A szocialista kormányzat gyógyszer-gazdaságossági törvénye rontott a gyógyszerellátás biztonságán, a patikaalapítás liberalizációjának eredményeként pedig közel 600 kispatika ment csődbe. A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) újragondolása, valamint a patikaalapítás újraszabályozása elengedhetetlen. A kispatikák megmaradása nemcsak egészségpolitikai cél, hanem nemzetpolitikai cél is. Működő kispatikák nélkül nincs élhető vidék. Meg kell teremteni, hogy a közforgalmú gyógyszerellátásban megőrizhető legyen a gyógyszerészi tudáson alapuló független működtetési kompetencia és az ehhez szorosan hozzátartozó többségi gyógyszerészi tulajdonon alapuló gyógyszertár-működtetés. Ez a tervezett változás összhangban van az Európai Bíróság határozatával. Célunk az ÁNTSZ korábbi feladatainak visszaállítása, hatósági jogosítványainak megerősítése. A szervezetnek meghatározó szerepet kell játszania a minőségbiztosítási rendszer erősítésében és ellenőrzésében.”

A kormányprogram végrehajtásának első lépéseként a Kormány előterjesztésére a Parlament a 2010. évi LXXXIX. törvénnyel 2011. január 1. napjáig felfüggesztette a közforgalmú gyógyszertárak létesítését olyan településeken, ahol már működik közforgalmú gyógyszertár, továbbá megtiltotta a gyógyszertári vállalkozások további fúziójának engedélyezését. Ezen intézkedésével egyidőben jelezte, hogy a gyógyszertárak létesítésének és működtetésének szabályait meg kívánja változtatni.

A Gyftv. 83. § (8) bekezdése értelmében a gyógyszertárak létesítésére vonatkozó szabályok gyakorlati megvalósulásáról, a szabályozás elvárt és tényleges hatásainak összevetése alapján a Kormány 2010. október 1. napjáig jelentést készített az Országgyűlésnek. A Jelentés azon hatóságok tapasztalatai alapján készült, amelyekhez a Gyftv. hatáskört, feladatot telepített a gyógyszertáralapítás, tulajdonlás, összefonódás területén, illetve melyek a gyógyszertárakat érintő egyéb adatok, tapasztalatok birtokában vannak. A jelentés elkészült és J/1323. számon benyújtásra került az Országgyűlésnek. A jelentésben foglalt részletes adatok és megállapítások alátámasztják az újraszabályozás szükségességét. A jelentés megállapítja, hogy a közvetlen lakossági gyógyszerellátás helyzete a gyógyszerpiaci liberalizáció és a konvergencia-programhoz kapcsolódó forráskivonás következtében folyamatosan romlik.

A gyógyszerpiaci liberalizáció következtében közel kétszáz kispatika kényszerült működésének megszüntetésére. A jelenlegi rendszerben nem biztosítható maradéktalanul a betegérdekek elsődlegessége, a gyógyszerek alkalmazásának biztonsága, a minőség és a közösségi források hatékony felhasználása. A kialakult rendszer alapvetően a forgalomnövelést, a növekedést és a koncentrálódást preferálja. A liberalizáció következményeképpen a nagyvárosokban a lakosság gyógyszerekhez jutásának lehetőségei bővültek mind a gyógyszertárak számát, nyitvatartási idejének hosszát, mind a gyógyszerválasztékot tekintve, azonban a piaci verseny a lakossági gyógyszerellátás minőségét illetően nem váltotta be a hozzá fűzött reményeket. A minőségi gyógyszertári szolgáltatások országos szintű egyenletes elterjedése helyett a gyógyszerekhez való hozzáférést továbbra is jelentős területi egyenlőtlenség jellemzi. A kistelepülések egyre nagyobb számban veszteségesen működő gyógyszertárainak mint a helyi lakossági gyógyszerellátás garanciájának stabilizálására, fennmaradására a növekvő terhek mellett folyamatosan csökken az esély. A jelenlegi szabályozás nem biztosít hatékony eszközöket az állam számára a minden állampolgárt érintő, egyenlő feltételekkel nyújtandó gyógyszerellátási kötelezettségének biztosításában. Gyógyszertárat lényegében bármilyen társasági formában, bármilyen tulajdonosi szerkezetű gazdasági társaság működtethet. A gyógyszertárak és gyógyszertár-láncok tulajdonosi szerkezete a hatóságok számára - a közvetett tulajdonlásokra, off-shore cégekre és gyakori tulajdonosváltásra is tekintettel - bonyolult és követhetetlen, a jelenlegi szabályozás a tulajdonosokkal szemben a gyógyszertár szakmai működtetési szabályainak megsértése esetén valódi szankció lehetőségét nem hordozza, a valódi tulajdonosi döntéshozatali mechanizmusok elfedettek. Szükséges olyan tulajdonosi struktúra kialakítása, ahol a gyógyszerész személyes szakmai és egzisztenciális függetlensége, valamint az egészségpolitika beavatkozási lehetősége hosszú távon megmarad. Mindezeket figyelembe véve indokolt a lakossági gyógyszerellátás nemzeti érdekkörben tartása, és meg kell teremteni az állam felelősségével arányos beavatkozásának lehetőségét.

A gyógyszerellátásra vonatkozó új szabályozás elsődlegesnek tekinti a gyógyszerellátás biztonságát, a betegérdekek érvényesülését, az állam szabályozó és ellenőrző funkciójának visszaállítását, a gyógyszerész felelősségének és függetlenségének helyreállítását a gyógyszertár szakmai és gazdasági működtetéséért, a gyógyszerellátás finanszírozhatóságának megteremtését, a vidéki gyógyszerellátás javítását, a gyógyszertárak szolgáltatásainak fejlesztését és a lakossági gyógyszerellátás nemzeti érdekkörben tartását. Továbbá figyelembe veszi az Európai Unió Bíróságának a C-531/06. számú ügyben, illetve a C-171/07. és C-172/07. számú egyesített ügyekben, valamint a C-570/07. és C-571/07. számú egyesített ügyekben hozott ítéletét, mely szerint a patikalétesítés és -működtetés versenypiacitól eltérő tagállami szabályozását a közegészségügyi érdek, a minőségi gyógyszerellátás és a betegbiztonság garantálása indokolhatja. Természetesen a korlátozó intézkedésnek alkalmasnak kell bizonyulnia az elérni kívánt cél megvalósításához, és a korlátozás miatt keletkezett hátrányok nem lehetnek aránytalanul nagyok az elért egészségpolitikai előnyökhöz képest. A létesítés szabályozása során a demográfiai és geográfiai szabályok alkalmazása (lakosságszám és gyógyszertárak egymástól való távolsága) az ellátás egyenletességének szavatolására alkalmas eszköz. A gyógyszer-, beteg- és az ellátásbiztonság, a gyógyszertári szolgáltatások minősége és a hatékonyság érvényesítésének garanciája a gyógyszerész szakmai és egzisztenciális függetlensége. Az európai bíróság szerint ez a függetlenség a gyógyszerpiac többi szereplőjével szemben különösen fontos.

A közvetlen lakossági gyógyszerellátás területén az alábbi elvek figyelembevételével a szabályozás változásának főbb irányai a következők. A gyógyszertárak visszaintegrálása az egészségügy rendszerébe, népegészségügyi feladatainak kiterjesztése. A folyamatos és biztonságos gyógyszerellátás biztosítása érdekében a közforgalmú gyógyszertárak teljes körű gyógyszerellátási kötelezettségének visszaállítása. A magisztrális gyógyszerkészítésre a gyógyszertárak a hatályos szabályozás alapján másik közforgalmú gyógyszertárral megállapodást köthettek. Ettől függetlenül a gyógyszerkészítéshez szükséges építészeti és tárgyi feltételekkel a létesítési és működési engedély kiadásához rendelkezniük kellett, ezért a feladat átadása lehetőségének törlése esetén is alkalmasak a feladat végzésére, nem szükséges átmeneti időt biztosítani. Az állam alkotmányos felelősségének és a szakigazgatási és hatósági eljárások egyértelművé tételének érdekében a gyógyszertár-létesítés és a működtetés engedélyezése külön eljárásban kerül rögzítésre. Újraszabályozásra kerül a közforgalmú gyógyszertárak létesítése, melyben érvényesítjük a szükségleti elvet fő szabályként a lakosságszám és a gyógyszertárak egymás közötti minimális távolsága alapján. Új közforgalmú gyógyszertár létesítésére a szakminiszter jóváhagyásával az egészségügyi államigazgatási szerv írhat ki pályázatot. A gyógyszertár működtetésében a szakember személyes felelősségének érvényesítése érdekében a gyógyszertár-működtetés joga a személyi jogos gyógyszerészhez kerül, akinek részletesen előírjuk vezetési kötelességeket azzal, hogy a gyógyszertár irányításban személyesen kell közreműködnie. Szabályozzuk a gyógyszertárban folytatható marketing tevékenységet, hogy a gyógyszertárak a betegek tényleges szükségleteihez igazodó népegészségügyi tevékenységet végezzenek és kizárható legyen az egészségpolitikai célokkal ellentétes forgalomnövelést célzó patikai gyógyszer-értékesítési gyakorlat. Új közforgalmú gyógyszertárak - a szakmai függetlenség biztosítása érdekében - csak gyógyszerész többségi tulajdonával létesülhetnek. A jelenleg is működő közforgalmú gyógyszertárak esetén határidő biztosításával és az alkotmányossági szempontokat szem előtt tartva írjuk elő a természetes személy gyógyszerészek többségi tulajdonát. Ez egyben nemzetstratégiai kérdés is. Az off-shore cégek, valamint a gyógyszerpiaci szereplők gyógyszertár-tulajdonlásból való kizárása, valamint a gyógyszertár-láncok korlátozása a gyógyszertárak nemzeti érdekkörben tartását, a kis és középvállalkozók szerepének erősítését a gyógyszerellátásban, a gyógyszergyárak és nagykereskedők forgalmi szempontjainak a kizárását a patikaműködtetésből és a betegellátásból, valamint a gyógyszerész szakmai felelősségének és egzisztenciális függetlenségének érvényesítését szolgálja az uniós bíróság döntésének és a kormányprogramnak megfelelően.

A gyógyszertámogatás politika kormányprogram szerinti áttekintése szükségszerű. Ennek első lépéseként a támogatás kiáramlás egy meghatározott összegén felül a támogatott gyógyszereket forgalmazó vállalkozások befizetését transzparens és a generikus gyógyszerhasználatot elősegítő irányba indokolt módosítani.

Az orvosok gyógyszerrendelési és a gyógyszerészek gyógyszerkiadási gyakorlatában - a jelenlegi szankcionáló rendszer helyett - egy motiváló, ösztönző rendszer kialakításának kereteit kell megteremteni.

-----STARTING---POINT---RESZLETES---

Az 1. §-hoz

A § az értelmező rendelkezés pontosítását tartalmazza.

A 2. §-hoz

Az Ebtv. 18. § (6) bekezdése határozza meg azon ellátásokat, amelyek az Egészségbiztosítási Alap (a továbbiakban: E. Alap) terhére nem vehetők igénybe. Ezen ellátások között szerepelnek olyan ellátások (pl. kötelező védőoltás, terhesgondozás, halottvizsgálat) is, amelyeket a központi költségvetés terhére lehet igénybe venni. Ezek finanszírozása az E. Alapon keresztül történik oly módon, hogy az E. Alap bevételei között szerepel a központi költségvetésből e célra átadott pénzeszköz. A helyes jogértelmezés érdekében szükséges egyértelműsíteni, hogy a központi költségvetésben biztosított ellátások végzése is feladata a finanszírozott egészségügyi szolgáltatóknak, mivel azok fedezetének biztosítása is - az E. Alapon keresztül - finanszírozásuk keretében történik.

A 3. §-hoz

Az Ebtv. 18. § (6) bekezdés q) pontja értelmében az alkohol, illetve a kábítószer szintjének kimutatása érdekében végzett vérvizsgálatok az E. Alap terhére nem vehetők igénybe. Ezen rendelkezés pontosítása szükséges, mivel ezeket a vizsgálatokat már nem kizárólag vérmintából végzik, hanem vizeletmintából is. Annak érdekében, hogy az alkohol és drogtesztekhez szükséges mintavétel térítési díja jogszabályban megállapítható legyen, az Ebtv. fenti rendelkezésének kiegészítése szükséges. Jogszabályi előírás hiányában a vizeletminta vétele szabadáras, így a vérvételnél akár magasabb összeget is megállapíthatnak a szolgáltatók térítési díjként. Ezen vizsgálatokra toxikológiai esetekben a gyógyító-megelőző ellátás keretében is sor kerül, amelyet az egészségbiztosító finanszíroz, ezért pontosítani szükséges, hogy a hatósági eljárás keretében kezdeményezett vizsgálatok nem vehetők igénybe az E. Alap terhére.

Elszámolási nyilatkozatot kell adnia az egészségügyi szolgáltatónak, ha fogászati alapellátást, járóbeteg-szakellátást és fekvőbeteg-gyógyintézeti kezelést nyújt. A szolgáltatók számára nagy terhet jelent a fenti kötelezettség, ezért - az adminisztratív terhek csökkentése érdekében - indokolt az elszámolási nyilatkozat adási kötelezettségnek megszüntetése minden ellátás után. A biztosítottak nehezen tudják értelmezni az elszámolási nyilatkozat tartalmát, a szolgáltató számára pedig annak kiállítása, illetve az egészségbiztosító számára küldendő jelentésekben való szerepeltetése felesleges adminisztratív kötelezettséget eredményez. Az általános kötelezettség eltörlésre kerülne, de a biztosítottak számára megmaradna az a lehetőség, hogy kifejezett kérésükre az egészségügyi szolgáltató kiállítaná az elszámolási nyilatkozatot. Emellett a biztosítottaknak továbbra is lehetőségük lesz az Ügyfélkapu rendszerén keresztül betekinteni és ellenőrizni az általuk igénybe vett és finanszírozott ellátásokat. Ezen adatok pontosabb információt adnak, mint az elszámolási nyilatkozatban szereplők.

A 4. §-hoz

A részleges térítési díjakra vonatkozó szabályozás pontosítását szolgálja a módosítás azáltal, hogy elkülönítésre kerülnek azon térítési díjak, amelyek bevétele teljes egészében az egészségügyi szolgáltatóké, mivel azok a finanszírozásba nem tartozó, a biztosított által kezdeményezett többletszolgáltatásokat tartalmaznak. Ilyenek a kényelmi szolgáltatások, valamint az ellátások eltérő tartalommal történő, többletköltséget okozó igénybevétele. Ezen térítési díjakat nem részleges térítési díjnak, hanem kiegészítő térítési díjnak nevesíti ezentúl a jogszabály.

Az 5. §-hoz

A méltányossági támogatás szabályainak jelen törvény szerinti módosítása lehetővé teszi, hogy egyes gyógyszerek esetén az 50 főt meghaladó esetekben is nyújtható legyen támogatás az adott gyógyszerhez, ha a beteg kezeléséhez annak alkalmazása szükséges. A méltányossági támogatással rendelhető gyógyászati segédeszközök esetében az 50 fős korlát eltörlése biztosítja a kisszámú beteget érintő betegségben szenvedők mindennapi életviteléhez elengedhetetlenül szükséges egyedi szükségletet kielégítő eszközökhöz való hozzáférését. A méltányossági támogatással igénybe vehető gyógyászati segédeszközök körében megteremtésre kerül a kihordási időn belüli meghibásodás esetén az eszköz méltányosságból nyújtott támogatással történő javíttatásának lehetősége az optimális eszközhasználat feltételeinek biztosítása érdekében.

Az Ebtv. hatályos rendelkezése szerint méltányosságból a társadalombiztosítási támogatásba még be nem fogadott, támogatással nem rendelhető allopátiás gyógyszer, különleges táplálkozási igényt kielégítő tápszer, gyógyászati segédeszköz árához nyújtható támogatás kivéve abban az esetben, ha a kérelem benyújtása hónapját megelőző hónap kezdőnapját közvetlenül megelőző tizenkét hónapban az azonos hatóanyag-tartalmú készítményekkel, azonos funkcionális csoportba tartozó gyógyászati segédeszközökkel méltányosság alapján kezelt betegek száma elérte az 50 főt. A fenti szabály alkalmazása gondot okoz azokban az esetekben, amikor a beteg csak olyan gyógyszerrel kezelhető, amely hazánkban forgalomba hozatali engedéllyel nem rendelkezik és az adott indikációban való indokolt alkalmazásához a gyógyszerészeti államigazgatási szerv - a külön jogszabály szerinti feltételek alapján - az egyedi beszerzést nyilatkozatával lehetővé tette, illetve engedélyezte, valamint ha a gyógyszer indikáción túli alkalmazását engedélyezte. Az egészségbiztosító adatai alapján több, a fenti kategóriába tartozó gyógyszer esetében az érintett betegszám az 50 főt meghaladja, így a jelenleg hatályos szabályozás szerint 2011. május 1-jét követően a betegek kezelése már csak teljes áron lenne lehetséges.

A fentiek alapján a szabályozást a betegellátás érdekében oly módon szükséges módosítani, hogy a Magyarországon forgalomba hozatali engedéllyel nem rendelkező gyógyszerek kivételt képezzenek az 50 fős korlát alól. Így a Magyarországon forgalomba hozatali engedéllyel nem rendelkező gyógyszerekre - az 50 fős korláttól függetlenül - igénybe vehető lenne méltányosságból támogatás. Ugyancsak kivételt képeznének - a befogadásról szóló határozatban jelzett finanszírozás kezdetéig - azon gyógyszerek, melyek gyártója/forgalmazója beadta a társadalombiztosítási támogatás iránti kérelmet. Ezáltal megteremthető a gyógyszergyártók és a gyógyászati segédeszközök forgalomba hozóinak érdekeltsége a befogadási kérelem benyújtása iránt, és az egyedi méltányossági támogatási forma a transzparencia-rendszer szakmai kiegészítőjévé válhat.

A módosítás indokolt a gyógyászati segédeszközök vonatkozásában is, tekintettel arra, hogy a kérelmek elbírálása során bizonyos esetekben nem határozható meg egyértelműen, hogy az adott eszköz mely más eszközökkel sorolható azonos funkcionális csoportba. A jelen törvény szerint a méltányosság jogcímen igénybe vehető, támogatásba be nem fogadott gyógyászati segédeszközökre vonatkozóan az Ebtv. 26. § (4) bekezdés b) pontjából az 50 fő feletti engedélyek számának tilalma törlésre kerül. Továbbá az Ebtv. 26. § (1) bekezdés c) pontjában a méltányossági jogcímen kiszolgált eszközök vonatkozásában visszahelyezésre kerül a javítás, mely által lehetővé válik az eszközök jótállási időn túli, de az eszköz kihordási idején belül történt meghibásodásának méltányosságból nyújtott támogatással történő javítása.

A 6. §-hoz

Az Ebtv. 32. § (6) bekezdése alapján pro família címen a támogatással történő gyógyszer- és gyógyászati segédeszköz rendelésre az egészségbiztosító szerződést köt az adott orvossal. Ugyanezen § (7) bekezdése a szerződéssel rendelkező orvos számára lehetőséget biztosít a saját maga vagy a Ptk. szerinti hozzátartozója szakorvosi ellátásra történő beutalására. Az Ebtv. végrehajtási rendelete meghatároz olyan ellátásokat (pl. CT, MRI), amelyekre kizárólag fekvő- vagy járóbeteg-ellátás szakorvosa utalhatja be a beteget. Erre a kivételre a pro família rendelés szabályai között utalni kell. A jelenlegi szabályozás azonban nem kezeli egyértelműen a pro família vényen történő rendelés szabályait. Annak érdekében, hogy ezen orvosok számára a vényen történő rendelés is egyértelműen szabályozott keretek között valósulhasson meg, szükséges a (7) bekezdés ez irányú kiegészítése. A módosítás lehetővé teszi, hogy az adott orvos pro família rendelés során a gyógyszer- és gyógyászati segédeszközök - külön jogszabályok szerinti - vényen történő felírásánál a szakvizsgájának megfelelő jogosultságokkal élhessen.

A 7. §-hoz

A valamilyen adminisztratív hibával, de egyébként szakmai szempontból megfelelően rendelt vény, vagy finanszírozásra lejelentett ellátás esetén nincs lehetőség arra, hogy kötbér jellegű szankciót alkalmazzon az Országos E. Pénztár, hanem a teljes támogatási, finanszírozási összeget le kell vonnia a szolgáltatótól. Tekintettel arra, hogy sok esetben a beteg maga ténylegesen jogosult volt az adott ellátásra, és az szakmailag is indokolt volt, a joghátrány indokolatlan mértékben sújtja a szolgáltatót. Indokolt a jogsértés súlyával arányos szankcionálás megteremtése a szabályozásban.

A finanszírozott egészségügyi szolgáltatónak az elszámolt ellátás finanszírozási összegének 150%-át kellene megtérítenie, ha az ellenőrzés megállapítja, hogy el nem végzett, vagy finanszírozási szerződésben nem szereplő ellátást számolt el. A szolgáltatónak az összeg 100%-át kellene megtérítenie, ha az ellenőrzés megállapítja, hogy a hatályos jogszabályok alapján orvosszakmai szempontból indokolatlan ellátást vagy más forrásból megtérülő ellátást számolt el. Végül 20%-át kellene megtéríteni, ha az ellenőrzés megállapítja, hogy a szolgáltató nem a hatályos jogszabályoknak megfelelően nyújtott ellátást számolt el (pl. adminisztrációs hiba), azonban a hatályos jogszabályok alapján orvosszakmai szempontból az ellátás egyértelműen indokolt volt.

Az egészségügyi szolgáltatónak a gyógyszer, gyógyászati segédeszköz, gyógyászati ellátás társadalombiztosítási támogatás összegének 150%-át kellene megtérítenie, ha az ellenőrzés megállapítja, hogy valótlan mennyiségű gyógyszert, gyógyászati segédeszközt, gyógyászati ellátást vagy el nem végzett ellátást vagy a vényírási szerződésben nem szereplő ellátást társadalombiztosítási támogatással rendelt. Az összeg 100%-át kellene megtéríteni, ha az ellenőrzés megállapítja, hogy a hatályos jogszabályok alapján gyógyszert, gyógyászati segédeszközt, gyógyászati ellátást orvosszakmai szempontból indokolatlanul társadalombiztosítási támogatással rendelt vagy más forrásból megtérülő gyógyszert, gyógyászati segédeszközt, gyógyászati ellátást társadalombiztosítási támogatással rendelt. Továbbá 20%-át kellene megtérítenie, ha az ellenőrzés megállapítja, hogy nem a hatályos jogszabályoknak megfelelően gyógyszert, gyógyászati segédeszközt, gyógyászati ellátást társadalombiztosítási támogatással rendelt, de a hatályos jogszabályok alapján orvosszakmai szempontból az ellátás egyértelműen indokolt volt.

A 8. §-hoz

A gyakorlatban problémát jelent, hogy ismételten, több esetben néhány száz forint összegű kamat megfizetési kötelezettség kibocsátására került sor, melynek levelezési költsége meghaladja a szolgáltató által megfizetendő kamat összegét. A módosítás értelmében nem kell megfizetni a kamatot, ha annak összege az 1000 forintot nem éri el. Továbbá pontosításra kerül, hogy a jegybanki alapkamat tekintetében a fizetési kötelezettség megállapításakor érvényes jegybanki alapkamat az irányadó.

A 9. §-hoz

Ha az egészségügyi szolgáltató részben vagy egészben jogutód nélkül szűnik meg, az egészségbiztosító ellenőrzési joga nem minden esetben érvényesülhet a szerződés megszűnésének időpontját követően. Az esetlegesen jogalap nélkül elszámolt tevékenységekre kifizetett finanszírozási összeg megállapítása megszűnt szerződések esetében akkor lehetséges, ha a szolgáltató hozzájárul az ellenőrzés lefolytatásához. Záró ellenőrzésre jelenleg sem jogszabályi, sem szerződéses kötelezettsége nincs az egészségbiztosítónak. A módosítás ezt a hiányosságot pótolja.

A 10. §-hoz

Előfordul, hogy egyidejűleg több ellátásra is jogosult lehet a kismama, vagy a szülő. Gyakran szeretnék a biztosítottak visszamenőleg érvényesíteni a pénzbeli ellátás iránti igényüket a gyermekgondozási segély visszafizetése mellett, amelynek jelenleg jogszabályi akadálya van, tekintettel arra, hogy nincs jogszabályi lehetőség a gyermekgondozási segély folyósításának ideje alatt szülés esetén visszamenőleges igényérvényesítésre. A 6 hónapos általános visszamenőleges igényérvényesítés szabályát a gyermekgondozási segélyt igénybevevők esetében nem lehet jelenleg érvényesíteni, így az ellátás egy részétől elesnek jelenleg ezen biztosítottak. Az ilyen esetekben az igények visszamenőleges érvényesítése egyszerűsíti a biztosítottak által igénybe vehető ellátások közötti választás lehetőségét. A módosítást követően az ügyfél számára jelent könnyebbséget, hogy a később választott ellátás összegéből az addig kifizetett más típusú ellátás levonásra kerül.

A 11-13. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) állapítja meg az általános ügyintézési határidőt. Amikor a biztosított egy időben nyújt be több - adott esetben egymást követő - ellátás iránti kérelmet, az egészségbiztosítási pénztár érdemben nem tudja azt elbírálni, mivel adott esetben egy meghatározott feltétel bekövetkezését, azaz egy másik ellátás folyósításának a leteltét kell megvárni ahhoz, hogy érdemi döntés születhessen a kérelem tekintetében. A gyakorlatban a szülő nők egy időben nyújtják be a terhességi gyermekágyi segély, valamint az azt követően járó gyermekgondozási díj iránti igényüket. A gyermekgondozási díj a terhességi gyermekágyi segély folyósítását követően állapítható meg, így ezidáig a kérelmet az egészségbiztosító nem tudja elbírálni. A módosítással meghatározásra kerül, hogy az előzőekben említett esetekben a kérelmek elbírálására vonatkozó határidő mikortól kezdődik, így az egészségbiztosító meg tud felelni a Ket.-ben meghatározott ügyintézési határidőnek.

A 14. §-hoz

Az ellentmondó rendelkezésekre tekintettel nem egyértelmű, hogy akár az örökbefogadó szülő, akár a gyám részesülhet-e gyermek ápolása címén táppénzben, illetve a nevelőszülő, helyettes szülő az egyes ellátások között választhat-e, illetve milyen ellátásokra szerezhet jogosultságot. A módosítás ezen ellentmondás feloldását szolgálja.

A 15. §-hoz

A hatályos rendelkezés értelmében a foglalkoztatók az egészségbiztosítás ellátásaival kapcsolatos adatszolgáltatásaikat az egészségbiztosító által meghatározott esetben és módon mágneses adathordozón is teljesíthetik. A technológia fejlődésével a mágneses adathordozók (pl. mágneslemez, mágnesszalag) már elavulttá váltak. Az adatszolgáltatási kötelezettségek teljesítésére a mágneses adathordozó helyett az elektronikus adathordozón történő teljesíthetőség rögzítése indokolt. A módosítással a használható eszközök köre bővül, így a mágneses adathordozón történő teljesítés nem kerül kizárásra.

A biztosított jogviszonyával kapcsolatos bejelentési kötelezettség teljesítése a felszámolási, végelszámolási eljárás alá került foglalkoztatók esetében nem minden esetben valósul meg. A csődeljárásról és a felszámolási eljárásról szóló 1991. évi XLIX. törvény 47. § (5) bekezdése szerint a felszámoló gyakorolja a munkáltatói jogokat, és teljesíti a kötelezettségeket a felszámolás kezdő időpontjától. A tapasztalatok alapján a felszámoló gyakran nem gyakorolja a munkáltatói jogokat a felszámolás alatt álló foglalkoztatónál a felszámolás kezdő időpontját megelőzően létesített munkaviszonyban állók vonatkozásában, ezzel együtt a munkáltatói jogokkal kapcsolatos kötelezettségek teljesítését sem hajtja végre. A felszámolás alá került gazdálkodó szervezeteknél egyre gyakrabban előfordul, hogy a jogviszonyok (munkaviszony, megbízási-vállalkozási, társas vállalkozói stb.) rendezésére nem kerül sor a felszámolás befejező időpontjáig sem. Ezekben az esetekben a bejelentett biztosítási jogviszony az egészségbiztosító nyilvántartásában „nyitott” biztosítási jogviszonyként szerepel. A biztosítási jogviszonyok (technikai) lezárása csak utólag, a gazdálkodó szervezet cégnyilvántartásból történő törlésének az időpontjára visszamenőlegesen történhet meg. Indokolt jogszabályban meghatározni a felszámoló, végelszámoló - mint a felszámolás alatt álló gazdálkodó szervezet foglalkoztatójának - kötelezettségeként az egészségbiztosítást érintő adatszolgáltatási kötelezettségek teljesítését.

A mulasztási bírság határa jelenleg természetes személyek esetében 10 000 Ft-tól 100 000 Ft-ig, foglalkoztatók és egyéni vállalkozók esetében 100 000 Ft-tól 1 millió Ft-ig terjed. A foglalkoztatók és egyéni vállalkozók esetén a mulasztási bírság alsó határa a jelenlegi szabályozás szerint indokolatlanul magas, így a természetes személyekhez képest a jogszabály megsértése aránytalanul nagy joghátrányt okoz, ezért a mulasztási bírság alsó határát egységesen 10 ezer Ft-ban kell meghatározni. Emellett a bírság kiszabásának lehetősége - a jelenleg meghatározott eseteken túlmenően - abban az esetben is indokolt, ha utóbb megállapításra kerül, hogy valótlan adatok közlésére került sor.

A 16. §-hoz

Az egészségügyi szolgáltatók ellenőrzéséhez kapcsolódó differenciált szankcionálási rendszerrel kapcsolatban megállapításra kerül egy átmeneti rendelkezés, amely szerint az új szabályokat a 2011. január 1-jét követően megvalósított cselekmények vonatkozásában kell alkalmazni.

A jogalap nélkül felvett pénzbeli ellátások visszafizetésére kötelezés határidejét a törvény a jelenleg hatályos 30 napról 90 napra emeli. Az új szabály alkalmazásának megkönnyítése érdekében kimondásra kerül, hogy a fenti szabályt a törvény hatálybalépését, vagyis 2011. január 1-jét követően keletkezett esetekben kell alkalmazni.

A 17. §-hoz

A § a felhatalmazó rendelkezések pontosítását tartalmazza a kölcsönzési formák tételes felsorolásával, továbbá a háziorvosi indikátor rendszerre vonatkozó szabályok megalkotásával.

A 18-19. §-hoz

Az Ebtv. 14. § (3) bekezdése értelmében a biztosított külön jogszabályban foglaltak szerint jogosult fekvőbeteg-gyógyintézeti ellátást kiváltó otthoni szakápolásra és otthoni hospice ellátásra. Az otthoni szakápolás finanszírozásának 14 éves tapasztalata rámutatott arra, hogy célját - a fekvőbeteg gyógyintézeti ellátás kiváltása - a rehabilitációs tevékenységek szolgáltatása esetén általában nem valósította meg, mivel ott teljesül a legtöbb gyógytorna és fizikoterápia, ahol a lakosság számára egyébként is könnyen elérhetőek a rehabilitációs szakellátás egyéb formái. Ugyanakkor a mindennapi betegellátás tekintetében sokkal nagyobb igény lenne az otthoni szakápolásra, mint amilyen vizitszámok jelentésre kerülnek. Annak érdekében, hogy a szükségletnek megfelelő, az ellátás érdekében kívánatos arányban kerüljenek megoszlásra a szakápolási vizitszám és az otthon végzett rehabilitációs ellátás vizitszáma, célszerű az utóbbi tevékenységet külön nevesíteni a jogszabályban.

A jogalap nélkül felvett pénzbeli ellátások visszafizetésére kötelezés határidejét a jelenleg hatályos 30 napról 90 napra indokolt emelni. A társadalombiztosítási nyugellátásról szóló 1997. évi LXXXI. törvény értelmében a jogalap nélkül felvett nyugellátás visszafizetésére kötelezés határideje is 90 nap. A visszafizetésre kötelezés 90 napra történő emelése megkönnyítené a folyósító szervek (REP és kifizetőhely) munkáját. Hatékonyabbá válna a jogalap nélkül felvett ellátások megtérülése is, mivel az első fokon született döntések meghozatalára több idő jutna.

A módosítások a hivatkozások pontosítását szolgálják.

A 20. §-hoz

Az Ebtv. 24. § (3) bekezdésében foglalt rendelkezés - mely szerint a fogpótlás térítési díját 15%-kal csökkenteni kell, amennyiben a biztosított részt vett a külön jogszabályban előírt, időszakos fogászati szűrővizsgálaton - a fogorvosi ellátás finanszírozási rendszerében, de az árhoz nyújtott támogatás rendszerében sem alkalmazható. A fogpótlás fogorvosi munkáira egy meghatározott kör térítésmentesen jogosult, míg mások teljes térítés mellett. Mivel térítési díj kizárólag teljes összegben merül fel, így nem írható elő egy E. Alap által nem finanszírozott tevékenységre, hogy azt egy bizonyos kör részére a szolgáltatónak olcsóbban kell nyújtania, mivel a kieső bevételt számára nem pótolja senki. A fogpótló gyógyászati segédeszköz árhoz nyújtott támogatási rendszerében szintén nem alkalmazható ezen szabály, így hatályon kívül kell helyezni a rendelkezést.

A jelenleg hatályos jogszabály a gyermekgondozási segély folyósítása mellett munkát végzők táppénzre jogosultság idejének és a táppénz összegének megállapítását oly módon szűkíti, hogy a táppénzre jogosultság idejének megállapításánál csak a gyermekgondozási segély folyósítása alatti munkavégzés időtartama vehető figyelembe, mint biztosítási jogviszony, a táppénz összegének megállapítása esetében pedig csak az ezen időtartam alatt elért - pénzbeli egészségbiztosítási járulékalapot képező - jövedelem. Ugyanakkor, ha a biztosított a táppénz kérelem benyújtását megelőzően, vagy a kérelem benyújtásának napján, az Ebtv. 39. § (1) bekezdésében előírtak szerinti ellátások közötti választás jogával élve „lemond” a gyermekgondozási segélyről, akkor az általános szabályok szerint kaphat táppénzt. A gyermekgondozási segélyről való lemondás bürokratikus intézménye felesleges többlet adminisztrációs terhet jelent az ellátást folyósító szerveknek (REP-ek, kifizetőhelyek, MÁK), ezért indokolt a táppénz szabályok módosítása. A törvény szerint a gyermekgondozási segély mellett munkát végzők esetében az általános szabályok szerint kerülne megállapításra a táppénzre jogosultság időtartama és összege, így a biztosítottat joghátrány nem érné és egyszerűbbé válhatna a táppénzre jogosultság elbírálása és összegének megállapítása [Ebtv. 39. § (1) bekezdés, valamint a 42/A. § pontosítása].

A 21. §-hoz, 23. §-hoz és a 40. § (2) bekezdéséhez

A gyakorlatban több esetben okozott problémát, hogy milyen a régebben, illetve a jelenleg hatályos szabályozás alapján szerzett végzettséggel rendelkező személyek veendők fel az egészségügyi dolgozók alapnyilvántartásában. Ennek egyértelművé tétele érdekében került pontosításra az egészségügyi szakképesítés fogalma, az alapnyilvántartásba felveendő személyi körre vonatkozó rendelkezés, valamint az alap- és működési nyilvántartásra vonatkozó felhatalmazó rendelkezés kiegészítése, mely alapján végrehajtási rendelet szintjén felsorolhatóvá válnak az alapnyilvántartásba felveendő szakképesítések.

Az alapnyilvántartásból a személy neve, szakképesítése és alapnyilvántartási száma bárki számára megismerhető adattá válik a módosítás értelmében. Azok, akik a törvény alapján a működési nyilvántartásba csak továbbképzési kötelezettség teljesítése után kerülhetnek be, csak az alapnyilvántartási számukkal tudnak bejelentkezni továbbképzésre, amelyet mind az érintett személy, mind a továbbképző intézmény le tudna ellenőrizni, az alapnyilvántartást vezető szerv megkeresése nélkül, mindez nagymértékű adminisztratív tehercsökkenést eredményezne a működési nyilvántartást vezető szerv számára.

A 22. §-hoz

A gyakorlatban a felügyeleti tevékenységet szinte minden esetben a felügyelő személy helyett a felügyelt személy jelentette be a működési nyilvántartást vezető szerv irányába, csatolva egy igazolást, amelyen a felügyelő személy igazolja, hogy ellátja a felügyeleti tevékenységet. Ezen körülményekre tekintettel indokolt a felügyelő személy helyett a felügyelt személy kötelezettségévé tenni a fenti bejelentést.

A 24-25. §-hoz

Az egészségügyi dolgozók működési nyilvántartásának szabályozása az utóbbi időszak módosításainak következtében nehezen átláthatóvá vált. Jelen módosítás elsősorban a szabályozás egyszerűsítését szolgálja, emellett néhány érdemi változtatás is megjelenik a normaszövegben.

A törvény sok helyen a hatályos szöveget tartalmazza változtatás nélkül, ugyanakkor - összhangban a Ket. és az adatvédelmi törvény előírásaival - több rendelkezés kikerül a törvényből abból a célból, hogy - pl. a továbbképzési kötelezettségre, annak igazolására, bizonyos adatküldési feladatokra vonatkozó - részletszabályok miniszteri rendeletben kerüljenek megállapításra, és ne terheljék feleslegesen a törvényszöveget, amelynek a rendszer kereteit, célját és alapvetéseit kell szabályoznia.

Új szabályként jelenik meg a működési nyilvántartás meghosszabbítására vonatkozóan, hogy - a meghosszabbításra a hatályostól eltérően nem bármilyen indokkal, hanem a külön jogszabályban meghatározott okok fennállása esetén kerülhet sor;

- a közfeladatot ellátó személyek esetén is csak legfeljebb 5 évig lehet a nyilvántartást meghosszabbítani.

Törlésre kerül a működési nyilvántartást vezető szerv részére megállapított azon kötelezettség is, amely szerint a hivatal köteles az egészségügyi dolgozót a nyilvántartás lejárta előtt - szükség esetén - két alkalommal is felszólítani a nyilvántartás megújítására. Ez a szabály igen nagy adminisztratív -és költségterhet jelentett a hivatal részére, amelynek mértéke nem áll arányban az intézkedés hasznával.

Változatlanul marad azonban az a rendelkezés, amely szerint az egészségügyi dolgozó csak akkor nem vehető fel a működési nyilvántartásba, illetve akkor kell törölni, ha egy évet meghaladó végrehajtandó szabadságvesztés hatálya alatt áll. Indokolatlan ugyanis az egészségügyi tevékenység elvégzéséhez a büntetlen előélet előírása. Egy kisebb súlyú, az egészségügyi tevékenységgel össze nem függő bűncselekmény elkövetése miatt nem feltétlenül szükséges az egészségügyi dolgozót a „foglalkozása gyakorlásától is eltiltani”, ezzel az intézkedéssel ugyanis a bíróság döntésének a „felülbírálása” is bekövetkezhet, amennyiben az nem alkalmazta a foglalkozástól eltiltás mellékbüntetést.

A 26. §-hoz

A rendelkezés az egészségügyi államigazgatási szerv által az egészségügyi szakképesítéssel rendelkező személyek alap- és működési nyilvántartása körében kérelemre lefolytatott eljárásért fizetendő igazgatási szolgáltatási díjfizetés törvényi alapját teremti meg.

A 27. §-hoz

A humánerőforrás-monitoringrendszer (HMR) adattartalmának kibővítését ezzel összefüggésben az adatszolgáltatói kör meghatározását részben gyakorlati igények (személyazonosításra alkalmas adatkezelés feltételeinek biztosítása, a HMR-ben szereplő adatok „tisztítása”, validitásának javítása), részben pedig az így nyert információk alapján egy, az egészségügyi dolgozókra vonatkozó életpályamodell kialakítása indokolja. Ezen adatok ugyanis valós képet mutathatnak a jelenlegi egészségügyi humánerőforrás helyzetről, elősegíthetik a tervezést, az egyes beavatkozási pontok meghatározását.

A 28. §-hoz

Az Eütv. 116/A. §-a az egészségügyi felsőfokú szakirányú szakképzésben való részvétel feltételeként határozta meg a külön jogszabály szerinti rendszerbevételi eljárásban való részvételt. Az egészségügyi felsőfokú szakirányú szakképzésről szóló 122/2009. (VI. 12.) Korm. rendelet alapján azonban a rendszerbevételi eljárás csak az államilag támogatott egészségügyi felsőfokú szakirányú szakképzésben részt venni kívánó jelentkezők számára került előírásra, a képzésben költségtérítéses formában részt venni kívánó jelöltek esetében a rendszerbevételi eljárás nem kötelező.

A 29. §-hoz, a 31. §-hoz, a 40. § (1) és (3) bekezdéséhez, a 41-42. §-hoz, a 112. §-hoz

Az 1949. évi XX. törvény, a Magyar Köztársaság Alkotmánya 70/D. § (1) bekezdése szerint: „A Magyar Köztársaság területén élőknek joguk van a lehető legmagasabb szintű testi és lelki egészséghez.” Ezen jog biztosításának egyik eszköze az egészségügyi ellátásban dolgozók megfelelő tartalmú és színvonalú képzése.

Valamennyi egészségügyi szakmai képzés (szakképzés, továbbképzés, licenc) egymással szorosan összefüggő elméleti és gyakorlati részből áll, ahol a gyakorlati rész az egészségügyi ellátás keretében teljesítendő, míg az elméleti rész tartalmi megfelelőségének vizsgálatát és a képzés színvonalának ellenőrzését a szakmai testületek (kollégiumok, kamarák) és egészségügyi képzőhellyé minősített intézmények biztosítják.

Az egészségtudományok területén különösen fontos a folyamatos képzés (life long learning), hiszen e nélkül szakmai haladás nem lehetséges. Az utóbbi időben új kihívásként jelentkezett a tudományágak fejlődésének felgyorsulása, így ennek követése, az új ismeretek elsajátítása még követelőbb igénnyé lett.

Az egészségügyi képzések rendszerének kialakításánál és az eljárási szabályok kialakításánál azokat a javaslatokat vettük figyelembe, amelyeket a UEMS (European Union of Medical Specialists) fogalmazott meg. Ezek a képzések fajtájának, időpontjának, tartamának és tartalmának minél szélesebb spektrumát javasolják, annak érdekében, hogy mindenki a lehetőségeinek és érdeklődésének legmegfelelőbb képzést választhassa. Ugyancsak a UEMS javasolja a képzések szakmai testületek általi értékelését.

Erre a körülményre és a képzés speciális jellegére és céljára tekintettel nem indokolt az egészségügyi képzéseket a szolgáltatási törvény hatálya alá vonni. Ahogy az egészségügyi szolgáltatás nem tartozik a törvény hatálya alá, ugyanúgy nem tartozhat oda az egészségügyi ellátás színvonalának megfelelőségét biztosító képzés sem.

Ennek megfelelően és a továbbképzési rendszer újragondolása, új alapokra történő helyezése érdekében szükséges az Eütv. egyes rendelkezéseinek módosítása, hatályon kívül helyezése és a vonatkozó felhatalmazó rendelkezések pontosítása.

A 30. §-hoz

Az egészségügyi szakirányú szakmai továbbképzés tekintetében a végrehajtás elősegítése érdekében szükséges a személyi kör illetve az egyes részletszabályok pontosítása.

A 32. §-hoz

Az utóbbi években jelentősen elszaporodtak az egészségügyi dolgozókkal szembeni erőszakos cselekmények, amelyeket közfeladataik ellátása során szenvedtek el. Ezen összetett probléma komplex megoldásához járulhat hozzá többek között az egészségügyi dolgozók fokozottabb büntetőjogi védettsége is. Az egészségügyi dolgozóknak a jelenleg hatályos törvényekben biztosított védelme nyilvánvalóan nem jelent elegendő visszatartó erőt az ilyen jellegű bűncselekmények megelőzésére, ezért szükséges általános szabályként előírni, hogy az egészségügyi dolgozó bármilyen egészségügyi szolgáltatás nyújtásával összefüggő tevékenysége során közfeladatot ellátó személynek minősül. A jelenlegi szabályozás alapján ugyanis csak meghatározott egészségügyi tevékenységek végzése esetén lehet az egészségügyi dolgozót közfeladatot ellátó személynek tekinteni.

A 33. §-hoz

Ellátásszervezési okokból szükséges a települési önkormányzatok által meghatározott alapellátási körzetekről naprakész nyilvántartás létrehozása, amelynek vezetése az egészségügyi államigazgatási szerv feladatkörébe fog tartozni.

A 34. §-hoz

Az Eütv. 159. § (6) bekezdése módosításának indoka, hogy az orvostudományi kutatások területén működő szakmai-etikai bizottságok összetételét jelenleg az Eütv., és a végrehajtására kiadott jogszabályok egyaránt, de nem egységesen szabályozzák.

A vonatkozó nemzetközi egyezmények és európai uniós irányelvek (az Egészségügyi Világszervezet 2000 évi útmutatója az orvos-biológiai kutatásokat értékelő etikai bizottságok működésére vonatkozóan, az Európai Parlament és Tanács 2001/20/EK irányelve az emberi felhasználásra szánt gyógyszerkészítményekkel végzett klinikai vizsgálatok során alkalmazandó helyes klinikai gyakorlat bevezetésére vonatkozó tagállami törvényi, rendeleti és közigazgatási rendelkezések közelítéséről, a Bizottság 2005/28/EK irányelve a helyes klinikai gyakorlat elveinek és részletes iránymutatásainak megállapításáról az emberi felhasználásra szánt vizsgálati gyógyszerkészítmények, valamint az ilyen termékek gyártási vagy behozatali engedélyezésének tekintetében, a 2006. évi LXXXI. törvénnyel kihirdetett az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezményéhez kapcsolódó, az orvosbiológiai kutatásokról szóló, Genfben, 2005. szeptember 28-án aláírt Kiegészítő Jegyzőkönyv) meghatározzák az etikai bizottságok felállításának szabályait és az etikai véleményezés rendszerének felépítését.

Ezek a szabályok a szakmai-etikai bizottságokra vonatkozóan egységes elveket határoznak meg, szükséges ezért ezeket - keret jelleggel - egy helyen az egészségügyi törvényben érvényesíteni azzal, hogy az egyes bizottságok összetételére vonatkozó részletszabályok a meglévő felhatalmazás és jelen módosítás alapján miniszteri rendeletben kerülnének rögzítésre.

A fentiek mellett javaslat készült arra, hogy - külön jogszabályban meghatározott esetekben - az ETT etikai bizottságainak tagjaiból kiválasztott részbizottság is jogosult legyen szakmai-etikai vélemény kiadására. A részbizottság összetétele tükrözi a szakmai-etikai bizottságét.

Egyes kutatás-engedélyezési szakhatósági eljárásokban igény mutatkozott az egyszerűbb eljárások (pl. nem lényegi jellegű engedélymódosítás) során a kisebb, operatívabban működő részbizottságban történő eljárásra, szemben a 25-30 fős testületi döntéshozatallal elősegítve a Ket. szerinti eljárási határidők betarthatóságát is. Ehhez szükséges a törvényi háttér megteremtése azzal, hogy e bizottságok köre, összetétele, feladatai az Egészségügyi Tudományos Tanács szervezetét és működését szabályozó miniszteri rendeletben kerülhet meghatározásra.

A 35. §-hoz

A fejlett terápiás módszerekkel és eljárásokkal történő orvostudományi kutatásokra tekintettel szükséges a fenti módosítások beépítése. A fejlett terápiák, mint a génterápia, szomatikus sejtterápia és a szöveti sebészet területein remélhetőleg Magyarországon is jelentős fejlődés következik be, ami új gyógyító eljárások kifejlesztéséhez, vagy a nemzetközi gyakorlatban elterjedt módszerek magyarországi honosításához vezethet.

Szükséges meghatározni azt a szervezetet, mely e területen (embriókkal, őssejtekkel végzett orvostudományi kutatások, biobankok, a sejt- és génterápia) elősegíti a döntéshozatali tevékenységet és szakhatóságként közreműködik az engedélyezés folyamatában. Az Egészségügyi Tudományos Tanács Elnöksége - mint az egészségügyért felelős miniszter tanácsadó testülete - azt a javasolta, hogy a fenti feladatokat az Egészségügyi Tudományos Tanács Humánreprodukciós Bizottsága (a továbbiakban: ETT HRB) végezze.

A 36. §-hoz

A § a külföldi donor egészségügyi ellátása költségeinek megtérítését rendezi.

A 37-38. §-hoz

A fővárosi és megyei kormányhivatalok létrehozásával az egészségügyi államigazgatási szerv is átszervezésre kerül. Az Állami Népegészségügyi és Tisztiorvosi Szolgálat regionális intézete helyett a katasztrófa-egészségügyi ellátás elsőfokú szerve a fővárosi és megyei kormányhivatalok egészségügyi szakigazgatási szerve lesz abban az esetben, ha a minősített időszakon kívül az egészségügy területén katasztrófa esemény következik be. Ha az esemény több megyét érint a katasztrófává minősítés a felügyeleti szerv hatáskörébe kerül. A szabályozás ilyen módjával a hatósági tevékenység az államigazgatási szervek feladata, míg a szabályozás a miniszter feladata lesz.

A 39. §-hoz

A § a működési nyilvántartásra vonatkozó módosítással összhangban átmeneti rendelkezéseket tartalmaz.

A 42. §-hoz

Az Eütv. 186. § (5) bekezdése szerint az ETT HRB tagjainak egy részét megfelelő szakirányú gyakorlati ismeretekkel rendelkező szülész-nőgyógyász szakképesítésű orvosok, illetőleg jogi végzettségű személyek közül a miniszter nevezi ki, más részét a reprodukciós eljárások végzésében érintett társadalmi szervezetek és tudományos testületek közvetlenül delegálják.

A fenti megfogalmazás a közelmúltban folyamatosan értelmezési problémákat okozott, mivel nem ad iránymutatást a delegálás módjára, a delegált tagok számára. Emellett az Eütv. 247. § (2) bekezdés m) pontja felhatalmazást ad a miniszternek, hogy az Egészségügyi Tudományos Tanács, annak bizottságai, a szakmai kollégiumok és országos intézetek feladatára, összetételére, szervezetére és működésére vonatkozó részletes szabályokat rendeletben állapítsa meg. (E felhatalmazás alapján az ETT bizottságainak összetétele miniszteri rendeletben került meghatározásra.)

Az ellenmondás feloldása céljából indokolt az Eütv. 186. § (5) bekezdésének hatályon kívül helyezése.

A 43. §-hoz

A módosítás pontosítja a Gytv. által használt fogalmakat. A Gyógyszerkönyv a gyógyszeranyagokra vonatkozóan is tartalmaz előírásokat, ezért szükséges a definíció kiegészítése a gyógyszeranyagokkal. A fejlett terápiás készítmények elnevezése kiegészül az „újszerű” megjelöléssel, mert ez jobban lefedi a megjelölni kívánt tartalmat.

A 44. §-hoz

A gyógyszergyártás feltételeiről szóló rendelkezések kiegészítése az emberi felhasználásra szánt gyógyszerek közösségi kódexéről szóló 2001/83/EK irányelv 40. cikk (1)-(3) bekezdésének való megfelelést szolgálja. Ennek értelmében a harmadik országból történő gyógyszerek behozatalához gyártási engedély szükséges, hiszen csak így kérhetők számon a helyes gyógyszergyártási gyakorlatnak megfelelő gyártási követelmények.

A 45. §-hoz

Az emberi, illetve állatgyógyászati felhasználásra szánt gyógyszerkészítmények forgalomba hozatali engedélyére vonatkozó feltételek módosításainak vizsgálatáról szóló 1234/2008/EK rendelet előírásait minden törzskönyvi módosításra vonatkozóan alkalmazni kell. Ez azonban a jelenlegi szövegből nem derül ki egyértelműen, hiszen a rendeletre történő utalás csak a gyógyszerek címkéjének és betegtájékoztatójának módosítása kapcsán jelenik meg.

A 46. §-hoz

Az emberi felhasználásra szánt gyógyszerek közösségi kódexéről szóló 2001/83/EK irányelv rendelkezésének szó szerinti átültetése történik meg annak érdekében, hogy a gyógyszerészeti államigazgatási szerv adminisztratív terhei csökkenjenek azáltal, hogy a címkét és/vagy a betegtájékoztatót érintő kisebb módosítások elfogadását nem kell írásban visszaigazolnia.

A 47. §-hoz

Az (1) bekezdés ahhoz szükséges, hogy a Gytv. ne tartalmazzon egymással ellentétes szabályozást a gyógyszer-nagykereskedők harmadik országból történő gyógyszerimportjával kapcsolatosan. Az új 4/A. §, - a vonatkozó unió irányelvnek megfelelve - gyógyszergyártási engedélyhez köti a harmadik országból történő gyógyszerimportot, mely a hatályos Gytv. 11. § (1) bekezdésében a gyógyszer-nagykereskedők tevékenységi körében szerepel, ezért a hivatkozás törlése indokolt.

A (2) bekezdés a gyógyszer-nagykereskedelmi engedély módosítására a hatóság rendelkezésére álló eljárási határidő meghosszabbítását célozza, tekintettel arra, hogy az engedély módosítása is igényelhet helyszíni ellenőrzést.

A 48. §-hoz és 56. §-hoz

A módosítással egy §-on belül - a 13. és 14. § egyidejű hatályon kívül helyezésével - kerül meghatározásra a gyógyszerellátási tevékenység. A Gytv. a gyógyszerekkel kapcsolatos szabályokat tartalmazza, a gyógyszertárak létesítéséről és működéséről külön törvény rendelkezik, ezért indokolt az erre vonatkozó részek törlése.

A 49. §-hoz

A jelenleg hatályos rendelkezés szerint a gyógyszerészeti államigazgatási szerv feladata a nem megfelelő minőségű vagy a forgalomba hozatali engedély előírásainak nem mindenben megfelelő gyógyszerkészítmény forgalomból történő kivonása. A gyógyszerészeti államigazgatási szerv valójában határozattal elrendeli a gyógyszerkészítmény forgalmazásának felfüggesztést vagy forgalomból történő kivonását, a végrehajtás a forgalomba hozatali engedély jogosultjának (és a gyógyszer-nagykereskedőnek) a kötelezettsége, melyet miniszteri rendelet szabályoz. Ehhez a gyakorlathoz igazodik a módosítással a törvény szövege.

Az 50. §-hoz

Komoly közegészségügyi kockázattal járó, súlyos jogsértés (pl. illegális párhuzamos import, lejárt gyógyszerek üzletszerű kereskedelme) elkövetése esetében nem lehet a tevékenységi engedélyt visszavonni, mivel ezt a jogszabály hatályos szövege csak ismételt jogsértés esetén teszi lehetővé. A módosítás ezt a hiányosságot orvosolja.

Tekintettel arra, hogy a gyógyszerészeti államigazgatási szerv által kiszabott bírságok egy jelentős része nem köthető kifejezetten konkrét termékhez, gyógyszerhez, sokszor a bírság kiszabását egyéb körülmények (például: gyógyszer-gyártók, gyógyszer-nagykereskedők személyi és tárgyi feltételinek nem megfelelősége) határozzák meg, emellett indokolatlan a gyógyszerellátással kapcsolatos külön bírságkiszabási szabályozás, a bírságkiszabás egységesíthető. A jelenlegi szabályozás megváltoztatását támasztja alá az a körülmény is, hogy az esetek egy jelentős részében nem értelmezhető a bírságkiszabás ily módja, például egy engedély nélküli gyógyszergyártási tevékenységet folytató személlyel, vagy klinikai vizsgálatokat nem megfelelően végző személlyel (pl. vizsgálatvezetővel) szemben kiszabott bírság esetén.

Az 51-52. §-hoz, 54. §-hoz és 56. §-hoz

A hatályos Gytv. technikai hiba folytán két 25/A. §-sal rendelkezik. A módosítás ezt a problémát kezeli úgy, hogy a 25/A. § tartalmazza a gyógyszerészeti államigazgatási szerv felhatalmazását, míg a 25/B. § a gyógyszerekkel kapcsolatos egyes engedélyezési eljárások eljárási díjait. Egyúttal pontosításra kerül a gyógyszerészeti államigazgatási szervet felhatalmazó szövegrész a fejlett (újszerű) terápiás egyedi készítmények engedélyezése tekintetében.

Az emberi felhasználásra kerülő gyógyszerekkel kapcsolatos egyes engedélyezési eljárások során fizetendő igazgatási szolgáltatási díjakról szóló 32/2005. (VIII. 11.) EüM rendelet (a továbbiakban: R.) 2010. január 1-jével felülvizsgálatra került, mivel a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvény a Gytv.-t kiegészítette a gyógyszerekkel kapcsolatos egyes engedélyezési eljárások igazgatási szolgáltatási díjaival.

A felülvizsgálat során megállapításra került, hogy az R. díjmegosztásra irányadó rendelkezései nem tarthatóak fenn. Ugyanakkor az R. irányadó rendelkezésének hatályon kívül helyezésével a szakhatóságok díjazása szabályozatlan maradt, mely helyzet jogszabályi megoldást igényel.

A fentiekkel összefüggésben szükségessé vált a díjtételek összegének felülvizsgálata is, tekintettel a szakhatóságnál felmerülő és eddig figyelembe nem vett költségekre.

Az 53. §-hoz

Új felhatalmazó rendelkezések beiktatása szükséges. A helyes laboratóriumi gyakorlat alkalmazásáról szóló hatályos rendelet az egészségügyért és a vidékfejlesztésért felelős miniszter együttes rendelete, azonban mindkét miniszter csak bizonyos szabályok megalkotására rendelkezik felhatalmazással, a terület azonban egységes, egy rendeletben megjelenő szabályozást igényel az eddigi gyakorlatnak megfelelően. Tekintettel arra, hogy ezt a tevékenységet a gyógyszerészeti államigazgatási szerv végzi, az egészségügyért felelős miniszter számára indokolt e tárgykörre vonatkozó felhatalmazó rendelkezés beiktatása.

2009 novemberében hatályon kívül került a kábítószerekkel és pszichotróp anyagokkal végezhető tevékenységekről szóló 142/2004. (IV. 29.) Korm. rendelet 34. §-a, így jelenleg nem módosítható a fokozottan ellenőrzött szernek minősülő gyógyszerek orvosi rendelésének, gyógyszertári forgalmazásának, egészségügyi szolgáltatóknál történő felhasználásának, nyilvántartásának és tárolásának rendjéről szóló 43/2005. (X.15.) EüM rendeletnek a személyes felhasználásra szolgáló kábítószer/pszichotróp anyag tartalmú gyógyszer határon történő átvitelét szabályozó rendelkezése, amely az eljárás egyszerűsítése érdekében szükségesnek látunk. Az új felhatalmazó rendelkezés lehetővé teszi a szabályozás megváltoztatását.

A gyógyszernek nem minősülő gyógyhatású készítmények forgalomba hozataláról a Gytv. rendelkezik. A Gytv. 32. §-ának (7) bekezdése szerint a gyógyszernek nem minősülő gyógyhatású anyagok és készítmények nyilvántartásáról és forgalomba hozataláról szóló 10/1987. (VIII. 19.) EüM rendelet alapján gyógyszernek nem minősülő anyagként vagy készítményként nyilvántartásba vett termékek gyártói, illetve forgalmazói 2011. március 31-éig kérhetik készítményeik gyógyszerré vagy más termékké való átminősítését. Ez a szabályozás összhangban van a 2001/83/EK irányelvnek a hagyományos növényi gyógyszerek tekintetében történő módosításáról szóló 2004/24/EK irányelv rendelkezéseivel. Jelen módosítás - nem érintve a fenti irányelvben foglalt jogharmonizációs kötelezettséget - arra irányul, hogy a már forgalomban lévő termékek, melyek átminősítésére még nem került sor, kereskedelmi forgalmazását gyógyhatásra való hivatkozással a lejárati idejükig, de legkésőbb 2013. április 1-jéig megengedi. Az átminősítésre adott irányelvi határidő természetesen nem kerül meghosszabbításra, vagyis 2011. március 31-ét követően az érintett termékkör esetén a gyógyszerként való engedélyeztetés érdekében új eljárást kell kezdeményezni, átminősítésre nincs lehetőség.

Az 55. §-hoz

A §-ban foglaltak a Ket. 2011. január 1-jei változásaival történő összhang megteremtését célozzák.

Az 57-58. §-hoz

Az alapfogalmak újradefiniálásának elvi alapja a közvetlen lakossági gyógyszerellátó rendszer népegészségügyi integrációjának fokozása és a folyamatos, biztonságos, teljes körű gyógyszerellátás, valamint a szakember személyes szakmai felelősségének garantálása.

A gyógyszertárak egészségügyi feladatot ellátó intézmények, e szerepük egyre nagyobb hangsúlyt kap, aminek meg kell jelennie a gyógyszertár definíciójában is.

A szakmai tartalom különbözősége miatt indokolt elkülöníteni a gyógyszertárak és a gyógyszerforgalmazásra engedéllyel rendelkező üzletek tevékenységét: közvetlen lakossági gyógyszerellátást mint egészségügyi szolgáltatást kizárólag gyógyszertárak végeznek, az üzletek gyógyszertáron kívüli gyógyszerforgalmazást végző egységként kerülnek definiálásra.

Cél a gyógyszertárak teljeskörű ellátási kötelezettségének visszaállítása, azaz a magisztrális gyógyszerkészítés ismét minden gyógyszertár esetében kötelező kell, hogy legyen, ilyen feladatra más gyógyszertárral megállapodás nem köthető.

A vidék gyógyszerellátásának biztosítása érdekében meg kell teremteni a mozgó fiókgyógyszertár működtetés lehetőségét, amelynek már a fiókgyógyszertár definíciójában szerepelnie kell.

Az intézeti gyógyszertárak feladata elsősorban a fekvőbeteg-gyógyintézetben kezelt betegek gyógyszerellátásának biztosítása. A közvetlen lakossági ellátás ezt kiegészítő tevékenység, ezt a definícióban is egyértelművé kell tenni, hiszen jelenleg sem végez minden intézeti gyógyszertár közvetlen lakossági gyógyszerellátási feladatokat is.

A személyi jog a Gyftv. kihirdetésével nem konkrét gyógyszertárhoz kötődik, licenc jellegűvé vált, ez nem kellően biztosította a szakmai számonkérhetőséget, ezért szükséges azt ismét egy adott gyógyszertár vezetéséhez és működtetéséhez kötni.

A gyógyszerbiztonság érdekében gyógyszer házhozszállítást a jövőben kizárólag a gyógyszertár végezhet, ezt a feladatot megbízott útján nem láthatja el. Ez a megfogalmazás ugyanis lehetővé tette, hogy a megrendelt gyógyszert posta és futárszolgálatok útján juttassa el a gyógyszertár a beteghez, amely esetben a gyógyszerbiztonság és a szakmai információ átadása nem biztosított. Az ellátás átláthatóságát célozza a gyógyászati segédeszközök esetében ugyanezen szabályok kimondása.

A Gyftv. jelenlegi szabályai szerint a közforgalmú gyógyszertárak esetében nem minősül kereskedelmi gyakorlatnak a gyógyszerek, gyógyászati segédeszközök kiszolgáltatásakor, valamint a gyógyszerekkel kapcsolatos jogszabályban előírt tájékoztatás nyújtása során végzett egészségügyi szolgáltató tevékenység, továbbá a gyógyszerészi gondozás. Tekintettel arra, hogy a gyógyászati segédeszközök kiszolgálása nem kizárólag gyógyszertárban történik, így a fogalom kiegészítésre kerül a gyógyászati segédeszköz szaküzletekkel.

A gyógyászati segédeszköz forgalomba hozó definíció pontosítása a törvény további rendelkezéseivel való összhang megteremtése érdekében szükséges. Ezáltal az egészségbiztosítási szerv eljárásaiban dokumentálhatóvá válik a gyógyászati segédeszköz Magyarországra történő behozatalát végző vállalkozás, illetve gazdasági társaság és a gyártó kapcsolata. Így a nem Magyarországon gyártott gyógyászati segédeszközök esetén csak az eszköz gyártója által meghatalmazott, az eszköz Magyarországra történő behozatalát végző egyéni vállalkozó vagy gazdasági társaság minősülne forgalomba hozónak és nem valamennyi, az eszköz Magyarországra történő behozatalát végző egyéni vállalkozó vagy gazdasági társaság.

Szükséges továbbá a forgalmazó és a gyógyászati segédeszköz szaküzlet definícióinak bevezetése, mely jogszabályi hiányosságok pótlása a gyakorlati alkalmazást segíti elő.

Az 59. §-hoz

2010. január óta a közfinanszírozás alapjául elfogadott ártól való eltérést a törvény nem enged, azonban nem zárja ki egyértelműen az egészségügyi és gyógyszer-politikai célokkal ellentétes, forgalomnövelő, illetve eladáscentrikus gyógyszertári promóciós gyakorlatot. Ki kell mondani, hogy a társadalombiztosítási támogatásban részesülő gyógyszerek kiváltása, illetve gyógyászati segédeszközök kiszolgáltatása során ajándék, minta, kupon sem közvetlenül, sem közvetve nem adható, továbbá, hogy a TB támogatással nem rendelhető készítmények esetén az árkedvezményen felüli további kedvezmények (pl. törzsvásárlói program) kizárólag gyógyszertár által nyújtott, az egészség megőrzését, betegség megelőzését szolgáló szolgáltatásra válthatók be. Így a jelenleg már működő törzsvásárlói programok esetében a megszerzett pontok az egészség megőrzését, a betegség megelőzését szolgáló szolgáltatásra (gyógyszerészi gondozásra) konvertálhatóak.

A Gyftv. 17. § (5) bekezdésének 2009. január 1-jétől hatályos szövege szerint a vényre kiadható gyógyszerekre vonatkozó reklámtilalom nem vonatkozik - az egészségnevelési célú - az egészségügyi államigazgatási szerv által egyedileg engedélyezett védőoltási programokat népszerűsítő, továbbá a dohányzásról történő leszokást támogató kampányokra, valamint az ezzel kapcsolatos gyógyszeripari termékekről szóló tájékoztatásra. Az emberi felhasználásra szánt gyógyszerek közösségi kódexéről szóló 2001/83/EK irányelv 88. cikk (1) bekezdése kimondja, hogy nem lehet reklámozni azon gyógyszereket, amelyek kizárólag vényre rendelhetőek. Az irányelv 88. cikk (4) bekezdése egy kivételt enged, nevezetesen az iparág által végzett, a tagállamok illetékes hatóságai által jóváhagyott védőoltási kampányokat. A jelenleg hatályos Gyftv. tehát tételesen ellentétes rendelkezést tartalmaz a 2001/83/EK irányelv 88. cikkével. A jogszerű, az európai uniós joggal összhangban álló szabályozás érdekében hatályon kívül kell helyezni a dohányzásról való leszokást támogató kampányokra vonatkozó kivételszabály.

A 60. §-hoz

Az Alkotmánybíróság 192/2010. (XI. 18.) AB határozatában megállapította, hogy a jogalkotó az Alkotmány 57. § (5) bekezdését sértő, mulasztásban megnyilvánuló alkotmányellenességet követett el azzal, hogy a biztonságos és gazdaságos gyógyszer- és gyógyászati segédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény 20. §-ában (ismertetéssel kapcsolatos eljárásban) nem biztosította, hogy az ügyfél és megbízott ügyvédje közötti kommunikáció során védett iratoknak az eljárás részévé válása esetében az irat birtokosa jogorvoslati joggal élhessen az irat védettségét illetően.

A fenti módosítás az AB döntésnek tesz eleget azáltal, hogy kimondásra kerül, hogy amennyiben a védett irat védettsége tekintetében az ügyfél és az eljáró hatóság között vita merül fel, a hatóság kérelme alapján az irat védettségéről a Fővárosi Bíróság nemperes eljárásban dönt.

A 61. §-hoz

A módosítás célja, hogy egy olyan rendszer alakuljon ki, amely a gyógyszertárak kintlévőségeit folyamatosan követi, ezáltal segítve a gyógyszertárak és a nagykereskedők közötti gazdálkodás optimalizálását.

A 62. §-hoz

A beteg otthonában történő oxigénellátás során a Gyftv. 31/A. §-ának rendelkezése szerint a palack, illetve tartályrendszer beteg általi használatára a forgalmazó és a beteg haszonkölcsön szerződést köt. Ez a rendelkezés 2010. január 1-jei hatálybalépését követően a gyakorlatban felmerült problémák miatt nem került alkalmazásra. A palackokra vonatkozó, korábban alkalmazott letéti díj eltörlésével a beteg számára az ingyenesség biztosítható lenne ugyan, viszont a beteg nem válna érdekeltté a palackok, illetve tartályok mielőbbi visszaszolgáltatásában, ami a forgalmazók által nem elfogadható. Így a palackok, illetve tartályrendszerek magas értékére figyelemmel a szállítók érdekeltsége korlátozott a betegek ellátásában.

Az oxigén forgalomba hozatali eljárása során az oxigén, mint töltet és a palack/tartályrendszer egy termékké vált, azonban - külön jogszabály alapján - továbbra is indokolt a letéti díjas rendszer fenntartása, amely a betegellátás biztonságát jobban szolgálja. A letéti díjhoz nyújtott társadalombiztosítási támogatás biztosítása érdekében kerül sor a szabályozás jelen módosítására.

A 63. §-hoz

A befogadási eljárások típusainak meghatározásánál szükséges nevesíteni a bejelentésre induló eljárástípust, mellyel lehetővé válik, hogy az árcsökkentésre, illetve törlésre irányuló bejelentésre induló eljárások a szállítói előminősítés kétszázezer forint összegű igazgatási szolgáltatási díjának megfizetése nélkül is lefolytatásra kerülhessenek, hiszen a módosítás értelmében a szállítói előminősítésre ezekben az esetekben nincs szükség. Az egyedi méretvétel alapján egyedileg készített gyógyászati segédeszközök esetében a csoportos kérelem benyújtására vonatkozó szabályok korrekciója történik oly módon, hogy az eljárás megindításához az egészségbiztosítóval elszámolási szerződéssel rendelkező forgalomba hozók legalább felének együttes kérelme is elegendő legyen.

A 64. §-hoz

A gyógyszertárakban megjelentek a gyógyszerfogyasztásra ösztönző, gyógyszerész szakmai szempontból kifogásolható marketing eszközök. Annak érdekében, hogy a gyógyszertárak és ehhez hasonlóan a gyógyászati segédeszköz szaküzletek felügyeletét ellátó hatóság érdemben intézkedni tudjon, szükséges kimondani, hogy a térítési díjtól sem közvetlenül, sem közvetve nem lehet eltérni a gyógyszer, gyógyászati segédeszköz kiszolgáltatása során.

A közgyógyellátás keretében kiszolgáltatható eszközökre vonatkozó módosítás lehetővé teszi, hogy minden funkcionális csoportban - az egyedi méretvétel alapján egyedileg készített eszközök körében, valamint ott is, ahol nem teljesül egy termékre sem a referenciához szükséges 5%-os forgalmi küszöbre vonatkozó kitétel - legyen legalább egy közgyógyellátás jogcímén kiszolgálható eszköz. Így azokban a csoportokban, ahol meghatározható a referenciaeszköz, a referenciaeszköz vagy az azzal azonos, illetve annál alacsonyabb közfinanszírozás alapjául elfogadott árú, míg azokban a csoportokban, ahol nem határozható meg a referenciaeszköz, a legalacsonyabb közfinanszírozás alapjául elfogadott árú eszköz lenne kiszolgáltatható közgyógyellátás keretében.

A 65. §-hoz

A gyógyszerkassza megtartása érdekében törvényi szinten került rögzítésre a közös teherviselés a gyártó és a finanszírozó között. A Gyftv. 42. §-a rendelkezik a befizetések szabályozásáról, a gyógyszerek forgalomba hozatali engedélyének jogosultjai és az E. Alap kezelője közötti kockázatmegosztás alapján történő, úgynevezett sávos befizetésről. A forgalomba hozatali engedélyek jogosultjai között a sávos kockázatviselésből eredő fizetési kötelezettség jelenleg a támogatott készítményeikre jutó támogatás arányában, a növekedést figyelembe véve egy megoszlási viszonyszám alapján számított módon oszlik meg.

A sávos befizetés alkalmazására eddig nem került sor, azonban a jogalkalmazók számára a jelenlegi szabályozás nehezen értelmezhető. Az átláthatóbb rendszer, az egyszerűbb számítási mód, illetve az alacsonyabb árú generikus termékek és a referenciatermékek támogatásának ösztönzése irányában kerül sor a szabályok módosítására.

Meghatározásra kerül, hogy a kiadási többletből le kell vonni a támogatásvolumen-szerződések alapján a tárgyévben teljesített összeget. A jelenlegi százalékos elosztás helyett a kiadási többlet költségeinek - az E. Alap kezelője és a forgalomba hozatali engedélyek jogosultjai közötti - megosztása oly módon változik, hogy a referencia és annál olcsóbb termékek forgalmazása részesíthető előnyben. Ennek megfelelően a forgalomba hozatali engedélyek jogosultjai között a befizetési kötelezettség a támogatott gyógyszerekre kifizetett társadalombiztosítási támogatás arányában oszlik meg úgy, hogy a hatóanyag-alapú fix összegű támogatási csoportba tartozó referenciakészítményekre, a referenciakészítmény napi terápiás költségével azonos, illetve annál alacsonyabb napi terápiás költségű gyógyszerekre, valamint a terápiás fix elven működő támogatási csoportba tartozó, referenciaárnál alacsonyabb napi terápiás költségű gyógyszerekre jutó befizetési kötelezettség a forgalmazót nem terheli, az az E. Alap kezelőjének finanszírozási kötelezettsége lesz.

A 66. §-hoz

2008. február 19. napjától elvileg lehetőség van a gyógyszerészek ösztönzésére a generikus program hatékonyabb megvalósítása érdekében. A részletszabályok kidolgozása azonban a pénzügyi fedezet hiányában mind a mai napig nem történt meg. Jelenleg a jogszabályok lehetőséget biztosítanak a felírt készítménynél magasabb árú gyógyszer helyettesítésre is. A módosítással utalás történik az ösztönzés forrására, valamint az elosztás főbb szempontjaira, biztosítva ezzel a kedvező irányú helyettesítéseket.

A 67. §-hoz

Az egészségbiztosítási szerv az orvosok gyógyszerrendelési gyakorlatát értékeli és az átlagtól jelentősen eltérő orvosokat továbbképzésre kötelezi. A jelenlegi rendszer tehát csupán nevében ösztönző, valójában szankcionálásra épül. Ezt a rendszert változtatja meg a törvény oly módon, hogy a gyógyszerkassza hatékony felhasználását szem előtt tartó orvosokat jutalmazza.

A 68. §-hoz

Az elmúlt közel négy év tapasztalatai azt mutatják, hogy szükséges a gyógyszertár létesítés és működtetés engedélyezését két külön eljárás keretében folytatni. A törvény szerint új közforgalmú gyógyszertár létesítése a szakminiszter jóváhagyása után az egészségügyi államigazgatási szerv által kiírt pályázat keretében lehetséges. A pályázat kiírását a georáfiai és demográfiai szabályokra vonatkozó feltételek teljesülése esetén félévi gyakoriságú felülvizsgálat alapján az egészségügyi államigazgatási szervnek hivatalból kell megtennie, vagy az önkormányzat kezdeményezésére. A pályázat kiírásánál az egészségügyi államigazgatási szerv vizsgálja az adott településen, vagy településrészen az egészségügyi szolgáltató(k) - ideértve a már működő gyógyszertárakat is - szolgálati rendjét, és egyéb a lakosság gyógyszerellátás szempontjából releváns tényezőket (pl. szükséges-e a házhozszállítás biztosítása, szükséges lehet-e fiókgyógyszertár működtetése a közelben). A pályázat szolgálati rendre, többletszolgáltatásokra vonatkozó minimumfeltételei ennek figyelembe vételével kerülnek megállapításra.

A pályázaton a jelenleg személyi joggal már rendelkező vagy arra jogosult gyógyszerészek indulhatnak. A törvény tartalmazza a pályázati kiírás kötelező tartalmi elemeit is. A pályázat elbírálása során előnyben részesítendők azon pályázatok, melyek az egészségügyi államigazgatási szerv által a pályázatban rögzített szolgálati rend, és betegellátás minőségét javító többletszolgáltatások vonatkozásában kedvezőbb ajánlatot adnak.

A 69. §-hoz

A jelenlegi szabad gyógyszertár létesítési szabályokat felváltja a szükségleti elvet tükröző szabályozás, azaz csak olyan településen lesz lehetőség közforgalmú gyógyszertár nyitására, ahol még nem működik közforgalmú gyógyszertár, illetve ahol a közforgalmú gyógyszertár által ellátott lakosságszám meghaladja a 4000, nagyobb települések esetén a 4500 főt, és a gyógyszertárak egymás közötti minimális távolsága is előírásra kerül.

A Gyftv. hatályba lépését követően 618 új gyógyszertár létesült, ezek közül 526 közforgalmú, 62 fiók-, 29 kézi- és 1 intézeti gyógyszertár. A statisztikai adatokat tartalmazó táblázatokból megállapítható, hogy a lakosság gyógyszertárhoz való hozzájutása elsősorban a nagyvárosokban lett könnyebb, a kistelepülések gyógyszerellátása lényegében nem változott: 2007. január 1. és 2010. augusztus 1. között az 1000 fő alatti lakosságszámú településeken 5, az 1000-5000 főt számláló települések esetében 22 közforgalmú gyógyszertár létesítését, illetve működését engedélyezte az egészségügyi államigazgatási szerv.

2007. január 1. óta létesített gyógyszertárak gyógyszertár-típus és településméret szerint évenkénti bontásban

 Település/lakosság-szám

 Létesített gyógyszer-tárak száma

  2007

  2008

  2009

  2010

 1 000 alatt

 47(közforg.:5, fiók:20, kézi:22)

 10(közforg.:2,Fiók:4, kézi:4)

 13(közforg.:1, fiók:7, kézi:5)

 13(közforg.:1, fiók:7, kézi:5)

 11(közforg.:1, fiók:2, kézi:8)

 1 000-5 000

 71(közforg.:22, fiók:42, kézi:7)

 26(közforg.: 12, fiók:14)

 17(közforg.:5,fiók:10, kézi:2)

 16(közforg.:2,fiók:11, kézi:3)

 12(közforg.:3,fiók:7, kézi:2)

 5 000-10 000

 53

 17

 18

 12

 6

 10 000-50 000

 161

 40

 57

 43

 21

 50 000-100 000

 67

 18

 31

 15

 3

 100 000-150 000

 108

 27

 45

 22

 14

 Budapest

 111 (közforg.:110, intézeti:1)

 38

 37

 26(közforg.:25, intézeti:1)

 10

 Összesen:

 618(közforg.:526 fiók:62, kézi:29 intézeti:1)

 176(közforg.:154, fiók: 18, kézi:4)

 218(közforg.:194 fiók:17, kézi:7)

 147(közforg.:120 fiók:18, kézi:8, intézeti:1)

 77(közforg.:58, fiók:9, kézi:10)

2007. január 1. óta visszavont gyógyszertári működési engedélyek száma településméret szerinti bontásban

 

 Gyógyszertárak száma

 Település/lakosságszám

 működési engedély visszavonásaóta nem működik

 valamilyen formában ismét működik

 Budapest

 47(közforgalmú: 43, intézeti: 4)

 11(közforgalmú)

 100 000-150 000

 23(közforgalmú: 22, intézeti: 1)

 1(közforgalmú)

 50 000-100 000

 15(közforgalmú)

 3(közforgalmú)

 10 000-50 000

 30(közforgalmú: 29, intézeti: 1)

 4(közforgalmú: 3, intézeti: 1)

 5 000-10 000

 4(közforgalmú: 3, fiók:1)

 7(közforgalmú: 6, fiók: 1)

 1 000-5 000

 35(közforgalmú: 6, fiók:23, kézi:6)

 48(közforgalmú: 22, fiók: 16, kézi: 10)

 1 000 alatt

 69(közforgalmú: 5, fiók: 27, kézi: 37)

 30(közforgalmú: 5, fiók:13, kézi: 12)

 Összesen:

 223(közforgalmú: 123, fiók: 51, kézi: 43, intézeti: 6)

 104(közforgalmú: 51, fiók: 30, kézi: 22, intézeti: 1) 

A lakosságszám mellett szükséges a gyógyszertárak közötti távolság szabályozása is: 50 ezer főnél kisebb településen a 300 méter, ennél nagyobb településeken a 250 méter minimális távolság előírása indokolt. A fenti feltételeknek való megfelelést az egészségügyi államigazgatási szerv folyamatosan figyelemmel kíséri, és a miniszter egyetértésével írja ki a pályázatot. Az új gyógyszertár létesítésére vonatkozó pályázati kiírás tartalmi elemei szintén megjelennek a törvényben.

Az Európai Unió Bírósága a C-570/07. és C-571/07. számú egyesített ügyekben hozott ítélete a gyógyszertár alapítás földrajzi távolsághoz és lakosságszámhoz kötött korlátozását is igazolhatónak tartja, ha ezt a biztonságos és színvonalas gyógyszerellátás érdeke megalapozza. Jelenleg az Európai Unió tagországainak kétharmadában (pl. Ausztria, Belgium, Dánia, Egyesült Királyság, Észtország, Finnország, Franciaország, Lettország, Málta, Olaszország, Portugália, Spanyolország, Szlovénia) meghatározott geográfiai és demográfiai szabályok vannak érvényben.

A 70. §-hoz

A hatályos szabályozás nem zárja ki, hogy olyan településen, ahol fiókgyógyszertár működik, újabb fiókgyógyszertár létesüljön. Egy településen több fiókgyógyszertárnak nincs létjogosultsága, ilyen esetben magasabb szintű gyógyszerellátást nyújtó közforgalmú gyógyszertár létesítése megalapozottabb.

A módosítás célja a mozgó fiókgyógyszertárakra vonatkozó szabályok pontosítása, egyrészt, hogy az engedélyezett három fiókgyógyszertárból csak egy legyen működtethető mozgó egységként, másrészt pedig a megyehatár elhagyásával módosításra kerül az ellátott települések köre.

Jelen módosítás pontosítja és kiegészíti a fiókgyógyszertár létesítésének szabályozását azon esetben, amikor a legközelebbi közforgalmú gyógyszertár nem akar, vagy nem tud fiókgyógyszertárat létesíteni. Amennyiben - a fenti alapszabálytól eltérően - több kérelmező kíván fiókgyógyszertárat létesíteni, úgy a hatóság a közúton történő megközelítés alapján dönt a létesítés engedélyezésekor.

Mozgó fiókgyógyszertár csak olyan helyen engedélyezhető, ahol sem közforgalmú, sem fiókgyógyszertár nem működik. Elsősorban a legközelebbi közforgalmú gyógyszertár működtetője kaphat engedélyt azzal a kitétellel, hogy az ellátott települések lakosainak száma nem haladhatja meg a 4500 főt. A részletszabályokat végrehajtási rendelet keretében kell kidolgozni.

A 71. §-hoz

A törvény a jogszabályi koherenciát teremti meg azzal, hogy az intézeti gyógyszertárak esetében is utal a két külön eljárásra (létesítés és működtetés engedélyezése).

A 72. §-hoz

A törvény a jogszabályi koherenciát teremti meg azzal, hogy az kézigyógyszertárak esetében is utal a két külön eljárásra (létesítés és működtetés engedélyezése).

A kézigyógyszertáraknál jelenleg nincs előírva, hogy az orvosnak a gyógyszereket mely gyógyszertárból kell beszereznie. A kézigyógyszertár által ellátott település közelében működő közforgalmú gyógyszertár működésének fenntartása érdekében lehetővé kell tenni az ellátás lehetőségét elsősorban e gyógyszertár számára.

A 73-74. §-hoz

A létesítési és működési engedélyezési eljárás szétválasztása miatt szükséges a működés megkezdésének feltételeit újraszabályozni.

Szükséges a gyógyszertárak működési engedélyezési eljárásának részletszabályait és a működési engedély kötelező tartalmi elemeit a törvényben rögzíteni, elősegítve ezzel a szakmai felügyeletet ellátó egészségügyi államigazgatási szerv munkáját. A módosítás lehetőséget biztosít továbbá a hatóság számára, hogy hiányos személyi és/vagy tárgyi feltételek esetén a gyógyszertár működését felfüggessze.

A módosítás szabályozza annak lehetőségét, hogy mikor és milyen feltételekkel lehet - az egészségügyi államigazgatási szerv engedélyével - évente maximum 21 napig a gyógyszertár működtetését szüneteltetni.

A módosítás lehetőséget teremt arra, hogy a meghatározott geográfiai és demográfiai feltételek teljesülése esetében a gyógyszertárat működtetető - ha a gyógyszertárnak helyt adó ingatlan bérleti joga az ingatlan tulajdonosának rendelkezése okán megszűnik, vagy az ingatlan megsemmisül - áthelyezést kérjen az egészségügyi államigazgatási szervnél.

A 75. §-hoz

A módosítás a működési engedély visszavonás eseteinek pontosítására irányul.

A 76. §-hoz

A hatályos szabályozás szerint minden gyógyszertárban elektronikus tájékoztató rendszert kell működtetni, illetve már működő rendszerhez a hozzáférést biztosítani. Gyógyszertár alatt a definíció szerint a kézigyógyszertárak is értendőek, a rendelkezés további előírásai azonban az esetükben nem értelmezhetőek és alkalmazhatóak, az orvosnak egyébként is köteles tájékoztatni betegét az általa rendelet gyógyszerek hatásairól, mellékhatásairól és az árral kapcsolatos tudnivalókról. A jogalkalmazást segíti a kézigyógyszertárak kivételként történő megjelölése.

A 77. §-hoz

A személyi jog a Gyftv. kihirdetésével licenc jellegűvé vált, ami nem biztosítja kellően a szakmai számonkérhetőséget, ezért szükséges ismét egy adott gyógyszertár vezetéséhez és működtetéséhez kötni. A személyi jog megszerzésének feltételei néhány pontosítástól eltekintve nem változnak, azonban a korábbi, a Gyftv. hatályba lépése előtti szabályozáshoz hasonlóan egy adott gyógyszertár vezetésére és működtetésére jogosít az engedély.

A 78. §-hoz

A módosítás pontosítja a személyi jogról történő lemondás után fennálló 6 hónapos gyógyszertár továbbműködtetési kötelezettség esetét annak érdekében, hogy olyan településen, ahol biztosított a gyógyszerellátás, ne kényszerítsük a gyógyszerészt a veszteséges működtetés folytatására.

A 79. §-hoz

Jelen módosítás szerint a személyi jog gyakorlására vonatkozó engedélyt vissza kell vonni, abban az esetben is, ha a személyi joggal rendelkező gyógyszerész, vagy a gyógyszertárban dolgozó más személy a gyógyszertári marketingre vonatkozó új előírásokat megsérti. Továbbá a személyi jog visszavonását követően a gyógyszertár létesítési és működési engedély visszavonása is szükséges, abban az esetben, ha a működtetető hat hónapon belül nem biztosít más személyi joggal rendelkező gyógyszerészt.

A módosítás célja egyrészt, hogy a gyógyszertári marketingtevékenységre vonatkozó szabályok első ízben történő megsértése ne járjon a személyi jog gyakorlására vonatkozó engedély automatikus visszavonásával, arra csak ismételt jogszabálysértés esetén kerüljön sor.

Egy kisebb súlyú felfüggesztett szabadságvesztés méltánytalanul hátrányos jogkövetkezménnyel járna a személyi jogos gyógyszerész számára. A megélhetését, egzisztenciáját, évek munkáját tehetné tönkre egy viszonylag kisebb súlyú nem szándékos bűncselekmény. Indokolt a büntetett előéletnél a joghátránynak csak a gyógyszerészeti foglalkozással összefüggő esetben történő alkalmazása.

A Gyftv. jelenlegi módosításával kialakítandó cél a személyi jog adott gyógyszertár vezetéséhez és működtetéséhez való kapcsolása, valamint a szakmailag független működtetéshez szükséges menedzsment jogok biztosítása. Azonban mindezen jogok mellett szükséges a felelősségi szempontok rendezése, azaz a személyi jog visszavonhatóvá válik, ha a személyi joggal rendelkező gyógyszerész a Btk. szerinti csődbűncselekményt követ el, és neki új személyi jog adott időtartamon át nem engedélyezhető. Ezzel párhuzamosan a csődbűncselekményt elkövető, a gyógyszertárat működtető gazdasági társaság tagjai esetében is ki kell zárni azt, hogy további gyógyszertár tulajdonlásban részt vegyenek.

Szükséges továbbá átmeneti rendelkezést alkotni a jogbiztonság követelményére tekintettel annak érdekében, hogy az új szabályok csak a törvény hatálybalépését követő elítélések vonatkozásában alkalmazható.

A 80. §-hoz

Az egészségügyi államigazgatási szervnek az adatkezeléshez szükséges jogszabályi felhatalmazásának biztosítása, amely szerint nyilvántartást vezet

- a gyógyszertárakról, típusonkénti bontásban,

- a személyi joggal rendelkező gyógyszerészekről,

- a gyógyszer-kiskereskedelmi tevékenységet folytató üzletekről, valamint

- a hatósági vezetőkről.

A személyi jog az új szabályozás értelmében az egészségügyi államigazgatási szerv engedélyével és a gyógyszertárat működtető gazdasági társaság jóváhagyásával más személyi jogra jogosult gyógyszerésznek átadható. Az új szabályozás lehetőséget biztosít arra is, hogy a személyi jog jogosultjának halála esetén annak gyermeke, házastársa, ha a személyi jog feltételeinek megfelel, az adott gyógyszertár személyi jogát megszerezhesse. Abban az esetben, ha a gyermek gyógyszerész egyetemi hallgató vagy oklevéllel rendelkezik, de a személyi jog feltételeinek a szakmai gyakorlat idejét tekintve még nem felel meg, a személyi jogának megszerzéséig felelős vezető alkalmazásával működtetheti a gyógyszertárat.

A 81. §-hoz

A gyógyszertár vezetője számára a gyógyszertárban végzett munka kell, hogy elsődleges legyen, hiszen az elvárt személyes vezetési kötelezettségének csak így tud eleget tenni. A jelenlegi szabályozás azonban csak a munkaviszonyt és a közalkalmazotti jogviszonyt nevesíti. Szükséges kiterjeszteni a tiltást a munkavégzésre irányuló egyéb jogviszonyra is.

A 82. §-hoz

A gyógyszerbiztonság érdekében házhozszállítást a jövőben kizárólag a gyógyszertár, illetve gyógyászati segédeszköz szaküzlet végezhet, ezt a feladatot megbízott útján nem láthatja el. Ez a megfogalmazás ugyanis lehetővé tette, hogy a megrendelt gyógyszert, gyógyászati segédeszközt posta és futárszolgálatok útján juttassa el a gyógyszertár, gyógyászati segédeszköz szaküzlet a beteghez, amely esetben a gyógyszerbiztonság és az szakmai információ átadása nem biztosított. Az Európai Bíróság C-322/01 (2003. december 11-én) hozott döntésével összhangban a vény nélkül forgalmazható termékek körében a csomagküldés lehetőségét azonban meg kell tartani.

A 83. §-hoz

A gyógyszertár működtetésében a szakember személyes felelősségének érvényesítése érdekében a gyógyszertár-működtetés joga a személyi jogos gyógyszerészhez kerül, akinek részletesen előírjuk a menedzsment kötelességeit és a gyógyszertár irányításban személyesen kell közreműködnie. A gyógyszerész menedzsmentjogainak és kötelességeinek megerősítését célozza az a törvény, amely előírja, hogy a gyógyszertárat működtető gazdasági társaság legfőbb szerve (taggyűlés, közgyűlés) kizárólag a személyi jogos gyógyszerész igenlő szavazatával hozhat határozatot a gyógyszertár szakmai vezetésével, irányításával és a közfinanszírozással kapcsolatos szakmai kérdésekben, így a gyógyszertári termékkör kialakítására, a gyógyszerek beszerzésére, készletezésére, eltartására, kiadására, a gyógyszerekkel kapcsolatos betegtájékoztatási tevékenységre, a gyógyszertárban szakellátási feladatokat ellátó személyek foglalkoztatására, valamint a közfinanszírozási szerződések megkötésére és módosítására vonatkozóan. Az ezzel ellentétes bármely határozat, intézkedés, megállapodás semmis.

A 84. §-hoz

A gyógyszertárak és gyógyszertár-láncok tulajdonosi szerkezete a hatóságok számára - a közvetett tulajdonlásokra, off-shore cégekre és gyakori tulajdonosváltásra is tekintettel - bonyolult és követhetetlen, a jelenlegi szabályozás a tulajdonosokkal szemben a gyógyszertár szakmai működtetési szabályainak megsértése esetén valódi szankció lehetőségét nem hordozza, a valódi tulajdonosi döntéshozatali mechanizmusok elfedettek. Szükséges olyan tulajdonosi struktúra kialakítása, ahol a gyógyszerész személyes szakmai és egzisztenciális függetlensége, valamint az egészségpolitika beavatkozási lehetősége hosszú távon megmarad.

A személyi jog jogosultja ugyan tagja (vagy részvényese) a társaságnak, de tulajdonhányadának minimális mértékére vonatkozóan nincs előírás.

A Kormányprogram egyértelmű célként jelölte meg a gyógyszerészek többségi tulajdonának biztosítását, mert csak így látja garantálva a gyógyszerellátás megfelelő szakmai színvonalát. Továbbá az idézett európai bírósági határozatai alapján a patikalétesítés és -működtetés versenypiacitól eltérő tagállami szabályozását a közegészségügyi érdek, a minőségi gyógyszerellátás és a betegbiztonság garantálása indokolhatja, és a gyógyszertári szolgáltatások minősége és a hatékonyság érvényesítésének garanciája a gyógyszerész szakmai és egzisztenciális függetlensége; a bíróság szerint ez a függetlenség a gyógyszerpiac többi szereplőjével szemben különösen fontos.

Az Európai Unió Bíróságának a C-531/06. sz. ügyben, illetve a C-171/07. és C-172/07. sz. egyesített ügyekben 2009. május 19-én hozott döntései alapján egyértelművé vált, hogy a tagállamok nemzeti jogi szabályozásaiban a gyógyszertárak tulajdonjoga és üzemeltetési joga fenntartható kizárólag gyógyszerészek részére, az ilyen előírásokat tartalmazó nemzeti jogszabályokat igazolja a lakosság megbízható és színvonalas gyógyszerellátásának biztosítására irányuló cél, mint közérdek.

A bíróság megállapította, hogy az emberi egészség és élet az első helyen áll a Szerződés által oltalmazott javak és védett érdekek között. Alapelvként mondta ki az egészségügy, és ezen belül a gyógyszerellátás területén azt is, hogy amikor bizonytalanság van a közegészséget érintő kockázatok fennállását vagy azok jelentőségét illetően, a tagállam annak bevárása nélkül hozhat védőintézkedéseket, hogy e kockázatok valós fennállása illetve mértéke teljes mértékben bizonyításra került volna. A bíróság arra a következtetésre jutott, hogy a tagállamoknak joguk van szigorú követelményeket támasztani a gyógyszer-kiskereskedelmi tevékenység végzésére feljogosított személyekkel szemben, különös tekintettel a gyógyszerek értékesítési módjait és a nyereségre való törekvést illetően.

A tagállamok így főszabály szerint fenntarthatják a gyógyszer-értékesítés jogát kizárólag a gyógyszerészek részére, azon indokra hivatkozva, hogy ők azok a személyek, akik a betegek biztonságos gyógyszer ellátását garantálni képesek. A tagállamok azt is előírhatják, hogy a gyógyszereket olyan gyógyszerészek értékesítsék, akik tényleges szakmai függetlenséggel rendelkeznek. A tagállamok ezért meghozhatnak olyan intézkedéseket is, amelyek alkalmasak e függetlenség sérelmének kockázatát kizárni vagy csökkenteni. A gyógyszerágazatban gyártóként vagy nagykereskedőként tevékenykedők, továbbá egyéb nem gyógyszerész üzemeltetők esetében értelemszerűen nincs szó a gyógyszerészekével egyenértékű képzettségről, tapasztalatról és felelősségről, ezért az ő esetükben nincsenek meg ugyanazok a garanciák, amelyeket a gyógyszerészek nyújtanak. Ennek következtében a tagállamok úgy is vélhetik, hogy a gyógyszerészek által üzemeltetett gyógyszertáraktól eltérően a gyógyszertárak gyógyszerészi képesítéssel nem rendelkezők által történő üzemeltetése kockázatot jelenthet a közegészségügy vonatkozásában, különösen a gyógyszer-kiskereskedelem megbízhatóságát és minőségét illetően. A tagállamoknak ezért mérlegelési jogkörük van, hogy az említett közérdek elérését fenyegető kockázatok elkerülése érdekében milyen intézkedéseket hoznak. Ezen mérlegelési jogkör alapján elfogadható a patikatulajdonlás gyógyszerészek számára történő fenntartása, mivel a hivatásos gyógyszerész köteles a gyógyszertárat nem csupán gazdasági céllal, hanem szakmai szempontból nézve is megfelelően üzemeltetni. A nyereségszerzéshez fűződő személyes érdeke - képzettsége, szakmai tapasztalata és az őt terhelő felelősség miatt - kevésbé lesz meghatározó, hiszen a jogi vagy a szakmai etikai szabályok esetleges megsértése nemcsak beruházásának értékét, hanem saját szakmai egzisztenciáját is veszélyeztetheti. Egy nem gyógyszerész patikatulajdonos személyében ez a szakmai követelmény nem érvényesül. Az Európai Unió Bíróság megállapította, hogy nem jelent feloldhatatlan ellenmondást egy tagállam szabályozása, ha miközben a gyógyszertár tulajdonlást fenntartja a gyógyszerészek számára:

- lehetővé teszi, hogy az elhunyt gyógyszertártulajdonos nem gyógyszerész örökösei átmeneti ideig működtessék a patikát;

- hogy kórház intézményi gyógyszertárat tartson fenn;

- hogy a gyógyszerész fiókgyógyszertárakat tartson fenn.

Az Európai Uniós tagállamok felében (pl. Ausztria, Ciprus, Dánia, Finnország, Franciaország, Németország, Görögország, Olaszország, Luxemburg, Szlovénia, Spanyolország) gyógyszerészi vagy gyógyszerészi többségi tulajdon szükséges a gyógyszertár működtetéséhez. Ezen gyógyszertárak az Európai Unióban működő kb. 140 ezer gyógyszertár közel 65%-át teszik ki. Mindezek mellett figyelembe véve azon többségi gyógyszerészi tulajdonban gyógyszertárakat is, melyeknél az adott ország szabályozása nem írja elő a többségi gyógyszerészi tulajdont, a többségi gyógyszerészi tulajdonú gyógyszertárak száma az Európai Unióban eléri a 80%-ot.

A módosítás a többségi gyógyszerészi tulajdont célozza: új gyógyszertár működtetésére a gyógyszerészek többségi tulajdonában álló gazdasági társaságok kaphatnak működési engedélyt, a már működő gyógyszertárak esetében pedig 2014. január 1-jéig a személyi jogos, valamint a gyógyszertárban dolgozó gyógyszerészek tulajdoni hányadának meg kell haladni a gazdasági társaságban az 50%-ot, és a gyógyszerpiaci szereplők, valamint off-shore cégek kizárása szükséges.

Gyógyszerpiaci szereplők valamint off-shore cégek 2011. január 1-jét követően nem szerezhetnek tulajdont a gyógyszertárakban.

Annak érdekében, hogy a személyi jogos gyógyszerész minden, a gyógyszertárat érintő kérdésben döntési helyzetben legyen, ki kell kimondani, hogy a társaságot az adott gyógyszertár vonatkozásában a gyógyszertárat illető szakmai ügyekben a személyi jogos gyógyszerész képviselheti.

A 85. §-hoz

A jelenlegi rendszer lehetővé teszi gyógyszertár-láncok létrejöttét. Az összevásárlás - a közös irányítás alá eső gyógyszertárak számának meghatározott aránya esetén - bejelentés-, illetve engedélyköteles (ez az eljárás a Gazdasági Versenyhivatal hatáskörébe tartozik). A jelenlegi fúziós szabályozás a közös irányítás alá vont gyógyszertárak forgalmi részesedésének alakulását nem vizsgálja. A rendelkezésre álló információk szerint az összes gyógyszertárat tekintve a gyógyszertárlánc részeként működő gyógyszertárak aránya eléri a 20%-ot. Az egyes egészségügyi tárgyú törvények módosításáról szóló 2010. évi LXXXIX. törvény az új szabályozás megalkotásáig a további fúziót megtiltotta. A fúziótilalom kimondása harmonizál a többi tervezett intézkedéssel és garanciális elemként szolgál a gyógyszerész szakmai függetlenségének biztosításához. A fúziótilalom kimondása összhangban áll az Európai Unió Bíróságának C-531/06. számú ügyben, illetve a C-171/07. és C-172/07. ügyekben hozott határozatával és hozzájárul ahhoz, hogy a gyógyszerpiac egyéb szereplői ne vehessék át a gyógyszertárak szakmai és gazdasági irányítását. A gyógyszertárat működtető vállalkozások összefonódásának tilalma ugyanakkor nem gátolja a gyógyszertárakat abban, hogy különböző önkéntes társulások, beszerzési szövetkezések révén a gyógyszertárak működtetésének hatékonyságát javítsák.

A törvény értelmében, a továbbiakban csak olyan összefonódás engedélyezhető, amely során nem kerül négynél több gyógyszertár egy vállalkozás vagy vállalatcsoport irányítása alá, továbbá olyan összefonódás sem, ami húszezer fő alatti településen eredményezné három vagy annál több gyógyszertár egy érdekeltségi körbe kerülését. Ennek vizsgálata a működési engedély kiadása során történik meg az egészségügyi államigazgatási szerv által, melyhez szakvéleményt a Gazdasági Versenyhivataltól kérhet.

A 86. §-hoz

Tekintettel arra, hogy az orvosok gyógyszerfelírásának racionalizálását a korábban már említett ösztönző eszközökkel kívánjuk segíteni, szükséges a részletszabályok kidolgozására vonatkozó felhatalmazó rendelkezés ennek megfelelő módosítása.

A közforgalmú gyógyszertárakra vonatkozó személyi minimumfeltételek meghatározására az egészségügyért felelős miniszter jelenleg nem rendelkezik felhatalmazással. A gyógyszertár népegészségügyi szerepének erősítése, a megfelelő színvonalú munka fenntartása csak kellő számú és képzettségű személyzet alkalmazásával biztosítható, ezért szükséges a felhatalmazó rendelkezés kiegészítése a személyi feltételekre vonatkozóan.

A házi oxigénellátáshoz szükséges oxigénpalack vagy tartályrendszer beteg által fizetett letéti díjához nyújtható támogatás szabályainak megállapítására kap felhatalmazást az egészségügyért, és az államháztartásért felelős miniszter.

A 87. §-hoz

Gyógyszertár jelenleg lényegében bármilyen társasági formában, bármilyen tulajdonosi szerkezetű gazdasági társaság működtethet. A gyógyszertárak és gyógyszertár-láncok tulajdonosi szerkezete a hatóságok számára - a közvetett tulajdonlásokra, off-shore cégekre és gyakori tulajdonosváltásra is tekintettel - bonyolult és követhetetlen. Ezért indokolt, hogy az off-shore cégek gyógyszertár tulajdonlásból történő kizárása a lehető legrövidebb időn belül megvalósuljon, ezért kerül bevezetésre a 2011. május 31-i határidő ezen cégek részére.

A módosítás másik része biztosítja, hogy a jelenleg többségi gyógyszerészi tulajdonban működő gyógyszertárak tulajdonosi aránya megmaradjon, továbbá előírja, hogy minden a gyógyszertár tulajdonosi szerkezetében, személyi jogost illetően történő változás, kizárólag a többségi tulajdon megszerzésének irányában hathat. Ennek megvalósítására a rendelkezés két időbeli lépcsőt alkalmaz, nevezetesen 2014. január 1-ig a gyógyszerészek tulajdoni hányadának el kell érni a gazdasági társaságban a 25%-ot, 2017. január 1-ig pedig előirányozza a többségi tulajdon biztosítását a gyógyszerészek számára.

A 88. §-hoz

A gyógyszerismertetéssel kapcsolatosan az európai uniós gyakorlatnak megfelelően indokolt a szakmai ellenőrzési és piacfelügyeleti hatósági feladatoknak és eljárásoknak a gyógyszerészeti államigazgatási szervhez, mint gyógyszerhatósághoz történő visszatelepítése, a gyógyszerismertetők nyilvántartásával és a gyógyszerismertetői díj befizetésével kapcsolatos feladatokkal egyetemben. A gyógyászati segédeszköz ismertetés szakmai ellenőrzési és piacfelügyeleti hatósági feladatait és az eljárások lefolytatását szintén a gyógyszerészeti államigazgatási szerv hatáskörébe indokolt telepíteni.

A gyógyászati segédeszközök befogadási kérelmének elbírálása során hozott határozatokban a támogatás kezdőnapjaként megjelölhető időpont a gyakorlatnak megfelelően lerövidül, ami a befogadási rendszer kiszámíthatóságát növeli.

A 89. §-hoz

A rendelkezés a Gyftv. egyéb módosításaival összefüggésben szükséges hatályon kívül helyező rendelkezéseket tartalmazza.

A 90-91. §-hoz

Az Eftv. 2010. január 1-jei módosítása értelmében megállapodást/egészségügyi ellátási szerződést kell kötni abban az esetben, ha szakellátási feladata, kötelezettsége ellátásában más szervet vesz igénybe a szakellátásra kötelezett, illetve a szolgáltató. Jelenleg a megállapodás/szerződés csak a finanszírozási szerződés szerinti szolgáltatások összességére köthető. Az elmúlt időszak tapasztalatai alapján szükséges lehetővé tenni, hogy ellátási érdekből csupán egy-egy szakma is lehessen szerződést kötni. Annak érdekében, hogy ne a rentábilisabb szakmák kerüljenek kiválogatásra, a törvényben szereplő vagyoni biztosítékra vonatkozó szabályozást is módosítjuk. Ennek megfelelően minden olyan esetben, amikor megállapodás/szerződés megkötésére kerül sor, szükséges az átvevőnek vagyoni biztosítékot adni. A részletszabályokat a törvény végrehajtási rendelete fogja meghatározni.

A 92. §-hoz

A hatályos Eftv. 1. számú melléklete tartalmazza az országos feladatkörű speciális intézeteknek és súlyponti kórházaknak a körét és a törvény által rendelkezésükre bocsátott kapacitás mennyiségét, illetve azt a kapacitásmennyiséget, amit járványügyi és katasztrófahelyzet esetén 3, illetve 6 órán belül kötelesek a különleges helyzet fennállásának időtartamáig rendelkezésre bocsátani. A 2. számú melléklet tartalmazza régiónként a fekvőbeteg-szakellátások tekintetében szakmacsoportos bontásban az évenként újraosztható kapacitásmennyiséget. A 3. sz. melléklet határozza meg a járóbeteg-szakellátás körében az országosan megállapított kapacitásmennyiséget és szakmacsoportokat.

A mellékletek korrekciója a kihirdetésük óta történt változásokkal nem történt meg, struktúrájuk felülvizsgálatra szorul. 2006. óta számos változás következett be, intézmények összevonásra kerültek, újak alakultak, ezen módosulásokat az 1. sz. melléklet nem tartalmazza. Az uniós pályázatok miatt a kapacitásokban jelentős változások történtek, melyek a törvény mellékleteiben nem kerültek átvezetésre. Egy rugalmasabban változó, a szolgáltatók érdekeit jobban tükröző rendszer nem teszi lehetővé a kapacitások törvényi kihirdetését. Ezért indokolt az 1-3. mellékletek hatályon kívül helyezése.

Az egészségügyi szakellátásban rendelkezésre álló országos kapacitásmennyiséget azonban továbbra is szükséges meghatározni, valamint azt is szükséges szabályozni, hogy járványügyi és katasztrófahelyzet esetén az egészségügyi szolgáltatók kapacitásaik egy részét kötelesek rendelkezésre bocsátani.

A 93. §-hoz

A jelenleg hatályos Eftv. az egészségügyi szolgáltatók kapacitásait régiós bontásban szabályozza. A régiós bontás helyett indokolt a jövőben kisebb területi egységek, pl. háziorvosi körzetek alapulvétele. Az erre vonatkozó szabályozást külön törvény fogja tartalmazni.

A 94-95. §-hoz

A jelenleg hatályos szabályozás értelmében a lekötött kapacitásokat minden évben meghatározott eljárás szerint felül kell vizsgálni. A lefolytatott eljárás tapasztalatai ugyanakkor azt mutatják, hogy a felosztási eljárás befejeződése szinte egybeesik az új eljárás megindításával, tehát a hatályos törvény nem ad lehetőséget a rendszer „beállására”. Hasonlóképpen, szükséges arra is időt adni, hogy a felosztási eljárás eredménye vizsgálható legyen. Ennek megfelelően elegendő - 2013-tól indulóan - a felülvizsgálat 3 évente történő elvégzését.

A kapacitásmódosítási eljárások során új szempontként kerül figyelembevételre a várólistára, illetve betegfogadási listára vonatkozó adatok, valamint egyes speciális szolgáltatók működőképessége fenntartásának vizsgálata.

A 96. §-hoz

Az elmúlt évek tapasztalatai, valamint a szolgáltatóktól és a szervezetektől érkezett észrevételek alapján megállapítható, hogy a Regionális Egészségügyi Tanácsok a szakellátási kapacitások felosztásához kapcsolódó feladataikat - a jelenlegi szervezeti felépítésük és erőforrásaik mellett - nem képesek ellátni, ezért kell, hogy az egészségügyről szóló törvényből ez a feladatuk kerüljön törlésre.

Tekintettel arra, hogy az egészségbiztosító jelenleg a kapacitások kihasználtságát csak a felosztási eljárás keretében vizsgálja, azonban a felülvizsgálati eljárást a módosítás következtében csak három évente kell elvégezni, indokolt a kapacitások kihasználtságának folyamatos vizsgálata, és a kihasználatlanságról a fenntartók szükség szerinti, de legalább évente egyszeri tájékoztatása.

A 97-98. §-hoz

A területi ellátási kötelezettségre vonatkozó szabályokat részben az uniós pályázatok miatt, részben az eddigi tapasztalatok alapján kisebb módosításokkal a szolgáltatói érdekek mentén módosítja a törvény.

A 99. §-hoz

A törvény jelenleg az átcsoportosításokra bizonyos százalékos korlátot tartalmaz, melyet két lépésben indokolt enyhíteni, ezzel is nagyobb teret biztosítva a szolgáltatóknak saját intézményük kapacitásainak módosítására. 2011. július 1-jéig még fennmaradnának a százalékos korlátok, de a jelenlegi mérték növelésre, majd fél év elteltével teljes mértékben eltörlésre kerülne. Az átcsoportosítás szempontrendszere kikerül a törvényből, azt az Eftv. végrehajtási kormányrendelete fogja tartalmazni.

A 100. §-hoz

Tekintettel arra, hogy a törvény mellékletei hatályon kívül kerülnek, az egészségbiztosító feladatait is ennek megfelelően módosítani szükséges.

A 101. §-hoz

A rendelkezés az előzetes többletkapacitások befogadásáról szóló eljárás gyakorlatának megfelelően főszabályként az éven túli kötelezettségvállalással járó eseteket, míg az ezzel nem járó eseteket kivételként szabályozza. Tekintettel arra, hogy az éven túli befogadásokról szóló kormányhatározat előkészítése során mind az egészségbiztosítónak, mind az államháztartásért felelős miniszternek véleményezési jogköre van, ennek külön megjelenítése a törvény szövegében nem szükséges.

A 102. §-hoz

A § a törvénymódosításból fakadóan szükséges átmeneti rendelkezéseket tartalmazza.

A 103. §-hoz

A § - összhangban az ellátási területre vonatkozó szabályozás változásával - a speciális ellátotti kör részére ellátást nyújtó egészségügyi szolgáltatói kör meghatározására vonatkozó felhatalmazó rendelkezést tartalmaz.

A 104-105. §-hoz

A törvény záró rendelkezései a törvény módosításából fakadó pontosító rendelkezéseket tartalmaznak.

A 106. §-hoz

A módosítás lehetővé teszi a háziorvosnak, hogy a hozzá bejelentkezett biztosítottak vonatkozásában jogosult legyen a TAJ szerinti egészségügyi adatok lekérdezésére az Országos Egészségbiztosítási Pénztáron (OEP) keresztül, ügyfél autentikációs mechanizmusok alkalmazásával. Az adatkezelés célja a beteg-utak irányítása és nyomon követése, a háziorvos kapuőri funkciójának támogatása, a hatékonyabb és eredményesebb egészségügyi ellátás megszervezése érdekében. Adatokat csak a kötelező egészségbiztosítás terhére igénybevett szolgáltatásokról kap a háziorvos, amennyiben a biztosított ez ellen írásban nem tiltakozik. Az OEP részére a szükséges felkészülési időt a rendelkezés biztosítja.

A fertőző betegségek bejelentése esetén az egészségügyi államigazgatási szerv munkatársai már most is jogosultak a társadalombiztosítási azonosító jel kezelésére, azonban az alapján az életkorhoz kötött oltásokkal kapcsolatos feladatok hatékonyan nem láthatók el. A módosítás lehetővé teszi a védőoltással megelőzhető fertőző betegségek esetén az oltóanyag - megigénylésétől a felhasználásig történő - nyomon követhetősége a visszaélések kizárása érdekében, továbbá a hatékonyság ellenőrzésének biztosítása.

Az Eüak. módosításával pontosításra kerül továbbá a vényen feltüntetendő adatok köre különös tekintettel figyelembe véve a gyermekkorban történő gyógyszeradagolás pontosságának szükségességét a biztonságos gyógyszer, gyógyászati segédeszköz ellátás érdekében. A BNO kód nem kötelező szerepeltetése mellett megmarad, a kiemelt és emelt jogcímeken az egészségbiztosító gyógyszerfelírást ellenőrző lehetősége, és a gyógyszerkiadásnál a szakmai tájékoztatás miatt a diagnózis feltüntetése.

A tuberkulózissal fertőzött, eltűnt betegek felkutatásához kiemelt járványügyi érdek fűződik. Az ehhez kapcsolódó intézkedés megkönnyítését szolgálja, a tuberkulózis áthelyezése az 1. számú melléklet A.) pontjába, amely alapján a betegellátó a fertőző betegség észlelésekor haladéktalanul továbbítja az egészségügyi államigazgatási szerv részére a beteg egészségügyi és személyazonosító adatait. Az egészségügyi államigazgatási szerv ezek birtokában megteheti a felkutatáshoz szükséges intézkedéseket.

A hatályos jogszabályi rendelkezések alapján az egészségügyi államigazgatási szerv keretében működtetett Országos Szűrési Regiszter (OSZR) csak deperszonalizált egészségügyi adatokat kezel, amelyek a szervezett, célzott népegészségügyi szűrővizsgálatok szempontjából csak statisztikai feldolgozásra alkalmasak, a szűrővizsgálati eredmények monitorozására, értékelésére nem.

A személyazonosító adatok nélkül működő rendszerben nem lehet megállapítani, hogy a Nemzeti Rákregiszter által átadott, daganatos megbetegedésben szenvedők egészségügyi adatai mögött volt-e szűrés, továbbra sem ítélhető meg, hogy ki vett részt a szűrésen és kiket kezelnek kiemelten daganatos megbetegedéssel, illetve az intervallum-rák kérdése továbbra sem megítélhető. Az intervallum-rákról azon esetekben beszélhetünk, amikor a daganatos megbetegedést két szűrővizsgálat közötti időszakban, klinikai úton fedezik fel, ám a megbetegedés nagy valószínűséggel már a szűrővizsgálat idején is fennállt, kiszűrése azonban valamilyen okból (technikai korlátok, értékelési hiba) elmaradt.

A népegészségügyi szervezett szűrővizsgálatok értékelhetősége megkívánja, hogy az ellátórendszer más egységeiben keletkezett elsődleges adatok a keletkezés helyéről személyhez köthető formában az OSZR rendelkezésére álljanak. Ez azt jelenti, hogy a szűrési listán szereplők szűrési, nem negatív esetben a betegúthoz kapcsolódó egészségügyi, illetve elhalálozás esetén haláloki adatait egyéni szinten szükséges végigkövetni. Továbbá szükséges a szűrést igénybe nem vevő szűrendő személyek releváns egészségügyi adatainak ismerete, mivel sok esetben látens szűrésként, diagnosztikus vizsgálatként jelentve vesznek részt mammográfiás vizsgálaton, méhnyakszűrésen. Csak ezen adatok alapján ítélhető meg, hogy egy adott daganatos megbetegedés (pl. emlőrák) esetében bekövetkezett halálozáscsökkenés milyen mértékben köszönhető a szűrővizsgálatoknak; vagyis mekkora ráfordítással mennyi életet, illetve életévet sikerült megmenteni.

Fentiekből következően a szűrések minőségellenőrzése, illetve költséghatékonyságának mérése csak a személyazonosításra alkalmas módon megküldött vagy rendelkezésre álló egészségügyi adatok birtokában végezhető el, vagyis a szűrésekre fordított pénzösszegek hasznosulása is rejtve marad mindaddig, amíg az OSZR rendszerében nem lesz fellelhető minden szükséges adat, ami a szűrések és a szűrt vagy szűrendő személyek betegútjának követését személyre lebontva lehetővé teszi.

A módosítások teljesülése a feltétele annak is, hogy a nemzeti népegészségügyi szűrőprogram képes legyen megfelelni azon nemzetközi irányelveknek, amelyek az Európai Unió Tanácsának 2003/878/EC számú ajánlásában, továbbá az Európai Unió és a WHO/IARC által publikált European Guidelines for Quality Assurance in Breast Cancer, European Guidelines for Quality Assurance in Cervical Cancer című módszertani kiadványokban szerepelnek a szervezett népegészségügyi programok monitorozására és értékelésére.

A jogszabály-módosítás arra irányul, hogy a szűrések során keletkezett adatok személyhez kötött módon kerüljenek megküldésre az ORSZ részére.

A 107. §-hoz

A mefedront jelenleg 11 tagállamban, nevezetesen Belgiumban, Dániában, az Egyesült Királyságban, Észtországban, Franciaországban, Írországban, Litvániában, Németországban, Romániában, Svédországban, Olaszországban vonták pszichoaktív anyagként ellenőrzés alá. Lettországban és Luxemburgban a mefedron ellenőrzésére vonatkozó jogszabályok előkészítés alatt állnak. A társult tagállam Norvégiában és a tagjelölt Horvátországban a mefedron szintén kontrollált anyagnak minősül. Finnországban és Hollandiában a gyógyszerekre vonatkozó jogszabályokat alkalmazzák a mefedronra.

A bűnüldöző szervek a közelmúltban Magyarországon is több alkalommal foglaltak le mefedront, amely a Kábítószerügyi Koordinációs Bizottság Kábítószer Listák Szakbizottságának álláspontja szerint visszaélés szempontjából veszélyes új szernek minősül. A Szociális, család- és ifjúságügyért felelős államtitkár a Szakbizottság határozata alapján javasolta az egészségügyért felelős államtitkárnak a mefedron listára vételét.

A stimuláns hatású pszichoaktív mefedron parti drogként történő fogyasztása - jórészt internetes forgalmazást útján - egyre elterjedtebb, az Extasy pótszereként alkalmazzák. A szer által jelentett kockázatokra és elterjedtségére tekintettel indokolt a listára vétel.

A mákszalma meghatározásának pontosítását az indokolja, hogy egységes legyen a megnevezése valamennyi vele foglalkozó jogszabályban [ld. pl.: a kábítószerekkel és pszichotróp anyagokkal végezhető tevékenységekről szóló 142/2004. (IV. 29.) Korm. rendelet és a kábítószer előállítására alkalmas növények termesztésének, forgalmazásának és felhasználásának rendjéről szóló 162/2003. (X. 16.) Korm. rendelet].

A 108. §-hoz

A 2008/112/EK európai parlamenti és tanácsi irányelv (a továbbiakban: CLP irányelv) rendelkezéseit több jogszabály, ülteti át a hazai jogba. A CLP irányelv 4. cikke az elhasználódott járművekről szóló 2000/53/EK irányelvet, az 5. cikke az elektromos és elektronikus berendezések hulladékairól szóló 2002/96/EK irányelvet módosítja. Ezeket az irányelveket

- a hulladékká vált gépjárművekről szóló 267/2004. (IX. 23.) Korm. rendelet,

- az elektromos és elektronikai berendezések hulladékainak visszavételéről szóló 264/2004. (IX. 23.) Korm. rendelet, valamint

- az elektromos és elektronikai berendezések hulladékai kezelésének részletes szabályairól szóló 15/2004. (X. 8.) KvVM rendelet

ülteti át.

Ezen jogszabályok azonban külön nem határozzák meg értelmező rendelkezésben a „veszélyes anyag”, illetve a „veszélyes anyag vagy keverék” fogalmakat, ezek tekintetében a kémiai biztonságról szóló 2000. évi XXV. törvény fogalommeghatározásai az irányadóak. A fenti irányelvek átültetése ennek megfelelően került bejelentésre az Európai Bizottságnak, ezért szükséges a kémiai biztonságról szóló törvény jogharmonizációs záradékának pontosítása is.

A 109. §-hoz

A felnőttképzésről szóló törvény módosításának indoka egyrészről az Eütv. 2010. január 1.-jei hatállyal hatályba lépett, egészségügyi ágazati szakmai képzésre vonatkozó fogalomrendszerével való összhang megteremtése. Másrészről a továbbképzésre vonatkozó egységes jogi szabályozás kialakítása érdekében valamennyi egészségügyi dolgozó egészségügyi szakmai továbbképzésére vonatkozó jogi szabályozás kivétele a törvény hatálya alól az egységes végrehatási rendelkezések megalkotása érdekében. (A jelenleg hatályos szabályozás alapján az alap-, közép-, vagy emeltszintű egészségügyi szakképesítéssel rendelkezők továbbképzése a törvény hatálya alá tartozik, míg a többi egészségügyi dolgozó továbbképzésére nem terjed ki a törvény hatálya.)

A 110. §-hoz

A Semmelweis nap munkaszüneti nappá történő nyilvánítása az egészségügyi dolgozók által végzett munka elismerését, presztízsének emelését szolgálja.

A 111. §-hoz

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása a Gytv. 32. § (7) és (9) bekezdésének módosításával összhangban szükséges módosító rendelkezést tartalmaz.

A 113. §-hoz

A 2007-ben újjáalakult egészségügyi szakmai kamarákban a 2011. év során - a mandátumok általános szabályok szerinti, négyéves ciklusára figyelemmel - soros választásokat és tisztújításokat kell lefolytatni. A kamarák szerepkörének az esetleges átalakítása, megerősítése ugyanakkor szükség szerint visszahat a köztestület szervezetére is, az alapszabály megújítása vagy módosítása értelemszerűen magával vonhatja a tisztségviselők és a kamarai szervek újraválasztásának szükségességét is.

Tekintettel arra, hogy a kamarák országos hatáskörű és területi szinten is szervezett köztestületek, a szervezetalakítási folyamatok időigényesek és költségesek, valamint kiterjedt adminisztratív feladatokat tesznek szükségessé. A választások, tisztújítások előkészítése és lebonyolítása mintegy fél évet vesz igénybe.

Mindezért szükséges, hogy a soros kamarai választások és tisztújítások feleslegesen ne okozzanak dupla adminisztratív terheket, hanem a kamarák megerősítéséről született döntések meghozatalát követően, egy alkalommal - immár az új kamarai feladatok ellátásához illeszkedő kamarai szervezet kialakításával - kerülhessen sor a kamarai választásokra és tisztújításokra a 2011. év során. Ennek érdekében gondoskodni kell arról, hogy a jellemzően 2011 nyarán- őszén lejáró mandátumok az év végéig meghosszabbításra kerüljenek.

A 114. és 117. §-hoz

Az egyes egészségügyi tárgyú törvények módosításáról szóló 2009. évi CLIV. törvény (a továbbiakban: Törvény) 128. §-a tartalmazza, hogy az egészségügyi szolgáltatókkal, valamint a gyógyszer kiszolgáltatójával, gyógyászati segédeszköz forgalmazójával, gyógyászati ellátás nyújtójával 2010. december 31-ig - 2011. január 1-jei hatálybalépéssel - új szerződéseket kell kötni. Az új szerződések megkötésére vonatkozó szabály bevezetését indokolta, hogy az egészségbiztosító által meghatározott általános szerződési feltétel fogja részben kiváltani a felek által kötött jelenlegi szerződéseket. A Törvény szerint az új szerződések érvényessé válásával egyidejűleg a korábbi szerződések a törvény erejénél fogva megszűnnek. Tekintettel arra, hogy a jövő évben jelentős, az egészségbiztosítási rendszer struktúráját alapvetően érintő változások kerülnek majd bevezetésre, indokolt a szerződések megkötésére vonatkozó határidők egy évvel való elhalasztása.

-----STARTING---POINT---VEGE---

A 115-116. §-hoz

A §-ok a hatályba léptető és átmeneti rendelkezéseket tartalmazzák.

A 118. §-hoz

A módosítás célja a Költségvetési Tanács tagjainak változására vonatkozó szabályok közötti koherencia megteremtése, a jogalkalmazó számára egyértelmű és alkotmányos helyzet kialakítása átmeneti rendelkezések megalkotásával. Mindez elengedhetetlen a törvényi szabályok alkotmányosságának biztosításához.