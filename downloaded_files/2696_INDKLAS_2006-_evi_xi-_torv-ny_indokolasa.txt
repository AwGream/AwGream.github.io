2006. évi XI. törvény indokolása

az állattenyésztésről szóló 1993. évi CXIV. törvény módosításáról

-----STARTING---POINT---ALTALANOS--- 

Az állattenyésztés törvényi szintű szabályozását az 1993. évi CXIV. törvény teremtette meg, amely új alapokra helyezve határozta meg az állattenyésztés szervezési struktúráját. A törvény elsősorban a hazai hagyományokra építve, de az Európai Unió előírásait, valamint a tagállami nemzeti szabályozásokat is figyelembe véve alakította ki a tenyésztő szervezeti elismerési rendet, törzskönyvezési és teljesítmény vizsgálati szabályozást. A törvény legutóbbi módosítására a 2004. év első félévében került sor az európai uniós jogharmonizációs folyamat részeként.

Az állattenyésztési törvény jelenlegi felülvizsgálatát és módosítását a hazai és az európai jogszabályok változása miatt kell végrehajtani. 2005-ben elfogadták a Tanács 2005/24/EK irányelvét, amely a 87/328/EGK irányelvnek a fajtatiszta tenyészmarháktól származó petesejtek és embriók felhasználása, valamint spermatároló központok tekintetében történő módosításáról rendelkezik. Az irányelv egységes szabályozást valósít meg a spermatároló központokra és azok engedélyezési eljárására vonatkozóan, az új szabályok alkalmazását viszont csak 2007. március 27-től követeli meg az Európai Unió. A módosítás az ebből adódó jogharmonizációs kötelezettségünknek tesz eleget és beépíti a normaszövegbe a spermatároló központ fogalmát, illetve szabályozást tartalmaz azok engedélyezési eljárására vonatkozóan.

A hazai jogszabályi környezet megváltozását jelenti a közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.) megalkotása. A Ket. rendelkezéseivel való összhang megteremtése érdekében szükséges a törvény 14. §-a (2) bekezdésének hatályon kívül helyezése, ami az államigazgatási eljárás általános szabályairól szóló 1957. évi IV. törvény rendelkezéseitől való eltérést engedi meg a tenyésztés-szervezéssel kapcsolatos hatósági eljárásokban.

Az állattenyésztési törvény egyéb módosításai nem jelentenek jelentős változást a korábbi szabályozáshoz képest, azok többnyire pontosításokat, kiegészítéseket tartalmaznak.

-----STARTING---POINT---RESZLETES---

Az 1., 4., és 8. §-hoz

Ezen szakaszok módosítására a 87/328/EGK irányelvnek a fajtatiszta tenyészmarháktól származó petesejtek és embriók felhasználása, valamint spermatároló központok tekintetében történő módosításáról szóló 2005/24/EK tanácsi irányelv elfogadása miatt kerül sor, amely irányelv új elemként bevezette a spermatároló központok egységét és engedélyezési eljárásának összehangolását a tagállamok között.

Ennek megfelelően az 1. §-ban sor kerül a spermatároló központ fogalmának meghatározására. A 4. § a spermatároló központ üzemeltetését a tenyésztési hatóság engedélyéhez köti, a 8. § pedig a spermatároló központ üzemeltetésének egyéb feltételeit rendezi.

A 2. §-hoz

A jelentős genetikai értéket képviselő, védett őshonos állatfajták fenntartásának végrehajtását a jelenlegi rendeleti szabályozás az elismert tenyésztő szervezetek számára is lehetővé teszi. Ennek törvényi megerősítését kívánja biztosítani a módosítás.

A 3. §-hoz

Ezen szakasz az elismeréshez kötött tevékenységekre irányuló kérelmek elbírálásában bővíti a tenyésztési hatóság hatáskörét.

Az 5. §-hoz

A tenyésztő szervezetek elismerésére irányuló eljárás sajátosságaiból következően az eljárás lefolytatása több időt vesz igénybe, mint a közigazgatási eljárások lefolytatására általánosan érvényes 30 nap. Ezért ezen speciális eljárásokra vonatkozóan hosszabb eljárási határidőt állapít meg a törvény a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseivel összhangban.

A 6. §-hoz

A tenyésztő vállalkozások esetében a tenyésztésvezető feladatait ellátó személy kötelező kijelölését és megnevezését szintén miniszteri rendelet írta elő. A módosítás ezzel az egyesületekre és szövetségekre vonatkozó szabályozással egyenrangúvá teszi a vállalkozásokra vonatkozó előírást.

A 7. §-hoz

Bővülnek a hatóság rendelkezésére álló eszközök az engedélytől eltérő tevékenység folytatásában megvalósuló jogsértés kezelésében. Ennek értelmében az engedélyköteles tevékenység folytatását a hatóság felfüggesztheti a fennálló hiányosság megszüntetéséig, a szabálytalan működés megváltoztatásáig, de legfeljebb hat hónapig. A felfüggesztés eredménytelensége esetén a hatóság az engedélyt visszavonja.

A 9. §-hoz

Ezen szakasz a mesterséges termékenyítési engedélyre irányuló kérelem, valamint a spermatároló központ létesítésére irányuló kérelem benyújtására jogosultak körét határozza meg.

A 10. §-hoz

A tenyészállat és a szaporítóanyagok behozatalára vonatkozó szabályok a 2004. évben megtörtént törvénymódosítás folytán enyhültek. A közös piac működése érdekében azonban további korlátozásoknak a leépítése szükséges. Ezért a tenyésztési programmal való megfelelés előírása kikerül a szabályozásból. Így lehetővé válik a tenyésztési programmal nem teljesen harmonizáló behozatal esetén is az egyes állattartók igényének megfelelő szabad behozatal.

A 11. §-hoz

Ezen szakasz a hatósági ellenőrzésekre vonatkozóan biztosít új hatásköröket a tenyésztési hatóság számára a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseivel összhangban.

A 12. §-hoz

A közösségi jogszabályoknak való megfelelésről rendelkező szakasz kiegészül.

-----STARTING---POINT---VEGE---

A 13. §-hoz

A törvény egyéb szakaszainak hatálybalépésétől eltérő időpontban, 2007. március 24-én lépnek hatályba a jogharmonizációs kötelezettség miatt módosított egyes szakaszok.