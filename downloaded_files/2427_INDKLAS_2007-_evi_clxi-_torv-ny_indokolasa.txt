2007. évi CLXI. törvény indokolása

a munkavédelemről szóló 1993. évi CXIII. törvény módosításáról

-----STARTING---POINT---ALTALANOS--- 

A munkavédelemről szóló 1993. évi XCIII. törvény (a továbbiakban: Mvt.) módosítását tartalmazó törvényt az államháztartás hatékony működését elősegítő szervezeti átalakításokról és az azokat megalapozó intézkedésekről szóló 2118/2006. (VI. 30.) Korm. határozat alapján végrehajtott  munka-egészségügyi integráció, és a hatósági ellenőrzés gyakorlati tapasztalatai indukálta követelményeknek, kihívásoknak való megfelelés, ebből következően a munkavédelemmel kapcsolatos munkáltatói kötelezettségek, illetőleg e kötelezettségek megtartásának ellenőrzésére, kikényszerítésére szolgáló hatékonyabb hatósági eszközök szabályozásának szükségessége indokolja.

Az Mvt. törvény szerinti módosítása kiterjed a munkavédelmi képviselettel kapcsolatos néhány rendelkezésre, valamint a munkavédelmi törvény végrehajtását szolgáló tárcarendeletek megalkotására vonatkozó, felhatalmazó szabályok teljes körben történő szabályozására is.

A módosítás főbb tartalmi elemei ennek megfelelően a következők:

1. A munkáltatók munkavédelmi kötelezettségei körébe új, nevesített feladatként emeli be a törvény a munkahigiénés vizsgálat elvégzésére vonatkozó kötelezettséget, az általuk alkalmazott technológiákban előforduló veszélyes anyagok vagy készítmények kockázatértékelésének elkészítése során.

A törvény továbbá a munkavállalók munkahelyi biztonsága és egészsége hatékony védelmének érdekében szabályozza az egyes, fokozott munkahelyi ártalommal járó, különös egészségkárosító kockázatot jelentő környezetben, időtartamban végzett munka esetén a munkáltató által megteendő speciális intézkedéseket. Ezek az intézkedési kötelezettségek az egészséget, testi épséget nem károsító munkakörülmények, időtartam munkáltatók általi megtartása, illetőleg az egészségkárosodás kockázatát növelő időtartamban való munkavégzésre vonatkozó jogszabályoknak megfelelő eljárás.

A törvény értelmében a munkáltatóknak fokozott figyelmet kell fordítani a munkahelyi kockázatok értékelése során a munkavégzés pszichoszociális kockázatainak - amelyek többek között káros stresszt idézhetnek elő - a felmérésére, megelőzésére, csökkentésére vagy kiküszöbölésére.

A törvény egyes munka-egészségügyi jogszabályokban [a munkahelyek kémiai biztonságáról szóló 25/2000. (IX. 30.) EüM-SzCsM együttes rendelet, a munkavállalókat érő zajexpozícióra vonatkozó minimális egészségi és biztonsági követelményekről szóló 66/2005. (XII. 22.) EüM rendelet, az azbeszttel kapcsolatos kockázatoknak kitett munkavállalók védelméről szóló 12/2006. (III. 23.) EüM rendelet stb.] előírt eltérő rendelkezésekre figyelemmel fogalmaz meg a munkáltató számára a teljesítési határidőre tekintettel a munkavédelmi törvény általános szabályaitól való eltérési lehetőséget, kibővítve a kockázatértékelés soron kívüli elvégzésére vonatkozó okokat, szigorítva ezzel a kockázatértékelés elvégzésére vonatkozó szabályozást.

2. A munkáltatók munkavédelmi jellegű kötelezettségei megtartásának ellenőrzésére, szükség esetén kikényszerítésére, szankcionálására vonatkozó hatósági eszközök körét a törvény a munkáltatói kötelezettségek szigorításával összefüggésben bővíti ki.

Meghatározza a munkáltatók által a munkavállalók egészségének megőrzése érdekében biztosított foglalkozás-egészségügyi szolgálatnak a munkavédelmi hatóság által ellátott, a munkavédelmi feladatokra kiterjedő szakmai irányítás tartalmát (a helyes gyakorlat meghatározása), megteremti a szolgálatok megfelelő működése ellenőrzésének a lehetőségét a munkáltatónál kifejtett tevékenységen keresztül.

A törvény kiegészíti a munkavállaló életét, testi épségét vagy egészségét súlyosan veszélyeztető, ezért a munkavédelmi bírság alkalmazásának alapjául szolgáló - az Mvt.-ben nevesített - eddig főleg munkabiztonsági jellegű különös tényállásokat a munka-egészségügyi szempontból lényeges veszélyeztetést jelentő esetekkel (külön jogszabályban előírt expozícióbecslés/-mérés hiánya, foglalkoztatási tilalom megszegése stb.), feljogosítva a munkavédelmi hatóságot e tényállások esetén történő szankcionálásra.

Beemeli a törvényi szabályozásba az orvos végzettségű munkavédelmi felügyelő hatósági ellenőrzéséhez - különösen a foglalkozási megbetegedések kivizsgálásához - szükséges egészségügyi adatok megismerését és kezelését lehetővé tevő adatkezelési felhatalmazást.

A munkavédelmi hatóság felügyelőjének eljárását, ezáltal a még hatékonyabb hatósági ellenőrzést segítő jogosultságokkal bővíti ki a törvény az Mvt. hatályos szabályozását (veszélyes tevékenység, üzem, üzemrész, munkaeszköz működése, használata felfüggesztésének elrendelése határértéket meghaladó expozíció, a rákkeltő, mutagén, teratogén hatású veszély, illetőleg a nem megfelelő védelmet nyújtó védőeszköz használata esetén, a rendőrség igénybevételének lehetősége, munkahigiénés vizsgálat elrendelésének joga). E körbe tartozik a munkáltatói minőség megállapítása törvényi vélelemmel a törvény szerint, amelynek ott van jelentősége, ahol az egyidejű többes munkavégzésnél gyakran az ellenőrzöttek együttműködésének hiánya miatt jogilag aggályos tisztázni a munkáltató személyét.

3. Az Mvt. munkavédelmi képviselettel kapcsolatos szabályait a gyakorlati tapasztalatok alapján pontosítja a törvény. Az ötven főnél kevesebb munkavállalót foglalkoztató munkáltatónál nem kötelező munkavédelmi képviselő választást tartani, de a szakszervezetnek, üzemi tanácsnak vagy a munkavállalók többségének ez esetben is joga van a választás tartásának kezdeményezésére, a munkáltató pedig köteles a választást lebonyolítani és a szükséges feltételeket biztosítani. E garanciális előírás rögzítése a munkavállalók képviselethez való jogát védi, egyértelművé téve a szabályozást a munkáltatók számára is. A megválasztott munkavédelmi képviselő személyéről történő tájékoztatási kötelezettség előírása a munkavállalók érdekképviseleti jogának gyakorlását könnyíti meg.

4. A kormányzati szervezetalakítással összefüggő törvénymódosításokról szóló 2006. évi CIX. törvény szabályozása értelmében kormányzati hatáskörbe tartozik a  munkavédelmi hatóság hatósági jogköréből kiemelt szervek e feladatra, rendeletben történő kijelölése, a törvény szerinti felhatalmazás alapján.

Az Alkotmány 37. §-a (3) bekezdésének 2006. június 3-án hatályba lépett módosítása óta egyértelmű követelmény, hogy a miniszterek rendeletalkotási felhatalmazását biztosító törvényi rendelkezésnek a felhatalmazás aktusát („Felhatalmazást kap”) tartalmaznia kell, azaz a rendelkezésnek a jogalkotásról szóló 1987. évi XI. törvényben (a továbbiakban: Jat.) meghatározottakon kívül e követelménynek is meg kell felelnie. A Jat. 15. §-ának (1) bekezdése értelmében továbbá a végrehajtási jogszabály alkotására adott felhatalmazásban meg kell határozni a felhatalmazás jogosultját, tárgyát (a hatályos szabályozás szerinti jogszabályhelyre utalás helyett szövegszerűen) és kereteit. E követelményeknek tesz eleget a törvény.

A törvény szerint a záró rendelkezésekben újabb, zömmel munka-egészségügyi szakmai tartalommal bíró fogalmakat határoz meg az új munkáltatói és hatósági feladatok végrehajtásához, helyes értelmezéséhez (pl. munkahigiénés vizsgálat).

-----STARTING---POINT---RESZLETES---

Az 1. §-hoz

A munka-egészségügyi szaktevékenységnek minősített feladatokat kizárólag az Mvt.-ben meghatározott szakképesítéssel rendelkező személy végezheti. A munkaegészségügy fontos területe a munkahigiéné a foglalkozás-egészségügy mellett. E szakterület alapvető szakképesítésének tekinthető a munkahigiéné, amelyet a hatályos törvényi rendelkezés nem említ. Mindezek miatt, továbbá a munka-egészségügyi feladatoknak az Országos Munkavédelmi és Munkaügyi Főfelügyelőség (a továbbiakban: OMMF) általi átvételével összefüggésben emeli be a törvény a munkahigiéne szakképesítést a törvényi szabályozásba, teljes körűvé téve ezzel a szükséges szakképesítések felsorolását.

A 2. §-hoz

Az Európai Parlament és a Tanács 2007/30/EK irányelve a gyakorlati végrehajtásra vonatkozó jelentések egyszerűsítése és ésszerűsítése érdekében a 89/391/EGK tanácsi irányelv, annak egyedi irányelvei, valamint a 83/477/EGK, a 91/383/EGK, a 92/29/EGK és a 94/33/EK tanácsi irányelv módosításáról, az Európai Unió Hivatalos Lapjában 2007. június 27-én került kihirdetésre. Az irányelv szabályozza a tagállamoknak a munkavállalók biztonságát és egészségét érintő közösségi szabályok végrehajtásáról való jelentési kötelezettségét a Bizottság részére. A törvény szerinti módosítás az irányelv törvényi szinten történő harmonizálását valósítja meg.

A 3. §-hoz

A munkáltatók kötelezettsége a foglalkozási megbetegedések és fokozott expozíciós esetek elkerülése érdekében az általuk alkalmazott technológiákban előforduló veszélyes anyagok vagy készítmények kockázatértékelésének elkészítése, amely csak abban az esetben teljes körű, ha a műszeres vizsgálatokkal is igazolják az egészséget nem veszélyeztető munkakörnyezet meglétét. Ezen - a munkahigiénés vizsgálat elvégzésére vonatkozó - kötelezettséget emeli be a módosítás a törvény szabályozásába. Ezzel összefüggésben a kötelezettség elvégzésének ellenőrzése és kikényszerítése, mint munkavédelmi hatósági jogosultság, szintén megjelenik a törvény szerinti szabályozásban [Mvt. 14. § (3) bekezdés o) pont], megteremtve ezzel az új szabályozás egyensúlyát, teljes körűségét.

A 4. §-hoz

A munkavédelmi jogterületen az egyes egészségkárosító kockázatok között foglalkoztatott munkavállalók (napi, heti) expozíciós idejének korlátozásáról 2007. májusáig miniszteri rendelet [26/1996. (VIII. 28.) NM rendelet] tartalmazott szabályozást. Jelenleg e területen nincs olyan hatályos szabályozás, amely megfelelően védi munkáltatói kötelezettség előírásával a munkavállalókat. A munkavállalók munkahelyi biztonsága és egészsége hatékony védelmének érdekében ezért szabályozni kell az egyes, fokozott munkahelyi ártalommal járó, különös egészségkárosító kockázatot jelentő környezetben, időtartamban végzett munka esetén a munkáltató által megteendő intézkedéseket. A törvény ezért e kötelezettséget általános, keretjellegű követelményként emeli be a törvény szabályozásába, a 17. § szerint egyben biztosítva a végrehajtási rendelet megalkotásához szükséges felhatalmazást is.

Az 5. §-hoz

A munkavállalók munkahelyi biztonságának és egészségének védelme érdekében a munkáltatóknak fokozott figyelmet kell fordítani a munkahelyi kockázatok értékelése során a munkavégzés pszichoszociális kockázatainak - amelyek többek között káros stresszt idézhetnek elő - a felmérésére, megelőzésére, csökkentésére vagy kiküszöbölésére. E munkáltatói kötelezettséget emeli be a törvényi szabályozásba a törvény [(1) bekezdés], illetőleg meghatározza az értelmező rendelkezések között ennek az új kockázati tényezőnek a fogalmát.

A hatályos szabályozás szerint a munkáltató köteles minőségileg, illetve szükség esetén mennyiségileg értékelni a munkavállalók egészségét és biztonságát veszélyeztető munkahelyi kockázatokat. A kockázatok értékelését a legveszélyesebb tevékenységet végző munkáltató tevékenységének megkezdésétől számított hat hónapon belül, egyébként egy éven belül, azt követően indokolt esetben köteles elvégezni, és azt évenként felülvizsgálni.

A törvény egyes munka-egészségügyi jogszabályokban [a munkahelyek kémiai biztonságáról szóló 25/2000. (IX. 30.) EüM-SzCsM együttes rendelet, a munkavállalókat érő zajexpozícióra vonatkozó minimális egészségi és biztonsági követelményekről szóló 66/2005. (XII. 22.) EüM rendelet, az azbeszttel kapcsolatos kockázatoknak kitett munkavállalók védelméről szóló 12/2006. (III. 23.) EüM rendelet stb.] előírt eltérő rendelkezésekre figyelemmel fogalmaz meg a törvény szabályaitól való eltérési lehetőséget. Ugyanezen bekezdés a soron kívüli kockázatértékelés elvégzését indokoló esetek közé emeli azt, amikor a külön jogszabály (ld. fentieket) szerinti szempontokat mellőzték a korábbi értékelés során, ezért hiányos, hatástalan lehet a kockázatértékelés [(2) bekezdés].

A törvény a munkáltató együttműködési, tájékoztatási kötelezettségének minél teljesebb megvalósulása érdekében pontosítja, egyértelművé teszi az Mvt. hatályos szövege szerinti „kellő időben” kifejezést, amikor meghatározza a munkavállalókkal, illetve munkavédelmi képviselőikkel folytatandó tárgyalás legkorábbi szakaszát. A tervezési szakaszban lefolytatott tárgyalás ad lehetőséget a munkavállalóknak arra, hogy az új technológia bevezetésének részleteit megismerhessék és az azzal kapcsolatos észrevételeiknek, véleményüknek érvényt tudjanak szerezni. A módosítás egyebekben az Európai Bizottság szakértői véleményében foglalt észrevételnek is eleget tesz [(3) bekezdés].

A 6. §-hoz

A munka-egészségügyi feladatok OMMF általi átvételével a munkavédelmi hatóság látja el a foglalkozás-egészségügyi szolgáltatásról szóló 27/1995. (VII. 25.) NM rendelet szabályai szerint működő, a munkáltatók által a munkavállalók egészségének megőrzése érdekében biztosított foglalkozás-egészségügyi szolgálat munkavédelmi feladatokra kiterjedő szakmai irányítását. E körben a törvény meghatározza a munkavédelmi hatóság által a szolgálatok irányában kifejtett szakmai irányítás legfontosabb tartalmát (pl. módszertani szakmai, eljárási útmutatás), és érvényre juttatási hatósági eszközét, amelyet a törvény a 11. §-ban szabályoz.

A 7. §-hoz

Az Mvt. hatályos szabályozása feljogosítja a munkabaleset sérültjét arra, hogy amennyiben a munkáltató munkabalesettel kapcsolatos intézkedésével nem ért egyet, illetőleg mulasztását sérelmezi, úgy a munkavédelmi hatósághoz ezt bejelentse, és kérje az általa sérelmezett eset kivizsgálását.

Az egységes munkavédelmi hatóság létrejöttével a foglalkozási megbetegedés és fokozott expozíciós eset bejelentésének elmulasztásával kapcsolatos munkavállalói sérelem esetén is lehetőséget kell biztosítani e garanciára, a kérelem benyújtására. Ennek feltételét teremti meg a törvény szerinti módosítás.

A 8. §-hoz

Gyakorlati tapasztalatok tették szükségessé a munkavédelmi képviselő választás szabályainak pontosítását. Az ötven főnél kevesebb munkavállalót foglalkoztató munkáltatónál nem kötelező ugyan munkavédelmi képviselő választást tartani, de a szakszervezetnek, üzemi tanácsnak, vagy a munkavállalók többségének ez esetben is joga van a választás tartásának kezdeményezésére, a munkáltató pedig ebben az esetben is köteles a választást lebonyolítani és a szükséges feltételeket biztosítani. A törvény e garanciális előírás rögzítésével szintén a munkavállalók képviselethez való jogát védi, és egyértelművé teszi a szabályozást a munkáltatók számára [(1) bekezdés].

A munkavállalók érdekképviseleti jogának gyakorlását könnyíti meg a törvény, amikor előírja, hogy a megválasztott munkavédelmi képviselő személyéről a munkavállalókat tájékoztatni kell [(2) bekezdés].

A 9. §-hoz

Az Mvt. hatályos szabályozása értelmében annál a munkáltatónál, ahol a foglalkoztatottak száma legalább ötven fő, és munkavédelmi képviselők működnek, összmunkáltatói szinten paritásos munkavédelmi testület működik. A gyakorlati tapasztalatok szerint a rendelkezés a jogalkalmazás során félreérthető szabályozást tartalmaz, mivel nem fejezi ki teljes mértékben a törvényalkotó akaratát, vagyis a paritásos munkavédelmi testület létrehozására vonatkozó munkáltatói kötelezettséget, a törvényi szinten meghatározott feltételek megvalósulása esetén. A törvény szerinti pontosítással egyértelművé válik e munkáltatói kötelezettség fennállása, és annak tartalma is.

A 10. §-hoz

Az Mvt. 58. §-ának (4) bekezdése szerint a foglalkozás-egészségügyi szolgálatok feletti, munkavédelmi feladatokra kiterjedő szakmai irányítást a munkavédelmi hatóság látja el. A szakmai irányítás - a törvény 6. §-ában előírtaknak megfelelően - magában foglalja a jogszabályoknak megfelelő gyakorlat érvényre juttatását, azaz adott esetben a hatóság által történő kikényszerítését is. A szolgálatok megfelelő működését azonban a hatóság csak a munkáltatón, azaz a szolgálat által a munkáltatónál kifejtett tevékenységen keresztül tudja ellenőrizni. Ennek a lehetőségét teremti meg a törvény szerinti módosítás.

A 11. §-hoz

Az egyes munka-egészségügyi követelmények megszegésének súlya miatt, az ellenőrzési tapasztalatok érvényesítéséből, illetve a munka-egészségügyi feladatok átvételéből adódóan szükséges volt a törvény szerint a munkavállaló életét, testi épségét vagy egészségét súlyosan veszélyeztető, ezért a munkavédelmi bírság alkalmazásának alapjául szolgáló - az Mvt.-ben nevesített - különös tényállások kiegészítése a munka-egészségügyi szempontból lényeges veszélyeztetést jelentő esetekkel (külön jogszabályban előírt expozícióbecslés/-mérés hiánya, foglalkoztatási tilalom megszegése stb.). Ezzel a törvény feljogosítja a munkavédelmi hatóságot a munkavállalók munkahelyi biztonsága érdekében - a fenti tényállások esetén - történő szankcionálásra.

A 12. §-hoz

A munka-egészségügyi feladatok átvételével az OMMF látja el egységesen a munkavédelem (munkabiztonság és munkaegészségügy) hatósági feladatait, ennek megfelelően hatósági ellenőrzése, különösen a foglakozási megbetegedések kivizsgálása során olyan, az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvényben meghatározott adatok megismerése és kezelése válhat szükségessé, amely adatok kezelésére nincs törvényi felhatalmazása. Ezen adatkezelési felhatalmazást teremti meg a törvény szerinti módosítás.

A 13. §-hoz

Az Mvt. hatályos normaszövege szerint a munkavédelmi hatóság felügyelője jogosult a munkabaleseteket kivizsgálni, amelyből csak a közúti és légi közlekedéssel kapcsolatosakat tekinti kivételnek. A gyakorlatban a kivételeken túl más típusú balesetek kivizsgálása is elháríthatatlan jogértelmezési gondot jelent, például vízi járművön bekövetkező személyi sérülés kivizsgálása csak akkor sorolható a munkavédelmi hatóság felügyelőjének jogosultsági körébe, ha a baleset nem a vízi járműnek más vízi járművel történt ütközésének a következménye. Ezért a kivételek újrafogalmazása vált szükségessé a törvény szerint, a 87. §-nak az új 1/G. ponttal, a közúti közlekedés fogalmának beiktatásával, amely magában foglalja negatív hatásköri meghatározásként a vízi és légi úton való közlekedést is [(1) bekezdés].

Az Mvt. hatályos szabályozása szerint a munkavédelmi hatóság felügyelője jogosult a munkavállaló egészségét, testi épségét közvetlenül fenyegető veszély esetén - annak elhárításáig - a veszélyes tevékenység, illetőleg üzem, üzemrész, munkaeszköz működésének, használatának felfüggesztését elrendelni. Ezen általános szabályt, törvényi tényállást egészíti ki a törvény néhány nevesített egyéb veszélyeztetési szituációval, mint a határértéket meghaladó expozíció, a rákkeltő, mutagén, teratogén hatású veszély, illetőleg a nem megfelelő védelmet nyújtó védőeszköz használata. Nem megfelelőnek minősül a használatban levő védőeszköz a törvény szerinti rendelkezés alkalmazásában, ha az előírt időszakos biztonsági felülvizsgálat igazolhatóan megfelelően nem lett elvégezve vagy a védőeszköz élettartama (előírt használati ideje) lejárt. A törvény szerinti tényállásra alapozva a szabályozás továbbra is jogi eszköznek tekinti a veszélyes tevékenység, működés, munkaeszköz, egyéni védőeszköz használata stb. felfüggesztését, az újonnan beemelt fenti különös tényállásokkal összefüggésben [(2) bekezdés].

A munkavédelmi hatósági ellenőrzés során tényeken, bizonyítékokon alapuló megállapítások teremtenek lehetőséget a jogszabályi előírások elmulasztásának feltárására. Ennek egyik alapvető feltétele az ellenőrzött személyek kilétének jogszabályi keretek között és annak megfelelő módon történő azonosítása. Az igazoltatás az ellenőrzöttek számára nem jelent többletterhet, a munkavédelmi hatóság viszont hatékonyabban, a megtévesztés lehetőségének megelőzésével hozhatja meg intézkedését. A módosítás hatására kevesebb jogorvoslati kérelemre, vagy hivatalból lefolytatott döntés-felülvizsgálati eljárásra kerülhet sor [(3) bekezdés m) pont].

A munkavédelmi hatóság által folytatott ellenőrzésnek az akadályozása - logikai alapon - valamilyen munkavédelmi mulasztás elfedését szolgálja. Az Mvt. 81. §-ának (5) bekezdése értelmében a munkavédelmi hatóság jogosult az ellenőrzése során feltárt hiányosságok megszüntetése érdekében a törvényben és külön jogszabályban meghatározott intézkedés és felelősségre vonás alkalmazására. A hivatkozott előírás a már „feltárt hiányosságok megszüntetése érdekében” alkalmazható eljárás, ezzel szemben a törvény szerinti tényállás már az ellenőrzés megkezdése előtt megvalósul, ezért szükséges - a rendőrségről szóló 1994. évi XXXIV. törvényben szabályozottak szerint - a rendőrség igénybevételére vonatkozó jogosultságot - a munkaügyi felügyelőkhöz hasonlóan - a munkavédelmi felügyelők számára is biztosítani [(3) bekezdés n) pont].

A 3. §-ban meghatározott, a munkahigiénés vizsgálatok elvégzésére irányuló, a munkáltatót terhelő kötelezettség teljesítésének a munkavédelmi hatóság általi ellenőrzését, a teljesítés kikényszerítését és az esetleges jogsértés szankcionálását lehetővé tevő jogosultságot illeszti be a törvény a hatósági hatáskörbe, jogcímet teremtve ezzel a munkavédelmi bírság kiszabására [(3) bekezdés o) pont].

A hatósági ellenőrzés során problémát jelenthet a munkáltató kétséget kizáróan történő azonosítása akkor, ha ugyanazon a munkahelyen több munkáltató egyidejűleg tevékenykedik, foglalkoztat munkavállalót. A törvény ezért a munkaügyi ellenőrzésről szóló 1996. évi LXXV. törvénynek a gyakorlatban jól bevált szabályához hasonlóan emeli be a munkavédelmi törvény szabályozásába azt a rendelkezést, amely a bizonyítási teher megfordításával teszi még hatékonyabbá a munkáltatói felelősségnek, a jogsértést elkövető munkáltató kilétének a hatósági ellenőrzés során történő megállapítását. A törvény szerinti tényállás azonos az Mvt. 40. § (2) bekezdésében foglaltakkal, azonban a szabályozás más aspektusból történik. Míg ugyanis az Mvt. 40. §-ának (2) bekezdésében a munkavégzés összehangolásáért felelős személyi kör került meghatározásra, a törvény szerinti módosítással a munkáltatói minőség, a munkavédelmi szabályokat megsértő munkáltató kerül megállapításra. A módosítással mindkét szempontból rendezetté, egyértelművé válik a szabályozás, lehetővé téve a törvény szerinti hatósági ellenőrzés lefolytatását és a szükségessé váló intézkedések megtételét [(4) bekezdés].

A 14. §-hoz

A törvény szerinti, a gyakorlati tapasztalatokat felhasználó pontosítással egyértelműen kerülnek meghatározásra azon feladatok, illetve szervezetek, amelyekre a munkavédelmi hatóság hatósági jogköre nem terjed ki. A munkavédelmi hatóság hatósági jogköréből kiemelt szerveknél (Magyar Honvédség, rendvédelmi szervek, nemzetbiztonsági szolgálatok, katasztrófavédelem szervei) a munkavédelemmel kapcsolatos feladataikat ellátó szervezeteket a Kormány - a kormányzati szervezetalakítással összefüggő törvénymódosításokról szóló 2006. évi CIX. törvény szabályozásával összhangban, szervezetalakítási szabadságából eredően - rendeletben jelöli ki, a törvény szerint. A hatályos Mvt. értelmében a munkavédelmi hatóság hatósági jogköre nem terjed ki a kémiai biztonsággal összefüggő feladatok végrehajtásának ellenőrzésére. A munka-egészségügyi feladatok tekintetében a hatósági jogkört ki kell terjeszteni minden olyan tevékenységre, melynek során a szervezetten munkát végzőt veszélyes anyag, veszélyes készítmény, azaz kémiai kóroki tényező érheti, vagyis fennállhat a kémiai anyagok munka közbeni hatásából eredő munka-egészségügyi, munkabiztonsági kockázat. Ennek okán a törvény kiemeli a hatásköri kivételek közül a munkahelyek kémiai biztonságával összefüggő feladatok, előírások ellenőrzését, amely feladat a munka-egészségügyi integrációval a munkavédelmi hatóság hatáskörébe került. A törvény a kizárások körében egyértelművé teszi, hogy a munkavédelmi hatóság hatósági jogköre nem terjed ki a nemdohányzók védelmére vonatkozó előírások (elsősorban az 1999. évi XLII. törvény) ellenőrzésére, amely feladatot az ÁNTSZ látja el.

A 15. §-hoz

Az Mvt. szabályozása értelmében a munkavédelmi hatóság felügyelője jogosult a munkabaleseteket kivizsgálni, a közúti és légi közlekedéssel kapcsolatosak kivételével. A gyakorlati tapasztalatok szerint a felügyelő kivizsgálási jogosultsága és az e jogosultságba nem tartozó kivételek egyértelmű elhatárolása érdekében szükséges az Mvt.-ben, a törvény szerint a 87. §-nak új 1/G. ponttal történő kiegészítésével a közúti közlekedés fogalmának egyértelmű meghatározása.

A törvény beemeli az Mvt. szabályozásába (Mvt. 5. §) az egészséget nem veszélyeztető és biztonságos munkavégzés érdekében teljesítendő munkáltatói kötelezettségek körébe a munkavégzéssel járó pszichoszociális kockázatok okozta igénybevétel elkerülését, csökkentését. Szükséges ezért e kockázatok fogalmának törvény szerinti pontos meghatározása, a 87. § új 1/H. pontjában [(1) bekezdés].

A törvény pontosító jellegű módosítása egyértelműen határozza meg a kivizsgálási, bejelentési és nyilvántartási kötelezettséggel járó súlyos munkabaleset (bányászati munkabaleset) törvényi tényállásának egyik elemét [(2) bekezdés].

A munkahigiénés vizsgálatok elmulasztása esetén, azok ellenőrzése, elrendelése és szankcionálása érdekében a munkavédelmi hatóság jogkörének kiterjesztése szükséges.  Ehhez indokolt e fogalom beemelése az Mvt.-be [(3) bekezdés].

Jogalkalmazási gondot jelent, hogy a magyar adószámmal nem rendelkező külföldi munkáltató esetében a munkavédelmi hatóság érdemben nem tud intézkedést foganatosítani, ezért szükséges a munkavédelmi szabályokat megsértő és ezért felelősségre vonható munkáltató e körben való, törvény szerinti meghatározása [(4) bekezdés].

Veszélyes lehet a felhasznált, előállított vegyi anyag vagy készítmény is, ezeket az Mvt. 87. §-ának 12. pontja csoportosítja is veszélyes anyagként, tehát ennek a kategóriának a lehetőségét a veszély fogalmában is indokolt feltüntetni. A tevékenység, technológia önmagában azért is lehet veszélyes, mert veszélyes kóroki tényezők előfordulásával jár együtt.

A „súlyos” jelző elhagyása munka-egészségügyi szempontból azért indokolt, mert a gyakorlati munkában a mulasztások minősítésénél inkonzisztenciát okoz. Amely anyag vagy készítmény károsíthat, az veszélyes, ami súlyosan károsíthat az már nagyon veszélyes [(5) bekezdés].

A 16. §-hoz

A kormányzati szervezetalakítással összefüggő törvénymódosításokról szóló 2006. évi CIX. törvény szabályozásával összhangban, a Kormány szervezetalakítási szabadságából eredően kormányzati hatáskörbe tartozik a munkavédelmi hatóság hatósági jogköréből kiemelt szervek munkavédelemmel kapcsolatos hatósági feladatokra történő kijelöléséről, jogállásáról, feladat- és jogköréről, az eljárásban alkalmazható szabályokról, a jogorvoslati fórumrendszerről, illetőleg a foglalkozás-egészségügyi szolgálatokról  való döntés. A törvény szerinti módosítás e kérdések rendeletben történő szabályozására ad a Kormány részére felhatalmazást.

Az Mvt. 9. §-ának (3) bekezdése szerint rendkívüli munkavégzési körülmények esetére (pl. mentési, katasztrófaelhárítási tevékenységek), illetve a Magyar Honvédségnél, a rendvédelmi szerveknél, a nemzetbiztonsági szolgálatoknál, a katasztrófavédelem szerveinél munkavégzésre irányuló jogviszonyban, szolgálati viszonyban kifejtett munkatevékenységre a feladatkörében érintett miniszter által kiadott külön jogszabály e törvény figyelembevételével kivételesen indokolt esetben eltérő követelményeket, eljárási szabályokat állapíthat meg az egészséget nem veszélyeztető és biztonságos munkavégzésre vonatkozóan. A törvény felhatalmazza az érintett minisztereket ezen eltérő követelmények, eljárások tárcarendeletben történő szabályozására.

Az Alkotmány 37. §-a (3) bekezdésének 2006. június 3-án hatályba lépett módosítása óta egyértelmű követelmény, hogy a miniszterek rendeletalkotási felhatalmazását biztosító törvényi rendelkezésnek a felhatalmazás aktusát („Felhatalmazást kap”) tartalmaznia kell, azaz a rendelkezésnek a Jat.-ban meghatározottakon kívül e követelménynek is meg kell felelnie. A Jat. 15. §-ának (1) bekezdése értelmében továbbá a végrehajtási jogszabály alkotására adott felhatalmazásban meg kell határozni a felhatalmazás jogosultját, tárgyát és kereteit. E követelményeknek tesz eleget a törvény szerinti módosítás, amikor meghatározza a felhatalmazás jogosultját (feladatkörében érintett miniszter, foglalkoztatáspolitikáért felelős miniszter stb.), illetőleg az Mvt. hatályos szabályozása szerinti jogszabályhelyre történő utalás helyett szövegszerűen határozza meg a felhatalmazás tárgyát, továbbá a rendeletalkotásra vonatkozó jogosultságot.

A törvény szerinti módosítás a 2. § szerinti, az Európai Parlament és a Tanács 2007/30/EK irányelve a gyakorlati végrehajtásra vonatkozó jelentések egyszerűsítése és ésszerűsítése érdekében a 89/391/EGK tanácsi irányelv, annak egyedi irányelvei, valamint a 83/477/EGK, a 91/383/EGK, a 92/29/EGK és a 94/33/EK tanácsi irányelv módosításáról törvényi szinten történő harmonizálását állapítja meg, kiegészítve ezzel az Mvt. hatályos szabályozását.

-----STARTING---POINT---VEGE---

A 17. §-hoz

A munka-egészségügyi feladatok OMMF általi, 2007. január 1-jével történt átvételével összefüggésben, a feladat átvételéhez szükséges, legfontosabb jogszabályi módosítások elkészültek, hatályba léptek [Mvt. módosítása a 2006. évi CXXIX. törvénnyel, 70/2007. (IV. 14.) Korm. rendelet az egyes munkavédelmi tárgyú kormányrendeletek módosításáról, 18/2007. (V. 10.) SZMM rendelet egyes miniszteri rendeleteknek az egységes munkavédelmi hatóság megszervezésével kapcsolatos módosításáról]. A teljes jogszabályi összhang megteremtése érdekében még további jogalkotási lépések szükségesek, amelyek körében vált elkerülhetetlenné a kémiai biztonságról szóló 2000. évi XXV. törvény (Kbtv.), illetőleg az egészségügyi hatósági és igazgatási tevékenységről szóló - ténylegesen az ÁNTSZ feladatait meghatározó - 1991. évi XI. törvény módosítása.

A kémiai biztonság komplex szabályozási tárgykörére figyelemmel, a kémiai biztonsági jogharmonizációs kötelezettségek megfelelő színvonalú végrehajtásának biztosítása érdekében is szükséges információkat biztosítani az egészségügyi államigazgatási szerv (az ANTSZ) számára abban az esetben, ha más hatóság a Kbtv. megsértését észleli eljárása során.

A kémiai biztonsági kockázatok ugyanis tipikusan nem elszigetelt jelenségként merülnek fel illetve vannak jelen, a munkahelyi, fogyasztóvédelmi vagy más típusú kémiai biztonsági problémák szélesebb körű, közegészségügyi intézkedések megtételét is szükségessé tehetik, végső soron nem csak a munkavállalók, a fogyasztók stb., hanem akár a teljes érintett lakosság egészségvédelmére tekintettel. A kémiai biztonsági követelmények meglétének komplex ellenőrzése körében természetesen elkülöníthetők a munkaegészségügyi, munkabiztonsági típusú feladatok, amelyek végrehajtása a munkavédelmi hatóság feladata. A munkavállalók biztonságát szolgáló rendelkezések ugyanakkor tágabb értelemben a teljes üzemi biztonságot, így a közegészségügyet is szolgálják, nem csak az adott helyen dolgozók, hanem pl. egy vegyi üzem esetében az adott körzetben lakók védelmét is megvalósítva. Erre tekintettel az egyéb munkahelyi kóroki tényezőkhöz képest a kémiai biztonsági típusú szabályok tekintetében az egészségügyért felelős miniszter felelősségét magasabb szinten kell törvényben rögzíteni.

A 18. §-hoz

Az Mvt. szabályait módosító rendelkezések hatálybalépésükkel megvalósítják az általuk elérni kívánt jogalkotási célt, vagyis a munkavédelmi törvény módosítását. E rendelkezések ezért hatályon kívül helyezhetők, ezzel is teljesítve a Kormány deregulációs programjában a szükségtelen, vagy céljukat már betöltött, ezért feleslegessé vált jogszabályok számának csökkentésére, hatályon kívül helyezésére előírt kötelezettséget.