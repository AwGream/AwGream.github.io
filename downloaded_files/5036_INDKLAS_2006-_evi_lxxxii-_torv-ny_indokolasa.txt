2006. évi LXXXII. törvény indokolása

a nukleáris fegyverek elterjedésének megakadályozásáról szóló szerződés III. cikk (1) és (4) bekezdésének végrehajtásáról szóló biztosítéki megállapodás és jegyzőkönyv, valamint a megállapodáshoz csatolt kiegészítő jegyzőköny kihirdetéséről

Általános indokolás

Az Egyesült Nemzetek Szervezete Közgyűlésnek XXII. Ülésszakán, 1968. június 12-én elhatározott, a nukleáris fegyverek elterjedésének megakadályozásáról szóló, 1968. július 1-jén Londonban, Moszkvában és Washingtonban aláírt és 1970. március 5-én hatályba lépett szerződésben (Treaty on the Non-proliferation of Nuclear Weapons, továbbiakban: Atomsorompó Szerződés) az atomfegyverrel rendelkező országok vállalták, hogy senkinek nem adnak át atomfegyvert, az azzal nem rendelkező országok pedig azt vállalták, hogy nem állítanak elő ilyen fegyvereket. Az utóbbi országok egy része azt is vállalta, hogy a területükön folytatott teljes nukleáris tevékenységet, valamint az ott található nukleáris anyagot és létesítményeket teljes egészében a Nemzetközi Atomenergia Ügynökség (továbbiakban: NAÜ) ellenőrzése alá helyezik. Ennek megfelelően ezen államok ún. biztosítéki megállapodást kötöttek és kötnek a NAÜ-vel az Atomsorompó Szerződés betartásának ellenőrzésére. Hazánk e megállapodást 1972-ben kötötte meg, és az 1972. évi 9. törvényerejű rendelettel hirdette ki.

A biztosítéki megállapodás követelményeinek teljesítése az országoktól megköveteli, hogy szigorú, hatóságilag ellenőrzött nyilvántartást vezessenek az ország területén lévő nukleáris anyagokról (uránról, plutóniumról, tóriumról), segítsék elő ezek nemzetközi ellenőrzését, és működjenek közre az esetleg előforduló veszteségek, illetéktelen használat vagy eltűnés felderítésében. A nyilvántartást és annak valódiságát hazai részről az Országos Atomenergia Hivatal (a továbbiakban: OAH), nemzetközi részről pedig a NAÜ ellenőrzi.

A helyszíni ellenőrzések során az ellenőrök az üzemeltető tényleges leltárfelvételét, ki- és beszállítási adatait, laboratóriumi és üzemeltetési feljegyzéseit vizsgálják, ezen kívül független mérésekkel is meggyőződnek az üzemeltető adatainak helyességéről. Az anyagmozgást a helyszínen felszerelt pecsétek, területfigyelő kamerák segítségével követik. Az ország területe, illetve a létesítmények anyagmérleg-körzetekre vannak osztva. Az OAH - anyagmérleg körzetenként - az anyagokról a NAÜ számára meghatározott időközönként leltár-, továbbá esetenként készletváltozási jelentéseket küld.

A biztosítéki rendszer technikai eszközt nyújt a kizárólag békés célú alkalmazásra vonatkozó jogi kötelezettségvállalás teljesítésének ellenőrzésére. A célkitűzés politikai jellegű, azaz a nemzetközi közösséget arról kell biztosítani, hogy az atomenergia alkalmazása békés célokat szolgál, és hogy a korai felfedéssel meg lehet akadályozni a nem békés célú felhasználást, illetve az anyag nem békés célú átalakítását.

A nemzetközi ellenőrzés elől eltitkolt nukleáris programok felderítése Irakban és a Koreai Népi Demokratikus Köztársaságban nyilvánvalóvá tették, hogy a biztosítéki rendszert meg kell erősíteni, és hatékonyabbá kell tenni. Ennek érdekében 1997-ben a NAÜ keretében a biztosítéki megállapodáshoz kiegészítő jegyzőkönyv készült, amely az ellenőrzési rendszer szigorításával lehetővé teszi az eltitkolt nukleáris tevékenység felderítését.

Hazánk az 1999. évi XC. törvénnyel hirdette ki a kiegészítő jegyzőkönyvet. Ennek végrehajtására hazánk részletesebb adatokat szolgáltat a NAÜ számára, és az adatszolgáltatás magában foglalja a nukleáris anyagot nem tartalmazó, de a nukleáris üzemanyagciklussal összefüggő kutatási, fejlesztési munkákra vonatkozó információk nyújtását is. A kiegészítő jegyzőkönyv szerint a nemzetközi ellenőrök részére lehetőséget kell biztosítanunk környezeti mintavételen alapuló vizsgálatok végzésére és a létesítmények szélesebb körébe való bejutásra.

Az Európai Atomenergia-közösséget létrehozó szerződés (a továbbiakban Euratomszerződés) VII. fejezetének 77. cikke az Európai Bizottságot a nukleáris anyagok ellenőrzésével kapcsolatban közvetlen jogkörökkel ruházza fel:

„E fejezet rendelkezéseivel összhangban a Bizottság köteles megbizonyosodni arról, hogy a tagállamok területén

a) az érceket, nyersanyagokat és különleges hasadóanyagokat kizárólag a felhasználóik által meghatározott célokra használják-e fel;

b) eleget tesznek-e a szállításra vonatkozó rendelkezéseknek és a Közösség által harmadik állammal vagy nemzetközi szervezettel kötött megállapodásban vállalt bármely külön ellenőrzési kötelezettségnek.”

Az Európai Unió egyes tagállamai nem külön-külön, hanem közösen, az Euratom bevonásával kötötték meg a NAÜ-vel a Belga Királyság,a Dán Királyság, a Holland Királyság, Írország, a Luxemburgi Nagyhercegség, a Németországi Szövetségi Köztársaság, az Olasz Köztársaság és az Európai Atomenergia-közösség, valamint a Nemzetközi Atomenergia Ügynökség között létrejött, a nukleáris fegyverek elterjedésének megakadályozásáról szóló szerződés végrehajtásáról szóló megállapodást, és fogadták el a hozzá kapcsolódó jegyzőkönyvet (a továbbiakban együtt: biztosítéki megállapodás), valamint a megállapodáshoz csatolt kiegészítő jegyzőkönyvet (a továbbiakban: kiegészítő jegyzőkönyv).

Az ezekhez való csatlakozásra a Magyar Köztársaság az Európai Unióba történt csatlakozással elkötelezte magát a 2004. évi XXX. törvény által kihirdetett a Belga Királyság, a Dán Királyság, a Németországi Szövetségi Köztársaság, a Görög Köztársaság, a Spanyol Királyság, a Francia Köztársaság, Írország, az Olasz Köztársaság, a Luxemburgi Nagyhercegség, a Holland Királyság, az Osztrák Köztársaság, a Portugál Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai) és a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság között, a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Unióhoz történő csatlakozásáról szóló Szerződés részét képező, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság csatlakozásának feltételeiről, valamint az Európai Unió alapját képező szerződések kiigazításáról szóló Okmány 6. cikke (2) bekezdése alapján.

A biztosítéki megállapodás 23. cikke értelmében a csatlakozó államoknak gondoskodniuk kell annak hatályba léptetéséről, és a korábbi „kétoldalú” megállapodás egyidejű felfüggesztéséről, és ennek megtörténtéről a NAÜ-t írásban értesíteni kell. Hasonló eljárást kell követni a kiegészítő jegyzőkönyv esetében is (kiegészítő jegyzőkönyv 17. cikk).

A biztosítéki megállapodás és annak kiegészítő jegyzőkönyve a NAÜ számára ugyanazokat a jogosultságokat biztosítja, mint a „kétoldalú” megállapodás és annak kiegészítő jegyzőkönyve. Az Európai Atomenergia-közösséget létrehozó szerződésnek (továbbiakban: Euratom-Szerződés) megfelelően azonban a nukleáris anyagok ellenőrzésével kapcsolatos tevékenységek a nemzeti hatóságtól az Európai Bizottság hatáskörébe kerülnek át. A kiegészítő jegyzőkönyv által előírt, a nukleáris anyagokkal kapcsolatos kötelezettségek az Európai Bizottsághoz kerülnek át, más kötelezettségek pedig nemzeti hatáskörben maradnak. A kiegészítő jegyzőkönyv III. Mellékletének utolsó bekezdése értelmében a tagországok ezen hatáskörüket is átruházhatják az Európai Bizottságra. Magyarország nem kíván élni ezzel a lehetőséggel, és az Atomsorompó Szerződésben vállalt kötelezettségeinek maradéktalan betartása érdekében a nukleáris anyagok és tevékenységek ellenőrzésére kialakított hatósági ellenőrzési rendszerét továbbra is fenn kívánja tartani.

Az Európai Bizottság a biztosítéki megállapodásban és a kiegészítő jegyzőkönyvben rá, valamint a tagországok nukleáris létesítményeire háruló kötelezettségek végrehajtásáról, illetve végrehajtatásáról a hatályos, az Euratom biztosítéki rendelkezéseinek alkalmazásáról szóló, 2005. február 8-i 302/2005/Euratom bizottsági rendelet (továbbiakban: EU biztosítéki rendelet) útján közvetlenül gondoskodik. A továbbiakban is nemzeti hatáskörben maradó feladatok végrehajtását a nukleáris anyagok nyilvántartási rendszeréről, nemzetközi ellenőrzéséről és a velük kapcsolatos egyes hatósági jogkörökről szóló 39/1997. (VII. 1.) IKIM rendelet megfelelően biztosítja. A biztosítéki megállapodás és a kiegészítő jegyzőkönyv végrehajtásának feltételei tehát adottak. Az Európai Bizottság és a magyar hatóság tevékenységének összehangolása, a kettősségek elkerülése és a magyar létesítményekre rótt felesleges terhek (NAÜ, Euratom és magyar ellenőrzési és jelentési rendszer) elkerülése érdekében azonban a 39/1997. (VII. 1.) IKIM rendeletet az új körülményekhez igazodóan a biztosítéki megállapodás, a jegyzőkönyv és a kiegészítő jegyzőkönyv hatálybalépésének napjára célszerű hatályon kívül helyezni és új miniszteri rendeletet kiadni.

A törvény hatályba lépésével a Magyar Népköztársaság és a Nemzetközi Atomenergia Ügynökség között a nukleáris fegyverek elterjedésének megakadályozásáról szóló szerződés szerinti biztosítékok alkalmazásáról, Bécsben, 1972. március 6-án aláírt egyezmény kihirdetéséről szóló 1972. évi 9. törvényerejű rendelet, valamint a Magyarország és a Nemzetközi Atomenergia Ügynökség között a nukleáris fegyverek elterjedésének megakadályozásáról szóló szerződésnek megfelelő biztosítékok alkalmazására 1972. március 6-án kötött egyezményhez kapcsolódó, Bécsben, 1998. november 26-án aláírt Kiegészítő Jegyzőkönyv megerősítéséről és kihirdetéséről szóló 1999. évi XC. törvény hatálya felfüggesztésre kerül az egyezmény és a kiegészítő jegyzőkönyv rendelkezései alapján.

Ennek következtében az atomenergiáról szóló 1996. évi CXVI. törvény (a továbbiakban: Atv.) egy pontjának módosítása is szükségessé válik a törvény hatályba lépésével egyidejűleg, mert az Atv.-ben a nukleáris létesítmény fogalmának meghatározása az 1972. évi 9. törvényerejű rendeletre hivatkozással valósul meg (Atv. 2. § g) pontja).

Részletes indokolás

Az 1. §-hoz

A Magyar Köztársaság a 2004. évi XXX. törvény által kihirdetett a Belga Királyság, a Dán Királyság, a Németországi Szövetségi Köztársaság, a Görög Köztársaság, a Spanyol Királyság, a Francia Köztársaság, Írország, az Olasz Köztársaság, a Luxemburgi Nagyhercegség, a Holland Királyság, az Osztrák Köztársaság, a Portugál Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai) és a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság között, a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Unióhoz történő csatlakozásáról szóló Szerződés részét képező, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság csatlakozásának feltételeiről, valamint az Európai Unió alapját képező szerződések kiigazításáról szóló Okmány 6. cikke (2) bekezdése elfogadásával kötelezettséget vállalt arra, hogy a csatlakozást követően Magyarország az Európai Unió, valamint az Európai Unió tagállamainak harmadik féllel kötött nemzetközi szerződéseit magára nézve kötelező hatályúnak ismeri el, és ezen egyezményeket a hazai jogszabályalkotás rendjének megfelelő módon kihirdeti, illetve hatályba lépteti.

A biztosítéki megállapodás, valamint a kiegészítő jegyzőkönyv az Euratom és a tagállamok által harmadik féllel kötött megállapodások ebbe a körbe tartoznak. Magyarországnak tehát a Csatlakozási szerződésben vállalt kötelezettsége a biztosítéki megállapodás és a kiegészítő jegyzőkönyv kihirdetése és hatályba léptetése.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-ának megfelelően azokat a Magyar Köztársaság által kötött nemzetközi megállapodásokat és egyezményeket, amelyek kötelező hatályának elismerésére az Országgyűlés adott felhatalmazást, az Országgyűlés által elfogadott törvényben kell kihirdetni.

A 3-4. §-hoz

Az 1970. évi 12. tvr. és az 1999. évi XC. törvény tartalmilag jelentősen nem tér el a kihirdetendő megállapodásoktól. A biztosítéki megállapodás és annak kiegészítő jegyzőkönyve a NAÜ számára ugyanazokat a jogosultságokat biztosítja, mint a kétoldalú szerződés és annak kiegészítő jegyzőkönyve. Az Euratom-szerződésnek megfelelően azonban a nukleáris anyagok ellenőrzésével kapcsolatos tevékenységek a nemzeti hatóságtól az Európai Bizottság hatáskörébe kerülnek át. A kiegészítő jegyzőkönyv által előírt nukleáris anyagokkal kapcsolatos kötelezettségek az Európai Bizottsághoz kerülnek át, míg más kötelezettségek nemzeti hatáskörben maradnak.

Az 5. §-hoz

A biztosítéki megállapodás 23. cikk a) pontja, valamint a kiegészítő jegyzőkönyv 17. cikk a) pontja egyértelműen rendelkezik a biztosítéki megállapodás, illetve a kiegészítő jegyzőkönyv hatálybaléptetésének módjáról. Ennek értelmében a biztosítéki megállapodás, illetve a kiegészítő jegyzőkönyv akkor lép hatályba, amikor a részes felek (NAÜ, az Európai Bizottság, valamint a tagállamok) saját eljárásaiknak megfelelően felkészültek annak gyakorlati végrehajtására és az Európai Bizottság, illetve a tagállamok erről a körülményről a NAÜ-t levélben értesítik.

A 6. §-hoz

A biztosítéki megállapodás és kiegészítő jegyzőkönyv hatályba lépésével - ezek hatályosságának idejére - felfüggesztésre kerülnek:

a) az 1972. évi 9. törvényerejű rendelettel kihirdetett, a Magyar Népköztársaság és a Nemzetközi Atomenergia Ügynökség között a nukleáris fegyverek elterjedésének megakadályozásáról szóló szerződés szerinti biztosítékok alkalmazásáról, Bécsben, 1972. március 6-án aláírt egyezmény és

b) az 1999. évi XC. törvénnyel kihirdetett, a Magyarország és a Nemzetközi Atomenergia Ügynökség között a nukleáris fegyverek elterjedésének megakadályozásáról szóló szerződésnek megfelelő biztosítékok alkalmazására 1972. március 6-án kötött egyezményhez kapcsolódó, Bécsben, 1998. november 26-án aláírt Kiegészítő Jegyzőkönyv hatálya alá tartozó ügynökségi biztosítéki intézkedések.

A 7. §-hoz

Az Atomsorompó Szerződés végrehajtására kötött biztosítéki megállapodással és az ahhoz kapcsolódó kiegészítő jegyzőkönyv végrehajtásával kapcsolatos feladatok az Atv., illetve az OAH feladatáról, hatásköréről és bírságolási jogköréről, valamint az Atomenergia Koordinációs Tanács tevékenységéről szóló 114/2003. (VII. 29.) Korm. rendelet alapján az OAH feladatkörébe tartoznak. Ezért jelen törvény tárgyát képező biztosítéki megállapodás, illetve kiegészítő jegyzőkönyv végrehajtásához szükséges intézkedésekről is az OAH, illetve az OAH-t felügyelő miniszternek kell, hogy gondoskodnia.

A 8. §-hoz

A biztosítéki megállapodás 98. cikk (2) bekezdésének i) pontja egyértelműen meghatározza az egyezmény hatálya alá tartozó nukleáris létesítmények körét. Ezért szükséges az atomenergiáról szóló 1996. évi CXVI. törvényben használt nukleáris létesítmény definíciójának a közösségi szabályozás mentén történő módosítása.

A 9. §-hoz

A nemzetközi szerződésekkel kapcsolatos eljárásról szóló 2005. évi L. törvény 5. §-ának hatályos szövege a diplomáciai konferenciákon létrehozott nemzetközi szerződések esetén kétszeres felhatalmazást kíván meg: külön-külön felhatalmazásra van szükség magán a konferencián való részvételre és a nemzetközi szerződés létrehozására. Tekintettel egyrészt arra, hogy a szerződés létrehozása semmilyen nemzetközi jogi kötelezettséget nem keletkeztet az államra nézve, másrészt arra, hogy a szerződések létrehozását célzó diplomáciai konferenciákon való részvételre való felhatalmazás megadása értelemszerűen a szerződés létrehozására való felhatalmazás megadására is irányul, a törvény megszünteti a kétszeres felhatalmazás követelményét. A nemzetközi szerződés szövegének - bizonyos nemzetközi jogi kötelezettséget már keletkeztető - végleges megállapításához azonban továbbra is minden esetben külön felhatalmazás lesz szükséges.