2011. évi CLIII. törvény indokolása

a szabálysértésekről szóló 1999. évi LXIX. törvény módosításáról

-----STARTING---POINT---ALTALANOS--- 

Az épített környezet alakításáról és védelméről szóló 1997. évi LXXVIII. törvény (a továbbiakban: Étv.) 2011. január 1-jén hatályba lépett 54. § (6) bekezdése felhatalmazást ad az önkormányzat számára, hogy rendeletben a település belterületi közterületének a jogszabályban meghatározott rendeltetésétől eltérő engedély vagy megállapodás nélküli használatát szabálysértéssé nyilváníthatja.

A közterületek nem rendeltetésszerű használata körébe tartozik többek között a közterület életvitelszerű lakhatás céljára történő használata, az életvitelszerű lakhatás céljára használt ingóságoknak a közterületen való tárolása, amely komoly problémákat okoz az érintett, nagyobb lélekszámú településeken. A probléma kezelésére az Étv.-ben kapott felhatalmazás alapján az érintett önkormányzatok a közterületet életvitelszerű lakhatás céljára használatot szabálysértésként büntetni rendelik, általában pénzbüntetéssel szankcionálják. Ez azonban az érintett elkövetői kör esetében általában nehezen hajtható végre, kevés a visszatartó hatása az ismételt elkövetés szempontjából.

-----STARTING---POINT---RESZLETES---

Az 1. §-hoz

A rendelkezés az Sztv. módosítására irányul annak érdekében, hogy ha valaki ismételten megszegi az önkormányzati rendeletben előírt, a közterület rendeltetésszerű használatára vonatkozó szabályokat, úgy az új, külön tényállás szerint az elkövetővel szemben - a kellő visszatartás érdekében - súlyosabb, bíróság által alkalmazható szankció legyen kiszabható.

A bevezetendő tényállás (2) bekezdése meghatározza az ismételt elkövetés fogalmát. Ismételt elkövetésről akkor beszélhetünk, ha az eljárás alapját képező cselekmény elkövetését megelőző hat hónapon belül történt már jogerős felelősségre vonás az önkormányzati rendeletben meghatározott, azonos tényálláson alapuló szabálysértés elkövetése miatt.

Az (1) bekezdésben leírt szankció csak akkor alkalmazható, ha a városi önkormányzat a hajléktalanellátás feltételeit biztosítja.

-----STARTING---POINT---VEGE---

A 2. §-hoz

Önkormányzati rendeletek már jelenleg is szankcionálják a közterületen életvitelszerű lakhatás tilalmának megszegését. A visszatartó hatás fokozása érdekében szükséges az ismételt elkövetés mielőbbi szankcionálása, ezért a törvény 2011. december 1-jén lép hatályba.