1990. évi XLIV. törvény indokolása

az Alkotmány módosításáról szóló törvényjavaslathoz

Indokoltnak látszik, hogy - tekintettel az állami szimbólumok nagy jelentőségére és érzelmi színezetére - a címerről alkotmányi rendelkezés szóljon.

A javaslat szerint a magyar államiságot a közjogi hagyományoknak megfelelően és a közvélemény többségének álláspontját tükrözően az úgynevezett koronás címer hivatott jelképezni. Ezzel kívánja helyreállítani azt a rendet, amely szervesen illeszkedik szuverén államiságunk történelmi folyamatainak sorába.