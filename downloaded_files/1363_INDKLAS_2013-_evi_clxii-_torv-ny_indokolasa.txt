2013. évi CLXII. törvény indokolása

a Magyarország Kormánya és Guernsey Kormánya kőzött az adóügyi információcseréről szóló, Londonban, 2013. szeptember 11. napján aláírt Egyezmény kihirdetéséről

-----STARTING---POINT---ALTALANOS---

Általános indokolás

A nemzetközi adócsalás és adóelkerülés megakadályozása hatékony eszközének a hatóságok közötti együttműködés erősítését és az adóügyi információcserét tartják. Az adóügyi hatóságok közötti információcsere az elmúlt évtizedben a nemzetközi színtéren kiemelt figyelmet kapott, azzal mind az Európai Unió, mind az OECD foglalkozik. Az OECD 2008 után szorgalmazta az adóegyezmény-kötési gyakorlatban is a teljes körű, banktitokra is kiterjedő információcserét, illetve információcseréről szóló egyezmények kötését, amelyhez egy modell-szöveget kidolgozott (TIEA= Tax Information Exchange Agreement).

A jellemzően alacsony adókulcsú, korábban együtt nem működőnek tekintett államokkal, amelyek jogrendje nem teszi lehetővé a magasabb fokú együttműködést és egy, a kettős adóztatás elkerüléséről szóló egyezmény kötését, az adóügyi együttműködést egy jelentősen szűkebb területre, kizárólag az adóügyi információk cseréjére indokolt kidolgozni. A kettős adóztatás elkerüléséről szóló egyezmények szintén rendelkeznek adóügyi információcseréről. Magyarországnak közel 80 alkalmazható egyezménye van e körben.

Az adóügyi információcseréről szóló egyezmények arra adnak lehetőséget, hogy konkrét ellenőrzéshez kapcsolódóan, kérésre az adóhatóság információhoz jusson hozzá. Az adóügyek területén megvalósuló nemzetközi átláthatóság így az adóelkerülés lehetőségeinek szűküléséhez vezet. Magyarország 10 állammal rendelkezik felhatalmazással tárgyalások folytatására adóügyi információcseréről (Andorra, Argentína, Barbados, Bermuda, Brit Virgin-szigetek, Gibraltár, Guernsey, Jersey, Man-szigetek, Liechtenstein). Az említett államok jelenleg több adóügyi információcseréről szóló egyezménnyel is rendelkeznek, és azok száma folyamatosan emelkedik.

A Magyarország és Guernsey közötti adóügyi információcseréről szóló egyezmény megkötésének fő célja a megkeresésre történő adóügyi információcsere szabályozása a kétoldalú kapcsolatokban. A Szerződő Felek illetékes hatóságaikon keresztül segítséget nyújtanak információk (köztük banki információk) cseréjén keresztül, amelyek előreláthatólag fontosak a Szerződő Felek belső jogszabályainak végrehajtásához és érvényesítéséhez az Egyezmény hatálya alá tartozó adókra vonatkozóan, beleértve az olyan információkat is, amelyek előreláthatóan fontosak az ilyen adók megállapításához, kivetéséhez és beszedéséhez, az adóigények behajtásához és kikényszerítéséhez vagy adóügyekben történő vizsgálathoz vagy büntető adóügyekben történő vádemeléshez.

Az Egyezmény garanciális szabályként rögzíti mindkét Szerződő Fél számára a kölcsönös egyeztetési eljárás kezdeményezését a másik Félnél, amennyiben a Felek között nehézségek vagy kétségek keletkeznek az Egyezmény végrehajtása vagy értelmezése tekintetében.

Az Egyezmény megkötése kiterjedt lehetőségeket biztosít az információk megkeresésre történő cseréjére, aminek segítségével felderíthető és visszaszorítható az adócsalási, valamint az adóelkerülési tevékenység.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

-----STARTING---POINT---RESZLETES---

Részletes indokolás

A Guernsey-vel megkötésre került adóügyi információcseréről szóló egyezmény az OECD adóügyi információcseréről rendelkező Modellegyezményének szabályait követi.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles magyar és angol nyelvű szövegét tartalmazza.

Az Egyezmény főbb rendelkezései a következők:

- 1. cikk: az Egyezmény tárgyát és hatályát határozza meg. Az Egyezmény fő célja az, hogy a felek illetékes hatóságaikon keresztül segítséget nyújtsanak egymásnak információk cseréjén keresztül.

- 2. cikk: tartalmazza, hogy a megkeresett Fél nem köteles olyan információt nyújtani, amelyik nem áll hatóságainak rendelkezésére vagy nem áll olyan személy birtokában vagy szerezhető be olyan személy által, aki területi joghatóságán belül van.

- 3. cikk: az Egyezmény közvetlen és közvetett adókra is kiterjed.

- 4. cikk: tartalmazza az Egyezményben használt legfontosabb fogalmak meghatározását.

A (b) albekezdés tartalmazza a „Guernsey” kifejezés meghatározását. Guernsey a hagyományos értelemben véve nem állam, hanem a brit korona függő területe. Az adóügyi információcseréről szóló egyezmény tárgyalására a Nagy-Britannia és Észak-Írország Egyesült Királyságától kapott Megbízás (Entrustment) alapján Guernsey kormányának van joga. Az angol szövegben a „States of Guernsey” szóösszetétel a gyakorlatban Guernsey kormányát jelenti, így a magyar szövegben is az ennek megfelelő fordítás szerepel.

- 5. cikk: a megkeresésre történő információcsere szabályait fogalmazza meg.

- 6. cikk: kérésre a megkereső Fél illetékes hatóságainak képviselői bizonyos feltételek mellett jelen lehetnek az adóellenőrzés megfelelő részén a megkeresett Félnél.

- 7. cikk: az információcsere kérelem visszautasításának lehetőségeit mutatja be.

- 8. cikk: az Egyezmény alapján cserélt információ bizalmasan kezelendő.

- 9. cikk: a segítségnyújtásra vonatkozó megkereséseket és azokra a válaszokat angol nyelven kell megszövegezni.

- 10. cikk: az információcsere során felmerülő költségek megosztását részletezi.

- 11. cikk: az Egyezmény garanciális szabályként rögzíti mindkét Szerződő Fél számára a kölcsönös egyeztetési eljárás kezdeményezését a másik Félnél, amennyiben a Felek között nehézségek vagy kétségek keletkeznek az Egyezmény végrehajtása vagy értelmezése tekintetében.

- 12. cikk: a Felek kölcsönös segítségnyújtási eljárást kezdeményezhetnek.

Jegyzőkönyv:

- 1. pontja tartalmazza az ügyvédi titok definícióját.

- 2. pontja tartalmazza a rendkívüli költségek példálózó felsorolását.

- 3. pontja tartalmazza Magyarország európai uniós tagságával összefüggő kötelezettségvállalását.

A 4. §-hoz

Az első három bekezdés a törvény hatálybalépéséről rendelkezik, a negyedik bekezdés pedig a törvény végrehajtásáért felelős minisztert nevezi meg.