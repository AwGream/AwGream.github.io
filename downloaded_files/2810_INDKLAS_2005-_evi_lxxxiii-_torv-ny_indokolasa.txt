2005. évi LXXXIII. törvény indokolása

a közigazgatási hatósági eljárás és szolgáltatás általános szabályairól szóló 2004. évi CXL. törvény hatálybalépésével összefüggő egyes törvények módosításáról

-----STARTING---POINT---ALTALANOS--- 

Az Országgyűlés 2004. december 22-i ülésnapján elfogadta a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.), mely 2005. november 1. napján lép hatályba.

A Ket. hatálybalépéséig rendelkezésre álló idő alatt összehangolt munkával szükséges megteremteni azokat a jogi kereteket, amelyek a Ket. új rendelkezéseinek megfelelő és zökkenőmentes alkalmazásához elengedhetetlenül szükségesek.

Az új eljárási törvény bevezetéséhez kapcsolódó jogalkotási feladatok körében meghatározó jelentőségű, megoldandó feladat az eljárási törvény és az egyes ágazatok hatósági jogalkalmazó tevékenységét szabályozó, valamennyi jogforrási szintet érintő különös eljárási szabályok közötti összhang megteremtése, melynek során biztosítani kell a Ket. garanciális szabályainak maradéktalan érvényesülését, valamint a Ket. rendelkezéseitől való indokolatlan eltérések és a Ket. rendelkezéseivel ellentétes jogszabályok módosítását.

-----STARTING---POINT---RESZLETES---

ELSŐ FEJEZET

Belügyi ágazati feladatokkal összefüggő törvények

Az 1-3. §-hoz

Az anyakönyvekről, a házasságkötési eljárásról és a névviselésről szóló 1982. évi 17. tvr. (a továbbiakban: Anyt.) a 27/A. §-ával fenntartotta a korábban hatályos anyakönyvi szabályozás azon rendelkezését, amely - 1953. január 1-jétől - az anyakönyvbe bejegyezhető utónevek számát kettőben maximálta. Vonatkozott ez a szabály azokra is, akik 1953. január 1-je előtt születtek, de e dátum után kötöttek például házasságot. Ilyenkor a házassági anyakönyvbe már csak két utónevet jegyeztek be.

Nem rendelkeztek azonban sem a korabeli, sem a hatályos anyakönyvi szabályok arról, hogyan kell kiállítani anyakönyvi kivonatot olyan bejegyzésről, ahol az érintett személynek kettőnél több utóneve van bejegyezve. „Szokásjog” alapján a kivonatokon általában két utónevet tüntettek, tüntetnek fel az anyakönyvvezetők, mégpedig az anyakönyvbe bejegyzett utónevek közül az első kettőt. Az alkalmazott eljárás problémát okoz azokban az esetekben, amikor az érintett személy nem az első két utónevét használja (személyazonosító okmányai nem erre a névre szólnak), az első személyazonosító igazolvány kiállításakor, illetve a házasságkötéskor olyan nyilatkozatot tett, mely szerint nem az első két utónevét kívánja használni.

Amennyiben az anyakönyvi kivonaton - az anyakönyvi bejegyzésnek egyébként megfelelően - három vagy négy utónevet tüntet fel az anyakönyvvezető, ez a személyazonosító okmányok kiállításánál okoz problémát.

Hatósági eljárásban, igazolásban, igazolványban, nyilvántartásban mindenki a születési, házassági anyakönyvbe bejegyzett nevét köteles használni.

Az anyakönyvek egyezősége, a személyi nyilvántartások pontossága miatt az érintetteket nyilatkoztatni szükséges arról, hogy mely utóneveiket kívánják viselni, és a nyilatkozatnak megfelelően az utóneveket az anyakönyvben javítani kell.

Elhalt személyek esetén a még életükben tett (pl. házasságkötésük alkalmával vagy személyazonosító okmány iránti kérelmükben) írásos nyilatkozatukat kell figyelembe venni.

Az elektronikus hatósági ügyintézés (ügyfél-azonosítás) zökkenőmentes működését biztosítani kell, ezért fontos feladat az anyakönyvek egyezősége, a személyi nyilvántartások pontossága. Az utóbbi időben hasonló ügyek igen nagy számban fordultak elő, melyek jogilag megalapozott rendezéséhez szükséges a törvénymódosítás.

A névváltoztatási ügyek jelentős része bonyolult, a döntés előkészítése hosszabb előkészítést igényel. A megfelelő döntéshozatalhoz a Ket. által meghatározott általános ügyintézési határidőnél hosszabb ügyintézési idő szükséges.

A 4. §-hoz

2005. november 1-jén hatályát veszti az államigazgatási eljárás általános szabályairól szóló 1957. évi IV. törvény, a helyébe lépő Ket. hatálya pedig kiterjed az anyakönyvi, házasságkötési, névváltoztatási eljárásokra, ezért az Anyt. 40. §-ának (3) bekezdését módosítani kell.

Az 5. §-hoz

Az anyakönyvi, házasságkötési és névváltoztatási eljárásokban az ügyfeleket számos személyes nyilatkozattételi, adatigazolási kötelezettség terheli, ezért a Ket. 160. §-ának (1) bekezdésében adott felhatalmazás alapján rendelkezni kell arról, hogy ezekben az ügyfajtákban az ügyintézés nem folyhat elektronikus úton. Annak azonban nincs akadálya, hogy az érintett személy az anyakönyvi kivonatának, hatósági bizonyítványának vagy névváltoztatási okirat-másolatának kiállítását elektronikus úton kezdeményezze.

A 6-7. §-hoz

A Ket.-tel összefüggésben szükséges az egyéni vállalkozásról szóló 1990. évi V. törvény (a továbbiakban: Evtv.) módosítása is.

A Ket. 1. §-ának (2) bekezdése szerint a közigazgatási hatóság a hatáskörének gyakorlásával nem élhet vissza, hatásköre gyakorlása során a szakszerűség, az egyszerűség és az ügyféllel való együttműködés követelményeinek megfelelően köteles eljárni.

A jelenlegi hatályos szabályozás szerint csak az kaphat egyéni vállalkozói igazolványt, aki működési engedély köteles tevékenység esetén bemutatja érvényes működési engedélyét, továbbá csak az kaphat működési engedélyt, aki bemutatja érvényes egyéni vállalkozói igazolványát (lásd: az üzletek működéséről és a belkereskedelmi tevékenység folytatásának feltételeiről szóló 4/1997. (I. 22.) Korm. rendelet 4. §-ának (3) bekezdése, valamint az Evtv. 4. §-a (5) bekezdésének d) pontja).

A törvény ezt az ellenmondást kívánja kiküszöbölni úgy, hogy az igazolvány kiadásával egyidejűleg az ügyfelet megfelelő határidő kitűzésével a hatósági engedély későbbi időpontban történő bemutatására kötelezi (az igazolvány visszavonásának terhe mellett). Ezen új szabályozás a Ket. általános elveivel is összhangban van, s nem állítja az ügyfelet megoldhatatlan helyzetek elé.

A 8-9. §-hoz

A nyilvántartás adattartalmát a törvény személyi hatályának megfelelően szükséges pontosítani.

Törvényi szabályozással lehetővé kell tenni, hogy az okmánynyilvántartásból a személyazonosító igazolvány kiadásának, érvényességének, elvesztésének, ellopásának, megsemmisülésének, megtalálásának, megkerülésének tényéről a tájékozódási lehetőséget törvényben szabályozott módon - akár elektronikus úton is - mindenki igénybe vehesse.

Biztosítottá válna, hogy a különböző jogügyletek megkötése előtt az érintettek tájékozódjanak a másik fél által bemutatott okirat érvényességéről. A törvény elősegíti az elektronikus hatósági ügyintézés (ügyfél-azonosítás) zökkenőmentességét is. A nyilvánossá váló adatkör személyi adatot nem tartalmazna, ezért személyhez fűződő jogokat nem sértene.

A 10. §-hoz

Okmánybiztonsági szempontból indokolt, hogy a személyazonosság igazolására alkalmas hatósági igazolványok adattartalma, - melynek az okmányazonosító és az érvényességi idő is fontos része - egységes szabályozáson alapuljon.

A személyazonosság igazolására alkalmas hatósági igazolványok elvesztése, ellopása, megsemmisülése esetén a polgárok érdekeit szolgálná, ha az okmányaik pótlását elektronikus úton is intézhetnék. Az okmányok közhitelességének biztosítása érdekében azonban ennek a lehetősége csak abban az esetben biztosítható, ha az adataikban nem következett be változás. „A normaszöveg-javaslat az Európai Bizottság által kiadott közleményben (COM/2001/0140 final) foglalt, leggyakrabban keresett 20 elektronikus közszolgáltatás színvonalának értékelésére kidolgozott négyfokú skála személyazonosító okmányok kiadásával kapcsolatos eljárásokra meghatározott (elvárt) szinttel teljes mértékben összhangban került megfogalmazásra. A személyazonosító okmányok kiadásával kapcsolatos eljárásban a kivételként kezelt pótlás eljárási cselekményén kívül valamennyi eljárási cselekményhez nélkülözhetetlen az érintett (kérelmező) személyes megjelenése, tekintettel arra, hogy az okmányban szereplő személyazonosító adatok - így többek között az érintett arcképmás és saját kezű aláírás adata - adatfelvételezése csak az ügyfél jelenlétében biztosítható.

A 11-12. §-hoz

A Bnyt. rendelkezései alapján nyilvántartott bűnügyi személyes adatok kezelése és az adatokról kiállításra kerülő hatósági erkölcsi bizonyítvány és egyéb okiratok kiadása fokozott adatvédelmi és adatbiztonsági követelmények megtartását igényli. A nyilvántartásból történő adatközlés és okirat kiadási eljárások során a Ket. elektronikus ügyintézésre irányadó szabályai alkalmazhatóak, azonban figyelemmel kell lenni a Ket.-nek azon szabályára, hogy az ügyfél az elektronikus ügyintézés esetén is kérheti, hogy a hatóság térjen át az ügyintézés hagyományos módjára. Ebben az esetben a hatóság fokozott biztonságú okmány kiadása formájában teljesíti az elektronikus úton benyújtott kérelmet.

A 13. §-hoz

A közúti közlekedési előéleti pontrendszerre vonatkozó rendelkezések méltányossági eljárással való kiegészítése a közúti közlekedés biztonságának javítását, a gépjárművezetők önkéntes jogkövető magatartásának erősítését nem szolgálná megfelelően. A törvény alapvető célja, hogy a közlekedési jogsértések rendszeres elkövetőit közlekedési magatartásuk pozitív megváltoztatására ösztönözze, ezért tárgyi hatálya a közúti közlekedéssel összefüggő bűncselekményekre és a közúti közlekedés biztonságát fokozottan veszélyeztető szabálysértésekre terjed ki.

A Ket. 113. §-ának (2) bekezdése a határozat méltányossági eljárásban történő módosítását vagy visszavonását kivételesen engedi meg, az a)-d) pontokban felsorolt együttes feltételek fennállása esetén. Tekintettel arra, hogy a vezetői engedély visszavonására a közúti közlekedés biztonsága érdekében kerül sor, indokolt a méltányossági eljárást kizárni.

A Ket. 113. §-a (2) bekezdésének a) pontja értelmében az eljáró hatóság hatáskörét megállapító jogszabály, adott esetben a Kpt. rendelkezhet a méltányossági eljárás lehetőségének kizárásáról. A javasolt módosítás megteremti az összhangot a Ket. vonatkozó rendelkezéseivel.

A 14-15. §-hoz

A §-ok a vagyonnyilatkozatokkal valamint a közigazgatás-szervezéssel, közigazgatási minőségfejlesztéssel és a közszolgálat működtetésével, fejlesztésével összefüggő feladatok Belügyminisztériumba integrálása miatt szükségessé váló szervezeti és hatásköri változást tartalmazzák. A változások hatékonyabb és takarékosabb működést tesznek lehetővé. A további módosításokat a Ket. hatálybalépése teszi szükségessé.

MÁSODIK FEJEZET

Egészségügyi ágazati feladatokkal összefüggő törvények

A 16. §-hoz

A Ket. fellebbezési fórumrendszeréhez történő igazodás érdekében szükséges a módosítás. Jelen rendelkezés teljesíti azt a Ket. 106. §-ának (1) bekezdésében foglalt kívánalmat, hogy a fellebbezés elbírálására jogosult szerv az elsőfokú hatóságtól szervezeti szempontból elkülönült legyen.

A 17. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény a jelenlegi rendszert megváltoztatva arról rendelkezik, hogy a TAJ számról szóló hatósági igazolványt az érintett lakóhelye szerint illetékes fővárosi, megyei egészségbiztosítási pénztár állítja ki és juttatja el az érintett részére. Így érvényesülhet a Ket. azon szabálya, hogy a fellebbezést a közvetlen felettes szerv, vagyis az Országos Egészségbiztosítási Pénztár (OEP) bírálja el. A TAJ számot ugyanakkor továbbra is az OEP képezi.

A 18. §-hoz

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) kiegészítése kimondja, hogy az Ebtv.-ben meghatározott cselekmények - az igazolási kérelem előterjesztése és - az adatvédelmi követelmények biztosítás esetén - az egészségbiztosítás igazgatási szerveinek hatáskörébe tartozó jogorvoslatok iránti kérelem előterjesztése kivételével - elektronikus ügyintézés keretében nem gyakorolhatók. Ez a szabály összhangban áll a Ket. 160. §-ának (1) bekezdésével, amely törvényi szinten eltérést enged az elektronikus ügyintézés kötelezettsége alól. A szakasz 2007. július 1-jén hatályát veszti, vagyis ettől az időponttól az Ebtv.-ben meghatározott cselekményeknek az elektronikus ügyintézés keretében is gyakorolhatókká kell válniuk. Az ügyintézéshez szükséges dokumentumok, nyomtatványok letöltése az egészségbiztosítás körében jelenleg is lehetséges.

A 19. §-hoz

A törvény a Ket. terminológiájához igazodó módosítást tartalmaz.

A 20. §-hoz

A törvény a határidők egységesítését célozza.

A 21. §-hoz

A módosítás pontosító rendelkezést tartalmaz, törvényi szinten ugyanis nem szükséges rendelkezni arról, hogy az eljáró szerv mely szervezeti egysége jár el az adott ügyben.

HARMADIK FEJEZET

Foglalkoztatáspolitikai és munkaügyi ágazati feladatokkal összefüggő törvények

A 22. §-hoz

A felnőttképzésről szóló 2001. évi CI. törvény (a továbbiakban: Fktv.) a felnőttképzési tevékenység folytatását nyilvántartásba vételhez köti és a nyilvántartással kapcsolatos eljárásra az Áe.-t rendelte alkalmazni. Az Fktv. 8. §-ának (6) bekezdésén az új eljárási törvény bevezetése miatt egyrészt indokolt átvezetni a Ket.-re való hivatkozást, másrészt, miután a Ket. a hatóság döntéseinek két típusát különbözteti meg, a felnőttképzést folytató intézmények nyilvántartását vezető, kijelölt munkaügyi központok által hozott határozat elnevezését a határozatot és a végzést egyaránt magában foglaló döntés elnevezésre indokolt változtatni.

A 23. §-hoz

A módosított Fktv. 10. §-a (8) bekezdésének első mondata az Áe-re való hivatkozást a Ket.-re történő utalással váltja fel.

A 24. §-hoz

A felnőttképzést folytató intézmények és a felnőttképzési programok akkreditációja iránti kérelemről a Felnőttképzési Akkreditáló Testület dönt. Miután a Ket. értelmében a hatóság - attól függően, hogy érdemi kérdésről, vagy az eljárás során eldöntendő egyéb kérdésről van-e szó - nem csak határozat hozhat, hanem végzést is kibocsáthat, a jelenleg hatályos Fktv. 13. §-ának (1) bekezdésében a „határozat” elnevezését szükséges a végzést is magában foglaló „döntés”-re módosítani. Ezen törvényben az Áe-re való hivatkozást ugyancsak felváltja a Ket.-re történő utalás.

A 25. §-hoz

A munkavédelemről szóló 1993. évi XCIII. törvény (a továbbiakban: Mvt.). szabályozása az állam hatósági tevékenysége esetén államigazgatási eljárási rendben történő eljárást határoz meg. A törvény a Ket. hatálybalépésére, a terminológiai változásra figyelemmel módosítja a rendelkezést.

A 26. §-hoz

A törvény kiterjeszti a sérült jogait hozzátartozójára is oly módon, hogy a sérült mellett a hozzátartozó számára - a sérült halála bekövetkezésének hiányában is - biztosítja a munkabaleset munkáltató általi bejelentésének, kivizsgálásának sérelmezésére irányuló kérelemhez való jogot, összhangban a Ket. felhatalmazásával [15. § (3) bekezdés]. Az ellenőrzési tapasztalatok szerint a munkabaleset körülményei hosszabb idő elteltével már nem rekonstruálhatók, vagyis nem rögzíthető pontosan a helyszín, illetve nem vizsgálhatóak a balesettel összefüggésben használt munkaeszközök. Mindezért sokszor meghiúsul a munkabalesetek kivizsgálása olyan esetekben, amikor a sérült a balesetből adódó állapota miatt - érdekérvényesítési képessége hiánya vagy korlátozottsága okán - nem tudja a munkáltató intézkedésével kapcsolatos kifogásait előterjeszteni. Erre az esetre indokolt - a törvény szabályozása szerint - hozzátartozója eljárási jogosultságát biztosítani. A Ket. 16. §-a meghatározza az általános jogutódlás rendjét, azonban a munkavédelmi törvény 12. éve hatályban levő, bevált szabályozásának (a sérült halála esetén hozzátartozója járhat el) megtartása mellett szükséges volt a munkabiztonsági eljárásra kiterjesztett Ket. 172. §-a g) pontjában meghatározott - cselekvőképes - hozzátartozói kör jogosultságát biztosítani arra az esetre is, ha a sérült egészségi állapota miatt nem képes jogait gyakorolni. A törvény a hozzátartozói minőség igazolására elegendő módnak határozza meg a valószínűsítést, vagyis a tény, körülmény, adat egyszerű igazolását. A példa egy életszerű esetet említ az egyértelmű alkalmazásra, miszerint az azonosításra alkalmas bármely, személyes adatot tartalmazó irat bemutatása (a kérelem szóbeli előterjesztése esetén), illetve egyszerű másolatának megküldése (írásos kérelem esetén) elegendő a hozzátartozói minőség fennállásának hatóság előtti valószínűsítésére.

A 27. §-hoz

Az Mvt. szabályait módosító 2004. évi XI. törvény 34. §-ának (5) bekezdése szerint, ahol jogszabály megyei (fővárosi) munkabiztonsági és munkaügyi felügyelőséget említ, ott területi felügyelőséget kell érteni. Ezen értelmezési szabály indokolja az Mvt. alcímének törvény szerinti - kifejezett jogalkotási formában történő -módosítását. Az Mvt. 17. §-ának (3) bekezdése alapján a területi felügyelőségek székhelyét és illetékességi területét a foglalkoztatáspolitikai és munkaügyi miniszter állapítja meg. A törvényi felhatalmazásnak a miniszter külön rendelet kiadásával tesz eleget. Az Mvt. hatálybalépése óta a gyakorlatban jól bevált megyei (fővárosi) illetékességi rendszer működik, ezt kívánja megerősíteni a kiadandó rendelet.

Az OMMF és területi felügyelőségei munkabiztonsági hatósági tevékenységére általában a Ket. rendelkezéseit kell alkalmazni, néhány területen azonban - figyelemmel e tevékenység speciális jellegére - a Ket. felhatalmazása alapján a törvény eltérő szabályokat állapít meg. Ezen általános, illetve az eltérés indokolta különös szabályok együttes alkalmazását mondja ki a törvény.

A 28. §-hoz

A Ket. kérelemre induló jogorvoslati eljárásai közül a törvény kizárja az újrafelvételi eljárás alkalmazásának lehetőségét. A munkabiztonsági hatósági eljárások eredményeként feltárt jogsértések többsége a vizsgálat időpontjában állapítható meg, a munkabiztonsági előírások megszegését bizonyító körülmények, a munkavégzési szituációk gyorsan változnak. A megállapított jogsértések alapján hozott döntésekben meghatározott, kötelezettséget keletkeztető magatartási szabályokhoz rövid, 15, 30 napos teljesítési határidők kötődnek. Ezekből adódóan életszerűtlen az a lehetőség, hogy utólag merüljön fel az újrafelvételi eljárás kezdeményezésének szükségessége.

Az előzőeken túl a hatósági eljárásban hozott döntések megalapozottságát biztosítja a vizsgálatot folytató szerv azzal, hogy hivatalból köteles teljes körű bizonyítást lefolytatni. A többfokú - közigazgatási, bírósági - jogorvoslati rendszer további garanciát jelent ahhoz, hogy a döntések a jogszabályoknak maradéktalanul megfeleljenek.

A törvény - a Ket. 113. § (1) bekezdése alapján - nem zárja ki a méltányossági jog gyakorlásának lehetőségét, azonban annak igénybevételét kizárólag pénzfizetésre kötelezett magánszemély számára biztosítja. A gazdálkodó szervezetek esetében, ha a jogerős határozat meghozatalát követően áll be olyan változás, amely nem tenné lehetővé a határozat teljesítését, akkor ez a körülmény a felszámolási eljárás keretében figyelembe vehető. Ugyanakkor a természetes személy megváltozott életkörülményeit, gazdasági helyzetét - a gazdálkodó szervezetekhez hasonlóan - ugyancsak indokolt értékelni, ezt a körülményt kezeli a törvény. A törvény lehetővé teszi a természetes személy hozzátartozójának a méltányossági kérelemhez való jogosultságát is abban az esetben, ha a polgári jog szabályai szerint - pl. öröklés esetén - neki kell a pénzfizetésre kötelező határozatban meghatározott összeget megfizetnie. Egyéb esetekben a méltányosság gyakorlása nem lenne összhangban az általános - Ket. szerinti - jogalkotói céllal.

A Ket. 115. § (4) bekezdése a felügyeleti eljárással kapcsolatban úgy rendelkezik, hogy annak keretében a hatóság döntése nem változtatható meg és nem semmisíthető meg, ha azt jogszabály kizárja, vagy feltételhez köti.

A törvény nem él a kizárás lehetőségével, mivel a fellebbezésre nyitva álló határidő elmulasztása miatt jogerőre emelkedett határozatok esetében nem lenne jogorvoslati lehetőség sem. Ugyanakkor a Ket. szerinti öt éves felülvizsgálati határidőnél rövidebb - egy éves - időtartam meghatározást teszik indokolttá a kötelezettséget keletkeztető magatartási szabályokat előíró, rövid teljesítési határidőt kikötő munkavédelmi határozatok, valamint az, hogy gyakran a munkavégzési körülmények is megváltoznak. A törvény ezen időtartamot a kötelezettséget megállapító döntés jogerőre emelkedésének időpontjához, illetőleg amennyiben a döntés ezen időpontot meghaladó teljesítési határidőt tartalmaz, úgy e határidő utolsó napjához köti, összhangban a Ket. 115. §-a (4) bekezdésének d) pontjában meghatározottakkal. Az előzőek alapján életszerűtlen, hogy egy évnél hosszabb idő után legyen megállapítva a határozat esetleges hibája.

A Ket. 131. § (3) bekezdése felhatalmazásával élve a törvény a végrehatásra jogosultként az első fokon eljáró szervet határozza meg, felruházza egyúttal a végrehajtás foganatosítása során a Ket. 131. § (1) bekezdésében meghatározott végrehajtó szolgálattal azonos jogokkal és kötelezettségekkel. Ezt a megoldást az indokolja, hogy a végrehajtás eredményeként befolyó összegek - egyéb jogszabályokban megjelölt - speciális célt (a munkabiztonsággal kapcsolatos tájékoztatást szolgáló információs rendszer, munkabiztonsági pályázatok) szolgálnak az OMMF kezelésében. Figyelemmel arra, hogy az első fokon eljáró szervek végrehajtással kapcsolatos feladatai céljaikat és módszereiket tekintve is azonosak a végrehajtó szolgálat - külön jogszabály szerinti - feladataival, fontos, hogy azonos - a szolgálat speciális jogosultságait is magában foglaló - jogokkal rendelkezzenek. Ezt biztosítja a törvény szabályozása.

A törvény az önálló fellebbezéssel megtámadható végzések bírósági felülvizsgálatát nemperes eljárásra szorítja, tekintettel a Ket. 109. § (2) bekezdésében foglaltakra. A munkavédelmi hatósági ellenőrzések során hozott végzések tárgya indokolttá teszi azok gyors elbírását. Ezen kívül e végzéseket az egyszerű ténybeli és jogbeli megítélés jellemzi, ami szintén nem igényli a - hosszadalmasabb - peres eljárás lefolytatásának szükségességét.

A 29. §-hoz

A törvény fontos garanciális szabályként meghatározza az eljárás megindításának két lehetőségét az OMMF munkabiztonsági hatósági eljárásában.

Az illetékességi területen kívüli eljárás szabályozásához a Ket. 25. § (1) bekezdése adja meg a felhatalmazást. A törvény ezt a lehetőséget csak egyedi esetekben engedi biztosítani. Ezt indokolja a munkaszervezés hatékonyabbá tétele, az átfogó hatósági ellenőrzések eredményességének javítása, illetve azoknak az eseteknek a kezelése, amikor a kizárási ok csak feltételezhető. Garanciális szabály, hogy az illetékességi területen kívüli eljárást, ellenőrzési jogosultságot a törvény az OMMF elnöke által kiállított megbízólevélhez köti. Külön jogszabályi rendelkezés hiányában is egyértelmű, hogy a megbízólevélnek tartalmaznia kell a keltezésen túl az elnöki kiadmányozás tényét, a jogosított személy megnevezését és azt az időpontot, eseményt, amelyre nézve a megbízás kiadásra került. Az illetékességi területen kívüli ellenőrzés alapján megindult eljárásra a törvény értelmében az a - megfelelő helyismerettel rendelkező - felügyelőség jogosult, amelynek illetékességi területén történt az ellenőrzés, kivéve azt az esetet, amikor bármely kizárási ok (pl. jogszabályban meghatározott összeférhetetlenség) miatt másik felügyelőséget szükséges kijelölni.

A 30. §-hoz

Az Mvt. 84. §-ának (1) bekezdése bevezető mondatának törvény szerinti módosítását a 27. §-hoz írtak indokolják.

A Ket. átfogó szabályozása indokolttá tette egyes hatósági jogkörök újraszabályozását.

Fontos garanciális szabályt tartalmaz a törvény, amikor előírja, hogy a hatósági ellenőrzés során eljáró felügyelőnek ellenőrzési jogosultságát - meghatározott adatokat tartalmazó - igazolványával igazolnia kell. Az illetékességi területen kívül végzett ellenőrzés esetén az ellenőrzési jogosultságot a törvénynek megfelelően a 83/A. § (2) bekezdésében meghatározottak szerint megbízólevéllel kell a felügyelőnek igazolnia.

A hatályos szabályozás nem adott választ egyértelműen arra, hogy a baleset minősítése a felügyelő meglévő jogosultságai körébe tartozik e. A hatósági jogkörök újrafogalmazása az ez irányú bírói gyakorlat következtetéseivel összhangban ad pontos jogértelmezést a balesetek minősítésére. Ez, összhangban a Ket. alapelvi rendelkezéseivel (pl. a szakszerűség követelménye) teljessé teszi a hatósági jogosítványokat a balesetek jognak megfelelő kezelésében. A balesetek helyes minősítése, a kivizsgálási kötelezettség teljesítése a megelőzés egyik legfontosabb munkavédelmi szakmai eszköze. A törvény ezzel összefüggésben (már a munkáltatói minősítés megtörténte utáni esetre hatósági eszközt biztosítva) kibővíti a munkabaleset bejelentésének, kivizsgálásának elrendelésére vonatkozó jogosultságát, biztosítja a baleset minősítésére, a bejelentésre, kivizsgálás elrendelésre vonatkozó felügyelői jogosultságot akkor, ha a munkáltató a 66. § (2) bekezdésében biztosított jogkörében eljárva jogszabályt sértően nem minősítette a balesetet munkabalesetre vonatkozó jogszabályi fogalmi feltételeknek megfelelő munkabalesetnek.

A Ket. azonnali végrehajtásra vonatkozó rendelkezésének (101. § (3) bekezdés) az Mvt. azonos tárgykörre vonatkozó rendelkezésével (84. § (3) bekezdés) történő összevetése után megállapítható volt, hogy az Mvt. ezen rendelkezései rugalmas szabályozást tartalmaznak, azaz az adott ügyben elsőfokú határozatot hozó felügyelő mérlegelésére és döntésére bízzák, hogy a törvényben meghatározott esetekben él-e az azonnali végrehajtás elrendelésének lehetőségével. A Ket. szabályozásában meghatározott fellebbezésre tekintet nélküli végrehajtás lehetősége - pl. az életveszéllyel vagy súlyos kárral fenyegető helyzet megelőzése, elhárítása okán - természetesen súlyos munkabiztonsági szabályszegés esetén sem kizárt, de maga a Ket. is tartalmaz felhatalmazást munkabiztonsági okra alapozott konkrét meghatározásra.

A törvény továbbra is meghagyja e körben a felügyelők döntési lehetőségét, az azonnali végrehajtás megfogalmazás helyett azonban a Ket. szabályozásának megfelelő terminológiát emeli be a törvény szabályozásába.

A 31. §-hoz

A Ket. szabályozásával (108. §) összhangban határozza meg a törvény a hatósági ügyekben első fokon hozott határozatok, végzések ellen benyújtott fellebbezések elbírálására jogosult szerveket. Az Mvt. hatályos szabályaihoz képest a törvény e szervek körét a Ket. szabályozásának [116. § (2) bekezdés] megfelelően kibővíti a foglalkoztatáspolitikai és munkaügyi miniszterrel az OMMF - mint a miniszter irányítása alá tartozó országos hatáskörű hatóság -, valamint annak elnöke tekintetében.

A 32. §-hoz

A Ket. hatósági ellenőrzésre vonatkozó szabályaival (91. § (1) bekezdés) összhangban, a távmunkát jellemzően magánlakásban végző munkavállaló speciális helyzetére, személyes jogaira figyelemmel a törvény - a Ket. kivételes szabályát kizárva - kizárólag munkanapon, meghatározott időtartamon belül engedi meg e körben a hatósági ellenőrzés lefolytatását. A munkavállaló jogait biztosító egyéb rendelkezések tekintetében a törvény a hatályos szabályozást fenntartja.

A 33. §-hoz

A törvény pontosítja a munkaügyi ellenőrzésről szóló 1996. évi LXXV. törvény (a továbbiakban: Metv.) 1. §-ának (6) bekezdését a honvédelemről és a Magyar Honvédségről szóló 2004. évi CV. törvény, valamint a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény terminológiájának megfelelően.

A 34. §-hoz

A törvény egyértelműen nevesíti az első fokon munkaügyi ellenőrzés végzésére illetékes szervet, illetve személyt, összhangban a Ket. 19. §-ának szabályával.

A 35. §-hoz

A hatályos jogszabályhely - a Ket. 29. §-a előírásával összhangban - konkrétan rendelkezik az eljárás megindításának formáiról. A törvény az ügyfél fogalmának Ket. szerinti kibővítésére figyelemmel módosítja az ellenőrzés kezdeményezésére jogosultak körét, továbbá az eljárás megindításának alapjául szolgáló jelzés megnevezését. Ez utóbbi pontosítást az teszi indokolttá, hogy az eddigi szabályozásban megjelenő „bejelentés” tartalmilag valójában kérelemnek minősült.

A 36. §-hoz

Az illetékességi területen kívüli eljárás szabályozásához a Ket. 25. § (1) bekezdése adja meg a jogszabályi keretet. A törvény ezt a lehetőséget - a kizárási ok miatti kijelölés kivételével - csak egyedi esetekben engedi biztosítani. Ezt indokolhatja a munkaszervezés hatékonyabbá tétele, az átfogó ellenőrzések eredményességének javítása. Az illetékességi területen kívüli eljárás szűk körének garanciájaként a törvény az ellenőrzési jogosultságot az OMMF elnökének egyedi megbízásához köti. Az illetékességi területen kívül lefolytatott munkaügyi ellenőrzésről rendelkező szabályhoz kapcsolódóan határozza meg azt a törvény, hogy melyik munkaügyi felügyelőséget kell ilyen esetben az eljárás lefolytatására illetékes közigazgatási szervnek tekinteni.

A 37. §-hoz

A törvény fontos garanciális szabályként írja elő, hogy a felügyelő ellenőrzési jogosultságát meghatározott adatokat tartalmazó igazolványával köteles igazolni hatósági eljárása során.

A 38. §-hoz

A Metv. hatályos szövege az Áe-t jelölte meg a munkaügyi ellenőrzés alapjául szolgáló eljárási szabályként. A törvény az új közigazgatási eljárási törvény hatálybalépésére tekintettel a Ket. eljárási szabályainak alkalmazásáról rendelkezik. Pontosítja egyben a Metv-ben a területi felügyelőség vezetőjének hatáskörébe tartozó, a munkaügyi bírság kiszabásáról hozott, továbbá a Metv. 7. §-ának (2) bekezdésében meghatározott döntést tartalmazó közigazgatási határozat meghozataláról rendelkező illetékességi szabályt.

A 39. §-hoz

A törvény az elektronikus ügyintézést a munkaügyi ellenőrzéssel kapcsolatosan a kérelmek előterjesztésének esetkörére biztosítja. Ez elősegíti az ügyfélbarát közigazgatásnak a munkaügyi ellenőrzéssel összefüggő, szélesebb körben való elterjedését, és a „szolgáltató állam” erősítésére való törekvésnek megfelelően egyszerűsíti az ügyfelek számára a kérelmek benyújtását.

A Ket. lehetővé teszi, hogy a speciális ágazati törvény kizárja a kérelemre történő újrafelvételi eljárás lefolytatásának lehetőségét. Erre tekintettel a törvény olyan szabályt fogalmaz meg, amely a munkaügyi ellenőrzés esetében nem biztosít lehetőséget újrafelvételi eljárásra. Ennek oka alapvetően az, hogy a munkaügyi hatósági eljárások eredményeként feltárt jogsértések jelentős része - a munkaügyi ellenőrzés sajátosságaiból adódóan - a vizsgálat időpontjában érhető tetten. A munkaügyi előírások megszegését bizonyító körülmények gyorsan megváltoztathatók. A jogsértések alapján hozott döntésekhez rövid teljesítési határidők kötődnek, sokszor a munkavégzési szituáció is megváltozik. Ezért életszerűtlen az a lehetőség, hogy utólag merüljön fel az újrafelvételi eljárás kezdeményezésének szükségszerűsége. Az előzőeken túl a hatósági eljárásban hozott döntések megalapozottságát biztosítja a vizsgálatot folytató közigazgatási szerv azzal, hogy hivatalból köteles teljes körű bizonyítást folytatni. Ezen kívül a többfokú - közigazgatási, bírósági - jogorvoslati rendszer további garanciát jelent ahhoz, hogy a határozatok a jogszabályoknak maradéktalanul megfeleljenek.

A Ket. 111. §-a (1) bekezdésének szabályozási elve ahhoz igazodik, hogy a közigazgatási ügyek eldöntése alapvetően maradjon a közigazgatási eljárás keretei között, és a bírósági felülvizsgálat az eljárás törvényességének garanciájaként érvényesüljön. A közigazgatási határozat bírósági megváltoztatására kivételes szabályként van lehetőség. A törvény változatlanul fenntartja a bíróságok számára a munkaügyi ellenőrzés eredményeként hozott határozatok megváltoztatásának jogát. A munkaügyi ellenőrzés jellemzőiből adódóan a vizsgálatok döntő többségében a hatóság több kötelezettségszegést állapít meg a foglalkoztató terhére, amelyeknek a Metv. 7. § (5) bekezdésében szabályozott szempontok szerinti mérlegelésével határozza meg a munkaügyi bírság összegét.

A Ket. 115. §-ának (4) bekezdése a felügyeleti eljárással kapcsolatban úgy rendelkezik, hogy annak keretében a hatóság döntése nem változtatható meg és nem semmisíthető meg, ha azt jogszabály kizárja vagy feltételhez köti. A törvény nem él a kizárás lehetőségével, mivel a fellebbezési határidő elmulasztása miatt jogerőre emelkedett határozatok esetében nem lenne korrekciós lehetőség. Ugyanakkor a Ket. szerinti öt éves felülvizsgálati határidőnél rövidebb - egy éves - időtartam meghatározását teszik indokolttá a kötelezettséget keletkeztető magatartási szabályokat előíró, rövid teljesítési határidőt kikötő munkaügyi határozatok, valamint az, hogy általában a munkavégzési körülmények is megváltoznak. Az előzőek alapján életszerűtlen, hogy több év után vetődjön fel a határozat megalapozatlansága.

A Ket. 131. §-ának (3) bekezdése lehetővé teszi, hogy törvény elrendelje, miszerint a döntés végrehajtását az első fokon eljáró hatóság foganatosítsa, ha ehhez olyan szakmai ismeretek vagy egyéb feltételek szükségesek, amelyekkel a végrehajtó szolgálat nem rendelkezik. E rendelkezés felhatalmazásával élve a törvény végrehajtásra jogosultként az első fokon eljáró szervet határozza meg. Ennek a megoldásnak az az indoka, hogy a végrehajtás eredményeként befolyó összegek - egyéb jogszabályokban megjelölt - speciális célt szolgálnak, másrészt egyes munkaügyi jogszabályban foglalt rendelkezések betartására vonatkozó kötelezettség - mely alapvetően a jogszerű munkáltatói magatartás kikényszerítését jelenti - végrehajtásának ellenőrzéséhez speciális munkaügyi ismeretek szükségesek. Ezért indokolt, hogy a végrehajtás foganatosítása ne a végrehajtó szolgálatok hatáskörébe, hanem a speciális ismeretekkel rendelkező munkaügyi hatóság hatáskörébe tartozzon.

A törvény kizárólag a pénzfizetésre kötelezett természetes személy vagy a polgári jog szabályai szerint helyébe lépő örököse kérelmére lehetővé teszi a Ket. 135. §-ának (1) bekezdésében megfogalmazott fizetési kedvezményen (fizetési halasztás, részletfizetés) túlmenően, amellett vagy ahelyett a tartozás mérséklését vagy elengedését. Ennek feltétele az, hogy különös méltánylást érdemlő körülmény álljon fenn. A törvény különös méltánylást érdemlő körülménynek tekinti, ha a kötelezett, illetve örököse, vagy a vele közös háztartásban élő közeli hozzátartozója egészségi állapotában, vagyoni helyzetében a határozat jogerőre emelkedése után kedvezőtlen változás történik.

A 40. §-hoz

A Ket. 76. §-ának (1) bekezdése szerint ha jogszabály lehetővé teszi, az első fokon eljáró hatóság a hatáskörébe tartozó ügynek a közérdek és az ügyfél szempontjából is előnyös rendezése érdekében határozathozatal helyett az ügyféllel hatósági szerződést köthet.

A Ket. 13. §-a (2) bekezdésének b) pontja szerint az elkülönített állami pénzalap terhére jogszabály alapján juttatott támogatásokkal összefüggő eljárásokban a Ket. rendelkezéseit csak akkor kell alkalmazni, ha az ügyfajtára vonatkozó törvény eltérő szabályokat nem állapít meg. A Ket. előbbiekben ismertetett szabályai alapján a törvény a foglalkozatási törvényben, valamint a felhatalmazásáról szóló jogszabályokban meghatározott foglalkoztatási támogatások tekintetében a közigazgatási határozat helyett hatósági szerződés megkötését írja elő. E szabályozásnak az indoka az, hogy az Állami Foglalkoztatási Szolgálat szerveinek tevékenységében a támogatások nyújtása során nem a hatósági jelleg, hanem a szolgáltató jelleg kap nagyobb szerepet. A törvény meghatározza a hatósági szerződés tartalmi elemeit, valamint rendelkezik a hatósági szerződés megszegésének jogkövetkezményeiről.

A törvény összehangolja a Ket. rendelkezéseivel a foglalkoztatás elősegítéséről és a munkanélküliek ellátásáról szóló 1991. évi IV. törvénynek (a továbbiakban: Flt.) a támogatások visszakövetelésére vonatkozó szabályait. Az Flt. hatályos rendelkezései szerint a támogatást késedelmi kamattal növelt összegben kell visszakövetelni. A Ket. a késedelmi kamat fogalmát nem ismeri, hanem bevezeti a késedelmi pótlék intézményét. A törvény a támogatások visszakövetelése esetében szintén késedelmi pótlék alkalmazását rendeli el.

A Ket-tel szemben a támogatások tekintetében nem a hatósági szerződés minősül végrehajtható határozatnak, hanem a visszakövetelés tárgyában külön határozat meghozatalára van szükség. Ezt a megoldást a visszakövetelendő összeg pontos meghatározása indokolja. Az eltérésre a Ket. lehetőséget biztosít. Valamennyi támogatás tekintetében a hatósági szerződés megszegése esetén a támogatást felróhatóságra való tekintet nélkül vissza kell követelni.

A 41-44. §-hoz

Az Flt. nem rendelkezik arról, hogy a munkanélküli halála esetén milyen intézkedés szükséges a munkanélküli ellátások tekintetében. Ezért a törvény valamennyi munkanélküli ellátás tekintetében a munkanélküli halála esetén elrendeli az ellátás folyósításának megszüntetését. A törvény előírja az ellátás visszafizetését, ha azt a munkanélküli halálát követően jogalap nélkül vették fel. A munkanélküli halálát követő időszakra folyósított ellátás jogalap nélküli ellátásnak minősül.

A 45. §-hoz

Figyelemmel arra, hogy a hatályos szabályozás a Munkaerőpiaci Alap bevételei között a késedelmi pótlékot nem tartalmazza, ezért a törvény ezzel kiegészíti a törvénynek az Alap bevételeit szabályozó rendelkezését.

A 46. §-hoz

Az Flt. meghatározza azt, hogy a munkaügyi központokat az általuk végzett hatósági ellenőrzési tevékenység során milyen jogosítványok illetik meg. A Ket. az Flt-hez képest részletesebben szabályozza a hatósági ellenőrzési tevékenység tartalmát. Ezért a törvény a munkaügyi központok hatósági ellenőrzési tevékenységével kapcsolatban is a Ket. szabályainak alkalmazását rendeli el azzal, hogy a munkaügyi központok ellenőrzési jogosítványait kiegészíti a személyazonosság megállapítására alkalmas okmány felmutatására való felszólítás lehetőségével.

A 47-48. §-hoz

Az Flt. VIII. fejezete a törvényben meghatározott jogok és kötelezettségek gyakorlásával kapcsolatos eljárási szabályokat tartalmazza. Az Flt. és végrehajtási szabályaiban szabályozott jogok és kötelezettségek gyakorlásával kapcsolatos közigazgatási ügyek három nagy csoportba sorolhatók:

a) a foglalkoztatást elősegítő támogatások megállapításával megszüntetésével, visszakövetelésével kapcsolatos közigazgatási ügyek,

b) a munkanélküli ellátásokkal, vállalkozói járadékkal kapcsolatos közigazgatási ügyek,

c) más közigazgatási ügyek (nyilvántartásba vétel, külföldiek magyarországi foglalkoztatásának engedélyezése).

A Ket. az ágazati szabályozás lehetőségét az előzőekben felsorolt ügyek tekintetében nem azonos módon szabályozza. Az a) pont alatt felsorolt ügyekben korlátlan eltérést biztosít az ágazati szabályozás számára, a b)-c) pont alatt felsorolt ügyekben pedig az ágazati szabályozás csak abban az esetben térhet el, ha azt a Ket. kifejezetten megengedi. A törvény az Flt. és a Ket. szabályai közötti összhang megteremtése során ezt az elvet követi.

A munkanélküliek, az állást keresők foglalkoztatásának elősegítésével kapcsolatos tevékenység eredményességéhez nem nélkülözhető a személyes találkozás, ezért a törvény meghatározza azokat a jogokat és kötelezettségeket, amelyeket csak személyesen lehet gyakorolni, illetőleg amelyeknek csak személyesen lehet eleget tenni. A törvény azokban a közigazgatási ügyekben, amelyekben az szükséges, az ügyintézéshez, illetőleg egyes eljárási cselekmények gyakorlásához a Ket-ben meghatározottnál hosszabb eljárási határidőt állapít meg. A törvény a végrehajtás elrendelésére a Ket-ben foglaltaknál hosszabb határidőt biztosít. Ennek indoka, hogy a végrehajtást rendszerint a munkaügyi központ rendeli el, így harmadik személy nem szenved sérelmet. Ugyanakkor a végrehajtás alapjául szolgáló összeg kiszámításához a Ket-ben foglaltaknál hosszabb idő szükséges. A határidők tarthatósága, valamint az eljárások jogszerű lefolytathatóságának biztosítása érdekében a törvény a hiánypótlásra a Ket-ben foglalt 8 napos határidő helyett 15 napos határidőt állapít meg.

A törvény kizárja az érintett, valamint az ellenérdekű ügyfél értesítését. Ennek indoka az, hogy a törvény, valamint a felhatalmazása alapján kiadott jogszabályokban meghatározott közigazgatási ügyekben általában nincs ellenérdekű ügyfél, továbbá érintett ügyfél csupán a külföldiek magyarországi foglalkoztatásának engedélyezésével kapcsolatos ügyekben fordul elő. Ez utóbbi esetekben pedig a kérelmet benyújtó ügyfél (foglalkoztató), valamint az érintett ügyfél a kérelem benyújtását megelőzően megállapodik.

Az elévülésnek az Flt-ben meghatározott határidejét a törvény annyiban változtatja meg, hogy azt mind az ellátásokkal, mind pedig a támogatásokkal kapcsolatos ügyekben egységesen 5 évben határozza meg.

A törvény egyértelművé teszi, hogy a külföldiek magyarországi foglalkoztatásnak ellenőrzése során a munkaügyi ellenőrzésről szóló törvény szabályait kell alkalmazni.

A 49-50. §-hoz

A törvény a foglalkoztatást elősegítő támogatásokkal kapcsolatos ügyekben a közigazgatási határozat helyett a hatósági szerződés alkalmazását rendeli el. Ez szükségessé teszi az Flt. illetékességi és hatásköri szabályainak módosítását is. A Ket. az általa nem szabályozott kérdésekben a hatósági szerződés tekintetében a Magyar Köztársaság Polgári Törvénykönyvéről szóló 1959. évi IV. törvény alkalmazását rendeli el. A munkaügyi központ központi szervezeti egysége és kirendeltsége nem jogi személy, ezért hatósági szerződést a saját nevében nem köthet. Ezért írja elő a törvény, hogy a hatáskörébe tartozó foglalkoztatást elősegítő támogatások tekintetében a központi szervezeti egység és a kirendeltség a hatósági szerződést a munkaügyi központ nevében köti meg.

A törvény biztosítja a lehetőséget rendbírság kiszabására a hatósági szerződésben meghatározott bejelentési kötelezettség elmulasztása esetén is.

Az 51. §-hoz

A munkaügyi központoknak néhány olyan eljárást kell lefolytatniuk, amelyben ügyfélként nem a munkanélküli személy, vagy munkavállaló vesz részt. Ilyen eljárás a külföldiek magyarországi foglakoztatásának engedélyezése, valamint a megváltozott munkaképességű személyeket foglalkoztató szervezetek akkreditációja, továbbá a magán-munkaközvetítők, munkaerő-kölcsönzők nyilvántartása. Ezek az eljárások (szolgáltatások) a munkaügyi központok számára jelentős munkateherrel járnak. Ezért a törvény felhatalmazza a foglalkoztatáspolitikai és munkaügyi minisztert arra, hogy egyes eljárások(szolgáltatások) tekintetében - a pénzügyminiszterrel egyetértésben- meghatározza a díjfizetés szabályait.

NEGYEDIK FEJEZET

Földművelésügyi ágazati feladatokkal összefüggő törvények

Az 52-55. §-hoz

A földrendező és földkiadó bizottság (a megyei (fővárosi) földművelésügyi hivatal) határozata a Ket. 71. § (1) bekezdése szerint határozatnak minősül. Ha a személyi vagy lakcímadatok hiányosságai miatt a kézbesítés eredménytelen, vagy azok hiányosságai miatt az nem lehetséges, akkor a határozatot közzé kell tenni a törvényben felsorolt települési önkormányzatok hirdetőtábláján is.

A 56-67. §-hoz

A termőföldről szóló törvény módosítását a minisztériumi hatáskörök földhivataloknak való leadása és a jelenlegi hatósági eljárások egyszerűsítése indokolja.

A talajvédelemmel kapcsolatos állami feladatokat pontosítja a törvény, a növény- és talajvédelmi szolgálat működésére utalással. Az időközben történt jogszabályi változásokkal összhangban pontosítja az egyes hulladékok mezőgazdasági felhasználásának engedélyezési eljárását. A törvény a Ket-tel összhangban előírja, hogy a talajvédelmi hatóság kéri meg a szakhatóságok, továbbá a jegyző hozzájárulását. Ugyanakkor pontosítja azt, hogy a talajvédelmi hatóság más hatóság megkeresésére az eljárásban szakhatóságként működik közre.

A törvény 65. §-ában foglalt módosítást indokolja, hogy a közös tulajdon megszüntetése során gondoskodni kell a kialakított új földrészletek megközelíthetőségéről. A hatályos törvény szerint az utak által elfoglalt területekkel kapcsolatban le kell folytatni a termőföld más célú hasznosításával kapcsolatos eljárást, illetve meg kell fizetni a földvédelmi járulékot. A kárpótlási eljáráshoz hasonlóan indokolt, hogy a kialakított új utak által elfoglalt területek más célú hasznosítása miatt a földrendező és földkiadó bizottságokról szóló 1993. évi II. törvény 9/C. és 12/F. §-aiban szabályozott eljárásokban se kelljen az engedélyezési eljárást lefolytatni és földvédelmi járulékot megfizetni tekintettel arra, hogy a megosztások költségeit az állam viseli.

A törvény továbbá felhatalmazást ad a földművelésügyi és vidékfejlesztési miniszternek arra, hogy rendeletben meghatározza a talajvédelmi hatósági engedély és szakhatósági hozzájárulások szakmai megalapozását szolgáló „talajtani szakvélemény” elkészítésének részletes követelményeit, melyet a talajvédelmi hatóság döntésének meghozatalához az ügyfélnek kell az arra jogosult szakértőtől beszerezni.

A 68-69. §-hoz

Az állatgyógyászati készítmények üzemi méretű előállításának engedélyezésével, forgalmazásával, továbbá törzskönyvezésével, forgalomba hozatalával kapcsolatos határozatot a hatályos törvény szerint 30 napon túl kell meghozni, a törvény a Ket-tel összhangban a határozat meghozatalára pontos határidőket (90, illetve 210 napot) állapít meg. A Ket. 19. §-a (1) bekezdésére és a 108. §-ára tekintettel a felettes szervet jogszabályban meg kell határozni.

A 70. §-hoz

A Ket. 19. §-a (1) bekezdésére és a 108. §-ára tekintettel a felettes szervet jogszabályban meg kell határozni.

A 71. §-hoz

A Ket. 19. §-a (1) bekezdésére és a 108. §-ára tekintettel a felettes szervet jogszabályban meg kell határozni.

A 72. §-hoz

A Ket. 19. §-a (1) bekezdésére és a 108. §-ára tekintettel a felettes szervet jogszabályban meg kell határozni.

ÖTÖDIK FEJEZET

Gazdasági és közlekedési ágazati feladatokkal összefüggő törvények

A 73. §-hoz

A hatályos Krt. 5. §-a (1) bekezdésének rendelkezése nem egyértelmű, így módosítása indokolt. A közraktárak felügyeletét ellátó elsőfokú hatóság a Gazdasági és Közlekedési Minisztérium felügyelete alatt álló Magyar Kereskedelmi Engedélyezési Hivatal.

Az 5. § (2) bekezdése c) pontjának módosítása a Ket. 36. § (1) bekezdésével összefüggésben szükséges. A gyakorlatban a hatósági engedély a területileg illetékes önkormányzat tárolás-raktározásra vonatkozó telepengedélyét jelenti. Mivel a korábbi megfogalmazás szerinti „közraktári tevékenységhez szükséges” műszaki feltételekre nincs egyértelmű jogszabályi meghatározás, alapvetően a telepengedély alapján gyakorolható ipari és szolgáltató tevékenységekről, valamint a telepengedélyezés rendjéről szóló 80/1999. (VI. 11.) Korm. rendelet előírásai alkalmazhatók. (A tárolás, raktározás kategória azonos a közraktározás (KSH) tevékenységi besorolásával.) Indokoltnak tartjuk a pontosabb megfogalmazást a módosításra javasolt törvény szövegében is alkalmazni. Tekintettel arra, hogy a telepengedély kiadását a vonatkozó jogszabály a szakhatóságok előzetes engedélyéhez köti, a felügyeleti eljárásban ezek ismételt bekérése nemcsak a Ket. előírásaival ellenétes, hanem szükségtelen duplikációt is jelentene.

A 74. §-hoz

A Krt. 6. §-át a Ket. 37. § (3) bekezdésének felhatalmazása alapján szükséges módosítani, mivel a beérkező kérelemhez csatolt okiratok nagy száma, valamint azok összetettsége, a szabályzatok formai és tartalmi ellenőrzése rendkívül időigényes, a Ket. által biztosított nyolc napon belül nem teljesíthető. A nagy terjedelmű szabályzatok és mintaszerződések tartalmi ellenőrzése, valamint a szükségesnek tartott kiegészítések, változtatások pontos és szabatos megfogalmazása elsősorban a kérelmező érdeke, és a későbbi jogszerű működés alapfeltétele.

A 75. §-hoz

A Krt. módosításánál figyelembe kellett venni, hogy a közraktárak engedélyezése és felügyelete a Ket. 13. §-a (2) bekezdésének d) pontja alá tartozó piac szabályozási eljárás, melynek vonatkozásában a Ket. szabályait akkor kell alkalmazni, ha a az ügyfajtára vonatkozó törvény eltérő szabályokat nem állapít meg. Ennek megfelelően azokat a jogszabályhelyeket változtatja meg, illetve egészíti ki - pl. a közraktárak ellenőrzésére alkalmazandó speciális szabályokkal - amelyek esetében a Ket.-től való eltérés az eljárás jellegére tekintettel indokolt.

A módosítás kifejezi a felügyelet feladatát, pontosítja az ellenőrzési tevékenységének értelmezését. A közraktári tevékenység folyamatos felügyelete - a Krt. 10. §-ában előírtak szerint - a közbizalom érdekében a szolgáltatás biztonságának és megfelelőségének rendszeres ellenőrzését, illetve a szabálysértések súlyával arányban álló intézkedések meghozatalát jelenti. A közraktározási piac a gazdaság speciális szegmense. Kiterjed a közraktárakon kívül a letevőként megjelenő termelők és kereskedők, valamint a hitelező intézmények széles körére. Eszköz többek között a piaci túlkínálat levezetésére, biztonságos hátteret ad az intervenciós beavatkozásnak, rövidlejáratú hitel felvételének lehetőségével forrást teremt az árutulajdonos vállalkozások számára. A közraktározás, mint alapvetően kereskedelmi szolgáltatás a közraktári jegy kibocsátásával és forgatásával kapcsolódik a pénz- és tőkepiachoz, de attól eltérő meghatározást igényel.

A piacszabályozás eszközeit a Krt. több helyen nevesíti, ahol a piacra jutás feltételeit, a működés során azok folyamatos fennállását, valamint a piacelhagyás menetét határozza meg. Az engedélyesek folyamatos bejelentési kötelezettsége többek között a tulajdonosi szerkezet befolyásolására ad lehetőséget a felügyelet számára. A közraktárak üzletszabályzatának tartalmát a Krt. által előírtakon kívül felügyelet befolyásolhatja oly módon, hogy a működő közraktárak - egyéni üzletpolitikájukat érvényesítve - a közraktározási tevékenységüket azonos feltételrendszer alapján alakítsák ki, különös tekintettel a közraktározás menetére, az áruminősítés és kezelés általános szabályozására. Piacszabályozási eszköznek tekinthető a kölcsönnyújtási tevékenységre vonatkozó szabályzatok jóváhagyása is. A közraktárak általános szerződési feltételeinek jóváhagyásával a felügyelet az indokolatlan egyoldalú előnyök érvényesítését akadályozhatja meg. A krízishelyzetbe került közraktárhoz felügyeleti biztos kirendelésével a piaci szereplők (hitelezők, letevők) biztonsága érdekében közvetlen intézkedésekre is mód nyílik.

A folyamatos felügyeleti tevékenység az ellenőrzés eszközrendszerében bővebb mozgásteret igényel a Ket. által meghatározott általános ellenőrzési szabályoktól. A hatékonyság érdekében az átfogó vizsgálatok mellett, cél- és utóvizsgálatok, illetve a panaszos bejelentések kivizsgálására is alkalmas eszközrendszert igényel. Ez indokolja az ellenőrzés során készülő hatósági intézkedések pontos meghatározását. A Ket. által előírt jegyzőkönyv és feljegyzés tartalmát tekintve adott tényállás, illetve törvénysértés rögzítésére alkalmas, ezért alapvetően a helyszíni ellenőrzés dokumentuma. Olyan általános, vagy célvizsgálatok esetén, amikor az ellenőrzés több módszer alkalmazásával végezhető hatékonyan (pl. adatbekérés, adatellenőrzés, információk ütköztetése, több helyszíni ellenőrzés, szemle, nyilatkozat, szakértői vélemény, ellenőrző minőségvizsgálat) szükséges olyan ellenőrzési dokumentum, amely összefoglalja a hatóság megállapításait, jegyzőkönyvben és határozatban nem szerepeltethető ajánlásokat is tartalmazhat. Ezen kívül a felügyelettel együttműködő PSZÁF - amely az ellenőrzését saját eljárási szabályai szerint végzi -, a megállapításairól részjelentést készít, amelyet a felügyeletnek saját megállapításaival együtt - a két szervezet szakmai álláspontjának egyeztetése után - együttes formában célszerű megküldenie az ügyfélnek. (A felügyelet és a PSZÁF együttműködését jelenleg is Együttműködési Megállapodás szabályozza mind az engedélyezés, mind az ellenőrzés területén.)

A zárótárgyalás tartásának lehetősége - uniós standard alkalmazása - az ügyfél számára módot ad, hogy szankcióval fenyegető eljárásban véleményét szóban is kifejthesse.

A javasolt módosítás a két együttműködő hatóság eljárását összehangolja, kifejezi azt a piac-felügyeleti és fogyasztóvédelmi tevékenységet, amely a letevők és a hitelezők érdekeit szolgálja, megteremti az összhangot az együttműködő hatóságok eljárásai között. A hatékony működés érdekében szükséges, hogy a közraktári piac szabályozása és felügyelete a pénz és tőkepiacra vonatkozó eljárási szabályokkal koherens legyen.

A 76. §-hoz

Tekintettel arra, hogy a felügyeleti eljárások a gazdaság szűk szegmensét érintik, figyelemmel továbbá arra is, hogy a közraktárak engedélyezése és felügyelete a Ket. 13. § (2) d) pontja szerinti ún. privilegizált eljárásnak minősül, ahol az eljárások döntő többsége hivatalból induló ellenőrzést jelent, indokoltnak tartjuk a megfelelő felkészülési idő biztosításával átmeneti időtartamra szólóan részlegesen kizárni az elektronikus ügyintézés alkalmazását. A részleges kizárást indokolja még, hogy a Krt. az eljárásban számos hiteles okirat csatolását rendeli el - amelyben lehetséges külföldről származó okirat is - valamint külföldi szervezetekkel való együttműködésre is sor kerül.

A Felügyelet törekszik a teljes körű elektronikus ügyintézés bevezetésére, amelyet 2007. január 1-jéig megvalósít. Az addig hátralévő időben a Felügyelet az általános tájékoztatási kötelezettségének elektronikus honlapján eleget tesz.

A (2) és (3) bekezdés a Ket. 32. §-a (3) bekezdése a) pontjának és (6) bekezdésének megfelelő szabályozást tartalmaz. A felügyelet folyamatos ellenőrző tevékenysége, illetve a zömében hivatalból induló eljárás jellege nem indokolja, hogy az ügyfél az eljárás felfüggesztését kérhesse, míg ez a lehetőség az ügyfelet kérelemre indított eljárás esetén megilleti. A felügyelet számára azonban szakértő kirendelése esetén az ügyintézési határidő betartása érdekében szükséges a felfüggesztés lehetőségével élni.

A törvény által évente előírt közraktározás és a kölcsönnyújtás gyakorlatának átfogó ellenőrzése, illetve célvizsgálat az ellenőrzés összetettsége, valamint a PSZÁF-el történő „közös” ellenőrzés és a véleménykialakítása miatt az eljárás a Ket. 33. §-ának (1) bekezdésében meghatározott 30 nap alatt érdemi határozattal nem fejezhető be. (A vizsgálat lefolytatása az eddigi gyakorlat szerint hat-nyolc hetet vesz igénybe. Ez az idő az esetlegesen szükséges szakvélemény elkészülési idejével, illetve az okiratok beszerzési idejével - amelyet a Ket. életbe lépése után a felügyeletnek kell beszereznie -, valamint az esetleges ellenőrző vizsgálatok elvégzésének idejével növekedhet.)

Közraktári ügyletben természetes személyek is érintettek lehetnek, akik panasszal, bejelentéssel fordulhatnak a felügyelethez. A Ket. 38. §-a (2) bekezdésének felhatalmazása alapján szükségesnek tartjuk kizárni a 38. § (1) bekezdésében biztosított lehetőséget.

A felügyeleti vizsgálat lefolytatásához, illetve a döntéshozatalhoz szükséges tényállás tisztázása érdekében szükséges, hogy a felügyelet az eljárásához szükséges adatokat megismerje. A Ket. 51. § (3) bekezdése alapján a hivatalból folytatott eljárásban az adatok bekéréséhez törvényi felhatalmazás szükséges.

A Ket. a felügyelet határozata elleni jogorvoslat fórumaként a bíróságot jelöli meg. A Ket. alapján a felügyeleti eljárás megváltoztathatja és megsemmisítheti a hatóság döntését. Különös tekintettel arra, hogy a határozat tartalmazza a PSZÁF szakmai döntését is, nem lenne szerencsés, ha az elsőfokú hatóság felügyeleti szerve, a gazdasági és közlekedési miniszter azt megváltoztathatná. A jogbiztonság érdekében indokolt azonban, hogy a jogszabálysértő döntés megsemmisítésének joga a felügyeleti szervet megillesse. A módosításra a Ket. 115. § (4) bekezdésének e) pontjának felhatalmazása alapján kerülhet sor.

A 77. §-hoz

Az MTA szerepe az idegen nyelvű kifejezés meghonosodottsága tekintetében vagy a magyar nyelvű szövegfordítás nyelvhelyességét illetően szakkérdésben szakmai szempontból való elvi jellegű véleményezés, amely az eljárás kimenetelét érintően meghatározó szerepű. A módosítás a Ket. 58. §-ának (6) bekezdésével összhangban rendezi az MTA tanácsadó testületének közigazgatási eljárás keretein belüli szerepét.

A 78. §-hoz

A Bt. 43. §-ának (7) bekezdését módosító (1) bekezdéshez: a bányászatról szóló 1993. évi XLVIII. törvény(a továbbiakban: Bt.) módosításáról szóló 2004. évi CXXXVIII. törvényt az Országgyűlés 2004. december 20-i ülésnapján fogadta el. A törvény 20. §-ának (3) bekezdése az eredeti jogalkotói szándéktól eltérően, hibás hivatkozással módosította a Bt. 44. §-ának (7) bekezdését, amely helyesen a Bt. 43. §-ának (7) bekezdése. A rendelkezés ezt a helyreigazítást végzi el.

A (2) bekezdéssel a Bt.-be illesztett 43/A. § egyes bekezdéseihez:

A (2) bekezdéshez: a bányatelek, mint jogi jelleg megállapítása, tevékenység végzésére nem jogosít. Ezért annak hatásterülete, amennyiben a bányatelket az ingatlan-nyilvántartásba be kell jegyezni, azon ingatlanok tulajdonosát érinti (azokra terjed ki a hatásterület), amely ingatlanokra a bányatelket bejegyzik. A bányatelek határon belül, a műszaki üzemi tervek a tervezett bányászati tevékenységet határozzák meg. Figyelemmel arra, hogy a bányászati tevékenység környezetvédelmi engedélyköteles tevékenység, ahol az engedély előfeltétele a bányatelek megállapításnak, a hatásokkal érintett ingatlanok körét szükségszerű a ténylegesen igénybevett terület egészére megállapítani és egyben annak lehatárolását is elvégezni. Ugyanez vonatkozik az egyes építésügyi hatósági engedélyhez kötött bányászati és gázipari létesítmények engedélyezési eljárására is, ahol a hatásterületet a jogszabályban megállapított biztonsági övezet határozza meg.

A (3) bekezdéshez: a bányafelügyelet hatáskörébe tartozó ügyek esetében jellemző, hogy mind a kérelemre, mind a hivatalból indult eljárásokban nagy számú ügyfél van jelen. Ezek körének meghatározása a törvényben meghatározott alapesetnél több időt vesz igénybe.

A (4) bekezdéshez: a bányafelügyelet hatósági ellenőrzésére vonatkozó rendelkezések hátterét a Ket. 89. §-ának (1) és (3) bekezdése teremti meg.

Az (5) bekezdéshez: A hivatkozott szabályhely szerinti vizsgálati eljárásaiban a bányafelügyelet, jellemzően, él a szakértő kirendelésének lehetőségével, mert egy-egy kérdés tisztázása különös szakértelmet, gyakran laboratóriumi felkészültséget igényel.

A 43/B. § (1) bekezdéséhez: a bányatelek megállapítására indult eljárásban a bányafelügyelet a tényállás teljes körű tisztázása érdekében időigényes dokumentum vizsgálatot, nagy számú és időigényes egyeztetést végez el, ezért a törvényben meghatározott intézési alapidő nem elégséges. Ugyanakkor - tekintettel az egyszerűsített eljárásra - a kutatási jogadományozási eljárás lefolytatására elégséges a 20 nap.

A (2) bekezdéshez: a bányafelügyelet kérelemre indult eljárásaiban, jellemzően, jogszabály igen nagy számú, kötött tartalmú műszaki dokumentációt követel meg mellékletként. A hiánypótlásra felhívás csakis ezen műszaki dokumentációk alapos megismerése után válhat esedékessé, melyhez a 15 nap időtartam feltétlenül szükséges.

A (3) bekezdéshez: A Ket. 41. §-ának (1) bekezdése alapján a módosítás lehetőséget biztosít arra, hogy nagyszámú ügyfelet érintő eljárásban a bányafelügyelet hatósági közvetítőt vegyen igénybe. E rendelkezés - az érintett ingatlanok számától függetlenül - legalább 20 tulajdonos vagy az ingatlan-nyilvántartásba bejegyzett jogszerű használó ügyfél érintettsége esetén nyújt lehetőséget hatósági közvetítő igénybevételére.

A (4) bekezdéshez: A Ket. 69. §-ának (5) bekezdése alapján a módosítás az iratbetekintésre jogosult harmadik személyek körét terjeszti ki a műszaki üzemi tervben körülhatárolt terület 500 méteres környezetében lévő ingatlanok tulajdonosaira és jogszerű használóira.

A (5) bekezdéshez: a hivatalból indult eljárásokban a tényállás tisztázására elengedhetetlen az ügyfél adatszolgáltatási kötelezettsége.

A (6) bekezdéshez: a Bt. 27. §-ának (2) bekezdése alapján a bányászati tevékenység részletes feltételeit, így különösen a tevékenység végzése során alkalmazandó műszaki-biztonsági, munkabiztonsági, környezet- és természetvédelmi, valamint tűzvédelmi követelményeket a műszaki üzemi tervek határozzák meg. A bányászati tevékenység tartamos, hosszabb időtartamú, folytatólagos tevékenység. Ezen a hosszabb időtávon belül egy-egy műszaki üzemi terv csak egy-egy meghatározott (mélyművelésnél legfeljebb kétéves, külfejtés és fúrólyukas kitermelés esetén legfeljebb ötéves) részidőtartamot szabályoz részletesen. Ezen időbeli egymásra épülés miatt, a követelmények folyamatosságára tekintettel gyakori esetben elkerülhetetlen, ezeknek a kötelezettségeknek az érvényesítése már a jóváhagyó határozat közlésekor, fellebbezésre tekintet nélküli kikényszeríthetősége az élet, az egészség, a biztonság, a környezet védelme érdekében. Ugyancsak a biztonság megteremtéséhez szükséges a biztonsági övezet terjedelmében a vezetékjog, használati jog haladéktalan biztosítása, az egyes veszélyeztető tevékenységektől történő tiltás és a veszélyeztető állapot megszüntetésére kötelezés adott esetben nem tűr késedelmet. A földgáz-elosztóvezetékek biztonsági övezetére vonatkozó vezetékjog, használati jog engedélyezése esetében a fellebbezésre tekintet nélküli végrehajtás elrendelését indokolja még az együttműködő közüzemi földgázrendszerben az energiaellátás folyamatos biztosíthatósága, továbbá a közérdekű közlekedési infrastruktúra kialakítása, például azon esetekben, amikor már meglévő földgáz-elosztóvezetékek áthelyezése válik szükségessé a nemzeti gyorsforgalmi úthálózat építése miatt.

A 43/C. § (1) bekezdéséhez: a 43/B. § (6) bekezdéséhez adott indokoláshoz is kapcsolódóan, a felsorolt esetekben a bányafelügyelet határozata nem csupán engedélyt tartalmaz, hanem az engedélyezett tevékenységgel összefüggésben kötelezettségeket, a biztonság érdekében - folyamatba illesztetten - feltételeket állapít meg. Elengedhetetlen, hogy ezek esetében a fellebbezéssel nem támadott rendelkezések esetében a határozat jogereje beálljon, s az teljesíthető, illetve a teljesítés elmaradása esetén kikényszeríthető legyen.

A (2) bekezdéshez: A bányatelek megállapítása olyan elvi jogot keletkeztet, melynek alapján a tényleges tevékenységet csak további engedély - a műszaki üzemi terv jóváhagyása - alapján lehet megkezdeni és folytatni. A bányászati jog olyan kizárólagos jog, amely a kötelezettségek tekintetében harmadik személy felelősségét kizárja. E jog forgalomképes, a bányafelügyelet hozzájárulásával átruházható. A hozzájárulás feltételeit jogszabály állapítja meg, alapja az átadó-átvevő között létrejött polgári szerződés. Az átruházást követően, a jogerős határozat alapján gyakorolt jog és viselt felelősség teljes körű. A bányatelket megállapító jogerős határozatnak a folyomány határozat jogerőre emelkedését követő, illetve a jog átruházásához adott hozzájáruló jogerős határozat felülvizsgálatára adott lehetőség aránytalan jogbizonytalanságot idézne elő.

A (3) bekezdéshez: a bányafelügyelet speciális szakmai ismereteit igénylő végrehajtási eljárásokban, különösen a meghatározott cselekmény végrehajtására irányuló eljárásokban indokolt, hogy a végrehajtást az első fokon eljáró hatóság foganatosítsa.

A 79. §-hoz

A közúti áru- és személyszállítási tevékenység engedélyezéséhez kapcsolódóan az engedélyek kiadásával, módosításával és visszavonásával kapcsolatos eljárás során az ügyintézés elektronikus úton is kezdeményezhető, a kérelem ilyen formában benyújtható.

A 80. §-hoz

Az Európai Unió és a tagállamok hatályos jogszabályai értelmében a szankciók hatékony, határokon átnyúló végrehajtása csak abban az esetben lehetséges, ha az eljárást abban a tagállamban folytatják le, ahol azt elkövették. Az együttműködési megállapodás megkötésére felhatalmazó rendelkezés hiányában nem tudnánk hatékonyan együttműködni a külföldi hatóságokkal (a Ket. 27. §-ának (5) bekezdéséhez kapcsolódó rendelkezés).

A 81. §-hoz

Az útügyi hatósági eljárásokhoz kapcsolódóan néhány esetben speciális eljárási szabály bevezetése szükséges.

Az építési engedély kérelem mellékleteinek eredetiségét, hitelességét az engedélyezési eljárás során vizsgálni kell, az okiratok eredetiségéről meg kell győződni. Engedélyezésre nagy terjedelmű tervdokumentációt kell benyújtani, melyek készítése különböző programokkal történhet. Az engedélyezett tervet a hatóságnak engedélyezési záradékkal, általában bélyegzővel kell tervlaponként ellátni. A helyszíni szemle, az egyeztető tárgyalás, továbbá különösen a forgalomba helyezési engedélyezési eljárás elektronikus úton nem intézhető, különös figyelemmel arra, hogy helyszíni döntés is születhet. Az elkészült út, híd tényleges állapotát feltüntető megvalósulási tervet az építtetőnek át kell adnia a hatóság részére. Mindezeket kizárólag elektronikus úton nem lehet kezelni, a kérelem és tervek papír alapon történő bekérése nem nélkülözhető (a Ket. 8. §-ának (1) bekezdéséhez kapcsolódó rendelkezés).

A Ket. rendkívül széles körűen határozza meg a létesítményekkel kapcsolatban az ügyfélkört, amikor a hatásterületen levő valamennyi ingatlantulajdonost és az ingatlan-nyilvántartásba bejegyzett jogszerű használót felruházza e jogállással. Az autópályák, autóutak esetében e kiterjesztett szabályozást korlátozni indokolt, még így is ezren felüli eljárásonként az ügyfélszám (a Ket. 15. §-ának (2) bekezdéséhez kapcsolódó rendelkezés).

A Ket. jelentős számú ügyfél esetén kötelezővé teszi, hogy az eljárás megindításáról hirdetményi úton továbbá közhírré tétel útján adjon értesítést az eljáró hatóság. A közlekedési hatóságnál a postázási költség rendkívül jelentős, gyorsforgalmi utak engedélyezési eljárásában ezer feletti az ügyfelek száma. A törvény jelentős költségektől mentesíti a közlekedési hatóságot. Ezért ki kellene zárni, hogy a hirdetményi értesítés mellett a hatóság még közhírré is tegye az eljárást (a Ket. 29. §-ának (6) bekezdéséhez kapcsolódó rendelkezés).

A Ket. lehetőséget ad arra, hogy nagyszámú ügyfelet érintő eljárásokban a hatóság hatósági közvetítőt vegyen igénybe. Az útépítési engedélyezési eljárásokban a gyorsforgalmi, illetve egyéb országos utakat érintően az ügyfelek száma jelentős, ezért indokolt ezt a lehetőséget a jogszabályban biztosítani (a Ket. 41. §-ának (1) bekezdéséhez kapcsolódó rendelkezés).

Nyomvonalas létesítményeknél a megvalósítás gyorsítása, illetőleg a használatba vehető útszakaszok forgalomba helyezhetősége érdekében szükséges, hogy a határozat fellebbezéssel nem támadott rendelkezései tekintetében beálljon a jogerő [a Ket. 104. §-ának (4) bekezdéséhez kapcsolódó rendelkezés].

Az útépítési engedélyezési eljárásokban szükséges az újrafelvételi eljárás kizárása, figyelemmel arra a körülményre, hogy az útépítési engedélyezési eljárások igen széles körű konszenzuson alapulnak, számos társhatóságot, közreműködőt, ügyfelet érintenek, ezért a már jogerős és végrehajtható döntések újrafelvétele komoly érdeksérelmet és igen jelentős időveszteséget okozhatna [a Ket. 112. § (2) bekezdésének d) pontjához kapcsolódó rendelkezés].

A Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény 12. §-a (3) bekezdésének rendelkezése nem tartalmaz szabályozást a törvényben megjelölt utakkal és az ezekkel az utakkal egy beruházásban megvalósuló egyéb utak tekintetében hozott határozatok azonnali végrehajtásának lehetőségéről. Rendezni szükséges továbbá a forgalomba helyezési eljárásra vonatkozó határozat azonnali végrehajtásának lehetőségét is. E módosítások az említett infrastrukturális beruházások közérdekű jellegére alapozódnak [a Ket. 101. § (3) bekezdésének e) pontjához és a 110. §-ának (1) bekezdéséhez kapcsolódó rendelkezés].

A 82. §-hoz

A szabályozás megteremti az összhangot a Ket. és a Kkt. kapcsolódó, közlekedési hatósági ellenőrzéssel összefüggő rendelkezései között (a Ket. 89. §-ának (1) bekezdéséhez kapcsolódó rendelkezés).

A törvényi felhatalmazással kell megteremteni a jogszabályi hátterét az átlagosnál lényegesen több munkaerőt igénylő, egyes közlekedési hatóságok illetékességi területén időlegesen jelentkező kiemelt feladatok, más közlekedési hatóságok közreműködésével történő végrehajtásához (a Ket. 25. §-ának (1) bekezdéséhez kapcsolódó rendelkezés).

A 83. §-hoz

Nagyon sok, engedély nélküli útügyi hatósági ügyben (engedély nélküli útépítés, közút nem közlekedési célú igénybevétele, tengelyterhelés-ellenőrzés stb.) a közlekedési hatóságnak utólagos államigazgatási döntést kell hozni, (pl. fennmaradási engedély), amelyhez az érintett ügyfél adatai (név, lakcím, ingatlan nyilvántartási adatok stb.) nélkülözhetetlenek. Erre alapozottan szükséges, hogy a közlekedési hatóság - eljárásai során - az eljárás tárgyával összefüggésben az ügyfelet személyes adatszolgáltatásra és nyilatkozattételre kötelezhesse (a Ket. 51. §-ának (3) bekezdéséhez kapcsolódó rendelkezés).

A közlekedési hatóság által végzett közúti- és telephelyi ellenőrzési eljárások során olyan okmányok és Közösségi rendeletben előírt adatrögzítő eszközök adattartalmát kell vizsgálni, amelyek a gépjárművezető, illetőleg a jármű üzemben tartója személyes adatát is tartalmazza. A eredményes ellenőrzési eljárás lefolytatása érdekében a személyes adatok időleges kezelése is szükséges, amelyre vonatkozó felhatalmazás biztosítása indokolt (a Ket. 27. §-ának (6) bekezdéséhez kapcsolódó rendelkezés).

A 84. §-hoz

A közúti közlekedésről szóló 1988. évi I. törvény 43. §-a (3) bekezdésének h) ponttal történő kiegészítése vált szükségessé, ami felhatalmazza a belügyminisztert, hogy a diplomáciai mentességet élvező képviseletek és személyek gépjárműveinek különleges rendszámmal való ellátásának, a rendszámok kiadásának és visszavonásának rendjét és feltételeit, továbbá a külföldön kiállított vezetői engedélyek használatának rendjét a külügyminiszterrel egyetértésben rendeletben állapítsa meg.

A 85. §-hoz

A hajózásra alkalmatlan úszólétesítmény potenciális veszélyt jelent a vízi közlekedés résztvevői számára, ezért indokolt az azonnali végrehajthatóság.

A 86. §-hoz

Több hivatalból indított vagy folytatott eljárás esetében, így például a hajózási engedély visszavonása esetében a hatóság azt ellenőrzi - egyebek mellett -, hogy fennállnak-e még az engedély kiadásához szükséges feltételek, különösen a szakmai üzemeltetési vezetőre vonatkozó feltételek és ehhez mindenképpen személyes adatok megismerése szükséges. Ide tartozik ellenőrzéskor a hajó vezetőjének azonosítása, a tulajdonos, illetve az üzemben tartó adatainak ismerete is. Ugyancsak személyes adatok közlése szükséges a bírságolási eljárás során.

Nemzetközi szerződések végrehajtásával összefüggésben és több közösségi irányelv alapján az Európai Unió hajóbiztonsági adatbázisokat működtet és adatszolgáltatási kötelezettséget ír elő. A vonatkozó irányelveket belső jogunkban a tengeri hajók tekintetében a magyar vízi utakon külföldi államok lobogója alatt közlekedő tengeri hajók biztonsági ellenőrzéséről szóló 225/2003. (XII. 13.) Korm. rendelettel harmonizáltuk, de a továbbiakban várható, hogy az Európai Unió e rendszert a belvízi hajókra is kiterjeszti. Az adatszolgáltatásra, valamint az adatcserére az eljáró hatóságot több nemzetközi norma, így különösen a Tanács által 1995. június 19-én kiadott, a Közösség kikötőiben és a tagállamok felségvizein történő hajózás tekintetében a hajózás biztonságára, a környezetszennyezés megelőzésére és a fedélzeti élet-és munkakörülményekre vonatkozó nemzetközi előírások végrehajtásáról szóló 95/21. EK irányelv, továbbá az Európai Parlament és a Tanács által kiadott, a tengeri közlekedés biztonságáról és a hajókról történő szennyezés megelőzéséről szóló 2002/84. EK irányelv kötelezi. Az adatok ilyen kezeléséről a Ket. 17. §-ának (4) bekezdése alapján szükséges a törvényben rendelkezni.

A 87. §-hoz

A hajóút elzárásával, használatának korlátozásával járó baleset egyaránt veszélyeztetheti a víziközlekedés biztonságát és zavartalanságát, ezért indokolt az azonnali végrehajthatóság.

A 88. §-hoz

A Vkt. 87. §-ának 12. pontja szerint a hajózási létesítmény: a vízi közlekedés biztonságát és zavartalanságát elősegítő vagy az úszólétesítmények kikötésére, veszteglésére szolgáló, a vízen, illetőleg a parton lévő hajózási célokat szolgáló létesítmény, ezért a mindenki részére nyitva álló építmény jellegű közforgalmú hajózási létesítményekkel (kikötő, komp- és révátkelés) kapcsolatos ügyekben a hajózás biztonsága érdekében biztosítani szükséges az azonnali végrehajthatóságot.

HATODIK FEJEZET

Ifjúsági, családügyi, szociális és esélyegyenlőségi ágazati feladatokkal kapcsolatos törvények

A 89. §-hoz

A törvény 89. §-a a Tny. 1. §-ának (2) bekezdését pontosítja, illetve megteremti az összhangot a Ket-ben alkalmazott megfogalmazással.

A 90. §-hoz

A nyugdíjbiztosításra - sajátosságaiból adódóan - nem terjed ki a teljes körű elektronikus ügyintézés, ezt a nyugat-európai gyakorlat is megerősíti, ugyanis az e-Europe program keretében az állampolgárok és a vállalkozások számára biztosított elektronikus ügyintézésre vonatkozó ún. „húsz szolgáltatás” a nyugdíjbiztosításra nem terjed ki, különös tekintettel a személyes jelenlét igényére és indokoltságára is. Mindezekre figyelemmel - élve a Ket. 8. § (1) bekezdése által biztosított eltérő szabályozás lehetőségével - a törvény a Tny. 3. §-ának (4) bekezdésében átmenetileg korlátozza a Ket. 160-162. §-a szerinti elektronikus ügyintézést, azt kizárólag következő eljárási cselekmények tekintetében engedi alkalmazni:

az ügyfél nyilatkozatának, bejelentésének, a nyugdíjbiztosítási igazgatási szervekhez intézett egyéb beadványának (fizetéskönnyítési, elengedési kérelmek, panaszok, közérdekű bejelentések) előterjesztésére;

az ügyfél tájékoztatására, értesítésére és felhívására vonatkozó hatósági közléseknek az ügyfél tudomására hozására;

az ellátások megállapításával, folyósításával, az ellátások jogalap nélküli visszafizetésével, illetve a megtérítésre kötelezéssel összefüggő kérelmek benyújtására, ideértve a fellebbezési, az újrafelvételi és az igazolási kérelmekre is;

az idézésre;

a törvényben meghatározott adatszolgáltatási kötelezettség teljesítésére.

Fenti korlátozás - tekintettel a törvény 337. §-ának (3) bekezdésében foglalt rendelkezésére - 2008. január 1-jével hatályát veszti.

A 91. §-hoz

A 91. § a Tny. hatályát rendezi. A jelenlegi rendelkezés a társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény 6. §-ában foglaltaknak megfelelően módosul.

A 92. §-hoz

A Tny. 64. §-a határozta meg eddig is a nyugellátás iránti igényérvényesítés módját, az eljárás menetét és azt, hogy a nyugdíjat igénylőnek melyik igazgatási szervhez kell fordulnia. A jelenlegi rendelkezéseket a Ket. vonatkozó rendelkezéseire figyelemmel kell módosítani. Érdemi változás a határidők meghatározásában és abban történt, hogy a nyugdíjbiztosítási szerv - a Ket. rendelkezéseivel összhangban - egy alkalommal hívja fel a nyugdíjigénylőt intézkedésre, megjelenésre. Ha ezt elmulasztja, az eljárást végzéssel megszünteti, vagy a rendelkezésre álló adatok alapján dönt.

A 93-98. §-hoz

A nyugdíjbiztosítási szerv határozathozatali kötelezettségét a Tny. 65. §-a határozta meg, kitérve arra is, hogy milyen esetekben nem kell határozatot hozni. A határozathozatali kötelezettségről a Ket. rendelkezik, a Tny. 65. §-ában csak azt rögzíti, hogy mely ügykörben kötelező egyszerűsített határozatot hozni. A törvény 105. §-ában rendelkezni kellett továbbá arról is, hogy mely ügyekben nem terheli a nyugdíjbiztosítási igazgatási szervet határozathozatali kötelezettség.

A 94. § a Tny. 68. §-át módosítja, amely eddig is a nyugdíjazást megelőzően biztosította a szolgálati idő megállapítását, illetőleg a korkedvezményre jogosultság elismerését. A módosítás oka az, hogy egyértelművé tegye a nyugdíjbiztosítási igazgatási szerv kötelezettségét a szolgálati idő és a korkedvezményre jogosultság elismerésével kapcsolatban.

A Tny. 69. § (2) bekezdése tartalmazta azokat a foglalkoztatás elősegítéséről és a munkanélküliek ellátásáról szóló 1991. évi IV. törvény (Flt.) alapján járó juttatásokat, amelyek folyósítása megszűnését követő naptól lehet nyugellátást megállapítani. Az Flt. 2003. július 1-jétől történt módosítása alapján e körbe tartozik az álláskeresést ösztönző juttatás is. A 95. § a Tny. 69. §-ának (2) bekezdését az álláskeresést ösztönző juttatással kiegészíti, továbbá kiegészül e bekezdés a vállalkozói járadékkal is.

A 96. § a Tny. 72. §-át úgy módosítja, hogy egyértelműen meghatározza a nyugdíjbiztosítási igazgatási szervek részére a rokkantságon, munkaképesség-csökkenésen alapuló ellátások megállapításánál az orvosi szakvéleményt nyilvánító intézményt. A nyugdíjbiztosítási igazgatási szervek más szakértői véleményt az ellátás megállapításánál nem vehetnek alapul.

A Tny. 74. §-a eddig is biztosította a nyugdíjigénylő részére az igényvisszavonás lehetőségét. Tekintettel a Ket. ezzel kapcsolatos általános rendelkezésére, a 97. §-ban meg kellett teremteni a Ket. szabályozásával való összhangot azzal, hogy egyidejűleg a felvett nyugellátás visszafizetési kötelezettségét is elő kellett írni, amelyre a törvény értelmében az ügyfél a visszavonástól számított 30 napon belül köteles eleget tenni.

A 98. § a rokkantságon (munkaképesség-csökkenésen) alapuló igény elutasítása esetén az egészségi állapot rosszabbodására vonatkozó igény elbírálását a háziorvos (szakorvos) igazolásához köti.

A 99-100. §-hoz

A 99. § a Tny. 79. §-ának (3) bekezdését módosítja azzal, hogy a nyugdíjfolyósító szerv által folyósított ellátásból történő letiltás esetén a Ket. 134. § (1) bekezdés c) pontjában meghatározott kötelezettséget 15 napon belül köteles teljesíteni. A nyugdíjfolyósító szervnek a bírósági végrehajtásról szóló 1994. évi LIII. törvény alapján jelenleg is fennáll a folyósított ellátásból történő letiltások foganatosítása, illetve végrehajtása, amelynek teljesítése szorosan kapcsolódik a Tny. 79. §-ának (2) bekezdése szerinti, a megállapított nyugellátás 15 napon belül történő folyósítási kötelezettségéhez. Ennek fenntartása továbbra is indokolt, ugyanis az évi több százezer letiltás esetében nem lehet külön választani a folyósított ellátástól az arra épülő (azt terhelő) letiltást.

A 100. § meghatározza a nyugdíjbiztosítási szervet, illetve a foglalkoztatót vagy egyéb szervet terhelő késedelmi kamat mértékét.

A 101-102. §-hoz

A 101. § a Tny. 93. §-át egészíti ki azzal, hogy a törvényen alapuló követelés adók módjára behajtandó köztartozásnak minősül. Az eltérő szabályozást a Ket. 13. §-a (2) bekezdésének b) pontja teszi lehetővé, eszerint az államháztartás javára teljesítendő, törvényben meghatározott kötelező befizetésekkel összefüggő eljárásokban a Ket. rendelkezéseit csak akkor kell alkalmazni, ha az ügyfajtára vonatkozó törvény eltérő szabályokat nem állapít meg.

A 102. § méltányossági jogkör keretében biztosítja a tartozás elengedésének, mérséklésének, illetőleg könnyítésének lehetőségét.

A 103-104. §-hoz

A 103. § a Tny. 95. §-ának rendelkezéseit módosítja a Ket. rendelkezéseivel összhangban. A Tny. 95. §-ának a bírósági jogorvoslatra vonatkozó rendelkezései szükségtelenné váltak a Ket. vonatkozó rendelkezéseire figyelemmel, ehelyett a Ket. szabályozásával megegyezően az egyes jogorvoslati eszközök Ket-ben biztosított eltérő, illetőleg kiegészítő rendelkezései kerülnek meghatározásra.

A Ket. 112. §-ának (3) bekezdése alapján eltér az újrafelvételi kérelem benyújtásának hat hónapos jogvesztő határidejétől. A méltányossági eljárás lehetőségét kizárja, tekintettel arra, hogy a végrehajtás során a méltányosság gyakorlását lehetővé teszi.

A törvény kizárja a jogorvoslatot a méltányossági jogkörön alapuló döntés tekintetében.

A döntés módosítását, visszavonását a törvény a következő módon rendezi: a nyugellátás megállapítását követően a járulékfizetésen alapuló ellátás évekig, évtizedekig folyósításra kerül, így méltánytalan volna, ha a módosítás lehetősége a Ket. 114. § (1) bekezdésében meghatározott egy éves határidőhöz kötődne. Ezért mondja ki a Tny. a 95. § (5) bekezdésében azt, hogy a jogosult javára időkorlátozás nélkül, terhére pedig (ha magasabb összegű ellátást állapítottak meg, mint ami az érintettet a járulékfizetés alapján megilletné) egy ízben, a határozat közlésétől számított 5 éven belül lehet a határozatot módosítani, illetőleg visszavonni. Ez utóbbi esetben, ha a nyugellátás jogalapnélküli megállapításáért a nyugellátásban részesülőt nem terheli felelősség, úgy a terhére a határozatot - a Ket. 114. §-a (3) bekezdésének megfelelően, vagyis a jóhiszeműen szerzett és gyakorolt jogok sérelme nélkül - nem visszamenőlegesen, hanem a jövőre nézve, a módosítást, vagy visszavonást elrendelő határozat keltét követő hónap első napjától kezdődően kell módosítani, vagy visszavonni. Ez azonban nem érinti a nyugdíjbiztosítási igazgatási szerv külön eljárásban érvényesítésre kerülő - a Tny. 84-89. §-ban foglalt rendelkezésein alapuló - követelésének jogalapját, valamint annak a felelősségét és visszafizetési, illetve megtérítési kötelezettségét, akinek a nyugellátás jogalapnélküli megállapítása felróható. Abban az esetben azonban, ha az ellátás magasabb összegben történt megállapítása a jogosultnak felróható, a határozat módosítása, vagy visszavonása már 5 évre visszamenőlegesen, az ellátás megállapításának kezdő időpontjától lehetséges. A felróhatóságot azonban a nyugdíjbiztosítási igazgatási szervnek kell bizonyítani.

A felügyeleti jogkör gyakorlására az Országos Nyugdíjbiztosítási Főigazgatóság jogosult.

A 104. § pontosítja az adatszolgáltatást rendező Tny. 96. § (3) bekezdését, amely meghatározza, hogy mely szervek jogosultak a nyilvántartásba vett adatok teljes körének igénylésére.

A 105. §-hoz

A Cst. 35. §-ának (1) bekezdése a családtámogatási ellátások iránti igényt elbíráló szerveknek két csoportját határozza meg: a Magyar Államkincstár Területi Igazgatóságait és a családtámogatási kifizetőhelyeket. A családtámogatási kifizetőhelyek vonatkozásában az elektronikus ügyintézés lehetővé tétele a következők miatt nem indokolt. A családtámogatási kifizetőhely - annak ellenére, hogy rendelkezik hatósági jogkörökkel - alapvetően nem közigazgatási feladat ellátására létrehozott szerv. A kifizetőhelyektől nem követelhető meg az elektronikus ügyintézés, és e követelmény nem is lenne életszerű, hiszen a munkahelyen jellemzően személyesen intézik a családtámogatási ügyeket. Erre tekintettel az elektronikus ügyintézést a családtámogatási kifizetőhelyek vonatkozásában törvény kizárja.

A 106. és 108. §-hoz

A Ket. a határozat fellebbezésre tekintet nélküli végrehajtásának szabályaival való összhang megteremtése érdekében módosításra kerülnek a Gyvt. azon rendelkezési, amelyek a határozat azonnali végrehajthatóságát szabályozzák. A fentiektől eltérően a törvény a gyermek ideiglenes hatályú elhelyezése vonatkozásában a beutaló szerv döntése elleni fellebbezést zárja ki. A Gyvt. 73. §-ának (1) bekezdése szerint az illetékes gyámhivatal a beutaló szerv - ideiglenes hatályú elhelyezésre irányuló - intézkedését 30 napon belül felülvizsgálja. Ennek megfelelően indokolatlan a beutaló szerv döntése vonatkozásában külön fellebbezési jogot biztosítani, hiszen a gyámhivatal hivatalból megvizsgálja az ideiglenes hatályú elhelyezés indokoltságát, és ennek megfelelően megteszi a szükséges lépéseket. Amennyiben az ügyfél a gyámhivatal döntésével nem ért egyet, azt az általános szabályok szerint fellebbezésével megtámadhatja.

A 107. §-hoz

A gyámhatósági, illetve gyermekvédelmi gondoskodással kapcsolatos eljárás költségeit korábban a Gyvt. végrehajtási rendelete szabályozta, a Ket. eljárási költség viselésére vonatkozó egyes rendelkezéseitől eltérni azonban csak törvényi szinten lehet. Ennek megfelelően a törvényben kerülnek szabályozásra az eljárási költséggel kapcsolatos különös eljárási szabályok.

A 109. §-hoz

A Fot. korábban az ügyintézési határidőre hatvan napot határozott meg. A Ket. az ügyintézési határidő számításán az Áe. szabályaihoz képest jelentősen módosította, így a hatvan napos határidő fenntartása indokolatlan. Ha a hatóság a Ket. 32. §-ának (1) bekezdése alapján az eljárását felfüggeszti, ennek időtartama az ügyintézési határidőbe nem számít bele. Továbbra is indokolt azonban az orvosi bizottság részére a szakvéleménye előterjesztéséhez a korábbi rendelkezés szerinti negyven napot biztosítani.

A 110. §-hoz

A Ket. a 13. §-a (1) bekezdésének d) pontjában lehetőséget biztosít arra, hogy szabályait a piacfelügyeleti eljárásokban csak akkor kell alkalmazni, ha az ügyfajtára vonatkozó törvény eltérő szabályokat nem állapít meg. Tekintettel arra, hogy a Fgytv. 43. §-ának f) pontja szerint a Fogyasztóvédelmi Főfelügyelőség és a területi felügyelőségek piacfelügyeleti tevékenységet folytatnak (piacfelügyeleti tevékenység keretében ellenőrzik az áruk forgalmazására és szolgáltatások nyújtására vonatkozó jogszabályok és hatósági előírások megtartását, vizsgálatot folytathatnak a fogyasztókat érintő ügyekben, fogyasztóvédelmi bírságot szabhatnak ki), a Ket.-től eltérő szabályozás fenntartása ezekben az esetekben indokolt.

A Ket. 160. §-ának (1) bekezdése alapján a fogyasztóvédelmi eljárásokban főszabályként az elektronikus ügyintézés egyes formáinak (Ket. 160-162. §) alkalmazását - az elektronikus ügyintézés hagyományos formáinak megtartásával - a törvény kizárja. Az elektronikus ügyintézés Ket. szerinti feladatait ugyanis a megyei közigazgatási hivatalok szervezetében működő területi (megyei/fővárosi) fogyasztóvédelmi felügyelőségek és a Fogyasztóvédelmi Főfelügyelőség 2005. november 1. napjától nem tudják ellátni, mert nem rendelkeznek a megfelelő technikai és szakmai felkészültséggel. A törvény a hatóságok részére 2007. július 1-jéig biztosít felkészülési időt.

E körben különösen figyelembe kell venni, hogy az első fokú eljárásokat lefolytató megyei/fővárosi felügyelőségek esetében a megyei/fővárosi közigazgatási hivatalokkal is hosszabb egyeztetés szükséges annak érdekében, hogy a rendszer kiépítése valamennyi fogyasztóvédelmi eljárás vonatkozásában összehangoltan és egységes módon kerüljön kialakításra.

Az Elektronikus kereskedelemről szóló törvényben meghatározott hatósági jogkörben végzendő ellenőrzés azonban az elektronikus weboldalak, honlapok elemzése, megfigyelése útján akadálymentesen történhet. Természetes törekvés ugyanakkor az elektronikus ügyintézés feltételei biztosításának teljesítése különösen az Ektv-vel összefüggésben, ezért e törvény tekintetében az előkészítésre egy rövidebb idő elegendő.

A fogyasztóvédelmi eljárások jellegzetesen és túlnyomóan hivatalból, hatósági ellenőrzés alapján indulnak. Elenyésző azoknak az ügyeknek a száma, amelyben a fogyasztó kérelmet nyújt be a hatósághoz az eljárás kezdeményezése céljából. A fogyasztó által kezdeményezett ügyek egy része panasz, vagy minőségi kifogás, csekély hányada pedig közérdekű bejelentésnek minősül. Ez utóbbi ügyek intézése nem a Ket. szabályozása alá, hanem a közérdekű kérelmekkel, panaszokkal és bejelentésekkel kapcsolatos eljárásról szóló, a 2004. évi XXIX. törvény 141-143. § hatálya alá tartozik és határozat hozatalára általában nem kerül sor.

HETEDIK FEJEZET

Az informatikai és hírközlési ágazati feladatokkal összefüggő törvények

A 111-112. §-hoz

Az elektronikus aláírásról szóló 2001. évi XXXV. törvény (a továbbiakban: Eat.) 17. §-ának (2) bekezdése a Hatóság eljárásaira az Áe-t rendeli alkalmazni az Eat-ben foglalt eltérésekkel, figyelemmel arra, hogy az Áe. az elektronikus aláírásokkal kapcsolatos közigazgatási eljárásokban csak szubszidiárius jelleggel érvényesült. A Ket. azonban az elektronikus aláírások vonatkozásában megszüntette az általános szabályok szubszidiárius érvényesülését ezen a területen, ezért szükséges a hivatkozás megfelelő pontosítása a Ket. hatálybalépésével egyidejűleg.

Az Eat. a Hatóságnak az intézkedést alkalmazó, illetve bírságot kiszabó határozata esetén lehetővé tette a határozat azonnali végrehajthatóságát. Tekintettel arra, hogy a Ket. szerint a határozatot fellebbezésre tekintet nélkül csak a törvényben meghatározott esetekben lehet végrehajthatóvá nyilvánítani, így az Eat. 17. §-ának (3) bekezdését a Ket. hatálybalépésével egyidejűleg hatályon kívül kell helyezni. A Ket. hatályba lépésével egyidejűleg szükséges továbbá az Eat. jogorvoslatra vonatkozó rendelkezéseinek megfelelő pontosítása, tekintettel a Ket. 98. §-ának (1) bekezdésében foglaltakra, amely szerint az ügyfél az elsőfokú határozat ellen fellebbezhet, a fellebbezési jog nincs meghatározott jogcímhez kötve, fellebbezni bármely okból lehet, amelyre tekintettel az érintett a döntést sérelmesnek tartja.

A Ket. végrehajtási rendeleteinek előkészítése során lefolytatott szakmai vita során egyértelművé vált, hogy a közigazgatási hatósági eljárásokban felhasznált tanúsítványokkal, illetve az ilyen tanúsítványokat kibocsátó szolgáltatókkal kapcsolatban megalkotandó kormányrendelet (az ún. „RootCA-rendelet”) megalkotására szolgáló felhatalmazást módosítani szükséges, a jelenlegi Eat.-felhatalmazás ugyanis csupán azt tenné lehetővé, hogy a közigazgatási szervek által kibocsátott tanúsítványok speciális követelményeit tárgyalja a jogszabály.

Az Európai Parlament és a Tanács 1999/93/EK számú, az elektronikus aláírások közösségi programjáról szóló irányelve lehetővé teszi a tagállamok számára, hogy a közszférában felhasznált elektronikus aláírással kapcsolatban többletkövetelményeket írjanak elő. E követelmények meghatározására - a közigazgatási hatósági eljárás speciális jellemzői miatt - a hatályos Eat. felhatalmazás által biztosítottnál szélesebb körben van szükség.

Az Eat. korábbi módosítása, valamint a Ket. elfogadása azt eredményezte, hogy a Nemzeti Hírközlési Hatóság piaci felügyelet körében ellátandó tevékenysége jelentős mértékben kibővült, erre tekintettel indokolt a felügyeleti díj intézményének bevezetése.

NYOLCADIK FEJEZET

Igazságügyi ágazati feladatokkal összefüggő törvények

Az 113-121. §-hoz

A törvény a bírósági végrehajtásról szóló 1994. évi LIII. törvény (Vht.) kiegészítésével rögzíti a végrehajtói szolgálattal kapcsolatos hatósági eljárások intézésének főbb, a Ket-ben nem szabályozott vagy az abban foglaltaktól eltérő szabályait.

Az iparjogvédelmi ügyek hatékony intézésének előmozdítását és az európai közösségi jogszabályokhoz és egyes iparjogvédelmi nemzetközi egyezményekhez szükséges illeszkedési rend kiteljesítését célozza a bírósági végrehajtásról szóló 1994. évi LIII. törvény 16. §-a f) pontjának módosítása.

Az igazságügyminiszter a Vht.-ban foglalt módon gyakorol felügyeletet a bírósági végrehajtói szervezet felett, és hatáskörébe tartozik az önálló bírósági végrehajtók szolgálatának létesítésével és megszüntetésével kapcsolatos egyes döntések meghozatala is. A törvény rögzíti azt, hogy milyen esetben hoz a miniszter határozati formában, a Ket. szabályainak alkalmazásával döntést: ilyen a végrehajtói áthelyezés (235. §), a felmentés, illetve a szolgálat megszüntetése [239. § (2) és (3) bek.], továbbá a szünetelés megállapítása [240/B. § (3) bek.] iránti eljárás lefolytatása. Nem iktatja be e körbe a törvény a végrehajtói pályázat elbírálását és annak alapján a kinevezést (az nem közigazgatási ügyként intézendő ügy), a szünetelés engedélyezését (az nem törvényi feltételek alapján elbírálandó kérelem teljesítése), továbbá a végrehajtó-helyettesek és jelöltek esetében a bűnügyi nyilvántartás vizsgálata alapján a kamarai névjegyzékbe történő bejegyzéshez történő hozzájárulásról szóló döntést (ez leginkább a kamara névjegyzékbe vételi eljárásában beszerzett szakhatósági állásfoglalásnak minősülhet csak, mely a kamarai döntés megtámadása körében vitatható). A Ket. alapján történő eljáráshoz képest további szabály az, hogy a határozatokat nemcsak az érintett féllel, hanem - érintettsége okán - a kamarával is közölni kell. A határozatok ellen - a Ket. 100. §-ának a) pontjában foglaltakra figyelemmel - nincs helye fellebbezésnek, mivel közvetlenül azok bírósági felülvizsgálata kérhető. A törvény pontosítja az áthelyezés szabályait: a jövőben már nem csak a kölcsönös áthelyezési kérelem esetében alkalmazza azt a miniszter, hanem olyan pályázat alapján történő kinevezés esetén is, amikor egy már másik székhelyre kinevezett végrehajtó személyével töltik be az állást. Az utóbbi esetben ugyanis nem célszerű a végrehajtó szolgálatát megszüntetni, hiszen a végrehajtó szolgálata ténylegesen folyamatos marad (csak a kinevezés adatai változnak meg), csupán az eredeti álláshelyet kell a megüresedett álláshelyekre vonatkozó szabályok szerint ellátni.

A törvény a Magyar Bírósági Végrehajtói Kamara (röviden: kamara) által lefolytatott eljárások közül a Ket. 12. §-ának (4) bekezdése alapján nevesíti azokat, amelyek a Ket. rendelkezései szerint intézendő közigazgatási hatósági ügyek (a törvény összefoglalóan „kamarai hatósági ügyként” nevezi meg ezeket). Figyelemmel arra, hogy a Ket. 12. §-a (2) bekezdésének b) pontja értelmében a köztestületi tagként történő nyilvántartásba vétel mint valamely tevékenység gyakorlásának feltétele az, amelyről történő döntés minősül közigazgatási hatósági ügynek, ezért a törvény a végrehajtói kamara által vezetett nyilvántartásokba külső - nem kamarai tag - felvételét és az azokból történő törlést jelöli meg hatósági ügyekként. Ezek: a végrehajtó-helyettesi és végrehajtó-jelölti névjegyzékbe vétel és törlés (lényegében ez keletkezteti a kamarai tagságot), illetve a végrehajtói irodák nyilvántartásába történő bejegyzés, törlés, továbbá a végrehajtói iroda alapítási engedélyének megadása; mindegyik esetben rögzíti a Vht. azt, hogy a tevékenység folytatásának feltétele a nyilvántartásba vétel (Vht. 240/D. §, 241. § (1) bek., 254/C. § (1) bek., 254/D. § (1) bek.). A végrehajtói névjegyzékbe vételt a törvény azért nem nevesíti hatósági ügyként, mivel nem a kamarai névjegyzékbe vétel a végrehajtói tevékenység gyakorlásának előfeltétele, hanem az igazságügyminiszter által történő kinevezés (az alapján pedig a kamarai tagság automatikus, a törvény erejénél fogva fennáll), továbbá a már taggá vált személyek tevékenységével kapcsolatos kamarai igazgatási ügyek intézése sem tartozik a törvény szerint a hatósági ügyek körébe.

A törvény a hatósági ügyeket egy külön alcím alatt foglalja össze, majd nevesíti a Ket-hez képest kiegészítő, illetve eltérő szabályokat. Rögzíti a törvény a hivatalbóli eljárás kötelezettségét [Ket. 29. § (2) bek.], a kamarai hatósági ügy lefolytatására irányuló kérelem előterjesztésének rendjét [Ket. 38. § (1) bek., 40. § (1) bek], a képviseleti jogosultság igazolásának módját fKet. 40. § (6) bek], az ügyfél nyilatkozattételre történő felhívásának lehetőségét fKet. 51. § (3) bek], a fellebbezés lehetőségét és az elbírálására jogosult testületet [Ket. 98. §], a névjegyzékbe, nyilvántartásba vétel iránti kérelemnek való helytadás esetében a határozathozatal módját fKet. 74. § (6) bek., 82. § (2) bek.], továbbá az elektronikus ügyintézés kizárását [Ket. 160. § (1) bek.].

A törvény - amellett, hogy rögzíti a hatósági ügyek intézésének a Ket-hez képest eltérő, illetve kiegészítő eljárási szabályait - a jelenleg alacsonyabb szintű szabályokban (rendeletekben) foglalt rendelkezéseket is törvényi szintre emeli. Így többek között a végrehajtó-helyettesi és jelölti névjegyzékből történő törlés szabályai kerülnek be a Vht-ba a névjegyzékbe vételt rendező §-okba, ugyanígy a végrehajtói irodák nyilvántartásából történő törlés esete, továbbá törvényi szintre kerül a névjegyzékek - személyes adatokat is magában foglaló - tartalma.

A törvény nem rendelkezik a kamarai hatósági eljárás lefolytatásáért fizetendő igazgatási szolgáltatási díjról, figyelemmel arra, hogy a törvény szerinti eljárások nem díjkötelesek, továbbá az egyébként sem minősülne az illetékekről szóló 1990. évi XCIII. törvény 67. §-ának (2) bekezdése szerinti, a lakosság széles körét érintő díjfizetési kötelezettségnek, melyet törvényben kellene megállapítani. Ugyancsak nem rendelkezik a törvény a Ket. 97. §-ának (5) bekezdése alapján már a Ket-tel kizárt jogorvoslati eljárások kizárásáról (újrafelvételi eljárás, méltányossági eljárás, felügyeleti szerv hivatalból történő eljárása során a jogszabálysértő mulasztás felszámolása).

A 122-140. §-hoz

A jogi segítségnyújtásról szóló 2003. évi LXXX. törvény (a továbbiakban: Jst.) célja az, hogy a központi költségvetés terhére jogi szolgáltatások, illetve az igazságszolgáltatás igénybe vételét biztosítsa jövedelmi, vagyoni helyzetük alapján rászorult személyek részére; a jogi segítségnyújtás lényegében a jogi segítő szolgáltatásának állami finanszírozása vagy a bírósági eljárásban költségkedvezmény biztosítása. Központi költségvetés terhére jogszabály alapján juttatott támogatás tehát a jogi segítségnyújtás, mellyel összefüggő eljárásban a közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.) rendelkezéseit csak akkor kell a Ket. 13. §-a (2) bekezdésnek b) pontjában foglaltak alapján alkalmazni, ha az adott ügyfajtára vonatkozó törvény - tehát a Jst. - eltérő szabályokat nem állapít meg. A Ket. hatályba lépésével összefüggő felülvizsgálat tehát a Jst. esetében nem arra terjed ki, hogy hatályon kívül helyezésre kerüljenek a Jst.-nek a Ket.-tel össze nem egyeztethető szabályai. Ehelyett a jogalkotónak azt kell megvizsgálnia, hogy a Ket. megfelelő háttérjogszabály-e a jogi segítségnyújtás körébe tartozó támogatások odaítélésével és finanszírozásával összefüggő hatósági eljárás lefolytatásához: ha igen, úgy a speciális szabályok hatályon kívül helyezhetők a Jst.-ben, ha pedig szükséges a Ket. rendelkezéseihez képest a Jst.-ben nem szereplő további speciális szabályok megalkotása, úgy azokkal kell kiegészíteni a törvényt.

A felülvizsgálat körében mindenekelőtt szükséges a Jst. 39. §-ának módosítása: az államigazgatási eljárás szabályaira történő utalás felváltása a Ket. szabályaira történő utalással. Figyelemmel arra, hogy nincs azokra a Jst.-ben minden esetben tárgykör szerinti alcím, jogszabály-szerkesztési megfontolásból számos, a Ket.-től eltérő speciális eljárási szabály kerül elhelyezésre ezen alcím alatt és a törvény az alcím szövegezését is a megváltozott tartalomhoz igazítja. Ilyen speciális szabály

- a jogutódlás széles körben történő kizárása (lévén a jogi segítségnyújtás személyhez kötött támogatás, kivéve a visszatérítési kötelezettséget),

- az ügyfél jogaival rendelkező személyek körének korlátozása,

- az illeték- és díjfizetési szabályok, valamint e körben a speciális - a tolmács és fordító díjának viselésére vonatkozó - szabályok,

- nincs helye a határozat megsemmisítésének, ha a konkrét ügyben nem az illetékes megyei hivatal jár el,

- az iratok fordítására és ezen okból az eljárás felfüggesztésére vonatkozó szabály (a nem hiteles fordítás készítése is lehet időigényes, mely miatt a rövid eljárási határidők nem tarthatók),

- az iratbetekintésre jogosultak meghatározása (mivel az eljárási iratok az ügyfél és a vele együtt élők személyes és védett adatait széles körben tartalmazhatják), továbbá

- az elektronikus úton történő ügyintézés kizárása mindaddig, amíg a jogi segítségnyújtó hivatalok nem rendelkeznek megfelelő infrastruktúrával az elektronikus ügyintézésre (figyelembe kell venni e körben továbbá azt is, hogy az elektronikus ügyintézésre való alkalmasság nem csak a hivatal, de ügyfele vonatkozásában is megfelelő technikai háttért feltételez, mely a jogi segítségnyújtásért folyamodó ügyfelek esetében valószínűleg nem lesz széles körű).

A Jst.-ben lévő speciális szabályoknak a Ket. szabályaival történő felváltása történik ugyanakkor a hiánypótlásra vonatkozó rendelkezés új rendelkezéssel történő felváltásával [Jst. 23. § (2) bek.], továbbá a Jst. 25. §-a (2) bekezdésében a jegyzőkönyv és hivatalos feljegyzés készítésével kapcsolatos rendelkezés elhagyásával.

A törvény újrafogalmazza a támogatás iránti kérelmek intézésének illetékességi szabályait, és a Ket.-ben meghatározott illetékességi okok mellett a fél munkavégzésének helyét is illetékességi okként nevesíti. A napi ingázással együtt járó munkavégzés esetén a fél ugyanis könnyebben és gyorsabban kaphat támogatást akkor, ha a munkavégzése helyén is benyújthatja kérelmét és egyúttal e hivatal ügyfélfogadásán megjelenve igénybe veheti a kérelem előterjesztésére irányuló hivatali segítséget. Az életvitelszerűen külföldön tartózkodók esetében célszerű a kérelmek elbírálására egy hivatalt megjelölni; a szükséges nyelvismerettel rendelkező munkaerő itt csoportosítható (feltehetőleg legnagyobb számban angolul fogjuk a továbbított jogi segítségnyújtási kérelmeket és mellékleteiket megkapni és csak az ügyek töredékében magyarul). A törvény a Jst. 22. §-a (1) bekezdésének bevezető szövegébe - élve a Ket. 38. §-ának (1) bekezdésében egyébként valamennyi közigazgatási hatósági eljárás tekintetében adott lehetőséggel - beiktatja azt a szabályt, hogy a kérelmet az illetékes megyei hivatalnál kell előterjeszteni.

Figyelemmel arra, hogy a Jst. speciális, a Ket. szerinti általános ügyintézési határidőnél jóval rövidebb határidőket tartalmaz a támogatás iránti kérelmek elintézésére (azonnal, három, illetve tizenöt nap), továbbá a hazai jövedelmi, vagyoni viszonyaik alapján bizonyos körben külföldön élők számára is kell támogatást biztosítani. A módosítás törvényi szinten rögzíti azt speciális szabályt, hogy az ügyfélnek csatolnia kell a kérelemhez a jogosultságot igazoló okiratokat, hatósági bizonyítványt, illetve be kell mutatni a jogosultságot igazoló hatósági igazolványt [Jst. 22. § (2) bek.].

Ugyancsak a rövid eljárási határidőkkel függ össze a 23. § módosítása - ez egyébként a szóbeli kérelmeknél az azonnali, illetve a három napon belüli, írásbeli kérelmeknél pedig a tizenöt napon belüli döntéshozatalt írja elő -: ez speciális szabályként azt írja elő, hogy az ügyintézés egyszerűsítése érdekben a hatóság minden esetben határozattal döntsön a kérelemről. Különös jelentőséggel bír az ügyintézés egyszerűsítése 2006. január 1-jét követően, amikor a peres költségkedvezményekről is a Jst. szerint kell dönteni: alapvető érdekek fűződnek ahhoz, hogy a per mielőbbi lefolytatásához a költségkedvezményekről történő gyors és egyszerű döntés is hozzájáruljon. Ugyancsak a Ket. szabályozási rendszeréhez kötődő, de az ügyvitel egyszerűsítését célzó szabály a kérelemnek helyt adó határozatok megszövegezésének egyszerűsítése: azt indokolással nem kell ellátni.

Néhány kérdésben szükséges a Jst. pontosítása annak érdekében, hogy a segítségnyújtás iránti kérelmeket minél időszerűbben lehessen feldolgozni és a rászorultak a lehető legegyszerűbb módon juthassanak hozzá a szükséges támogatáshoz. Az előző évi átlagkereset igazoltatása az ügyfeleknek a gyakorlat szerint jelentős többletterhet jelent, mely aránytalan a peren kívüli segítségnyújtás viszonylag kisebb értékű támogatásaihoz képest. A törvény ezért törli a feltételek közül az előző évi átlagkeresetre vonatkozó rendelkezést [Jst. 8. § (2) bek.]. Ugyancsak az eljárás egyszerűsítése érdekében javasolja a törvény a 22. § (1) bekezdése b) és c) pontjának elhagyását, mivel azok a megyei hivatal által hivatalból is vizsgálandó, egyébként csak a hivatal saját nyilvántartásából megállapítható adatokat jelentenek (korábbi támogatás igénybe vétele, esetleges tartozások), ezért mellőzhető arra a kérelmezők nyilatkoztatása. Ugyancsak a nagyszámú ügyfél gyors kiszolgálásnak igényével egészíti ki a törvény a megyei hivatalok „ügyfélszolgálati” tevékenységére vonatkozó szabályozást azzal, hogy a rövid úton történő felvilágosítás esetében az ügyintézést nem kell a Ket. szerint dokumentálni [Jst. 28. § (2) bek.].

Figyelemmel arra, hogy a Ket. értelmében nem csak a kérelem elutasítása járhat azzal, hogy a fél az igényelt támogatást nem tudja igénybe venni, ezért a törvény kiegészíti a felülvizsgálható határozatok körét az eljárást megszüntető határozattal (Ket. 31. §), továbbá hatósági jellegénél (teljesítésre kötelez) a visszatérítési kötelezettséget előíró határozattal. Ugyancsak a Ket. szabályaival való összhang megteremtését szolgálja a bírósági felülvizsgálat szabályainak pontosítása: a Jst. 32. §-ának (1) bekezdésében a közigazgatási nemperes eljárás lefolytatásának előírása ilyen esetre.

A törvény speciális szabályt állapít meg arra az esetre, ha a személyes megjelenésre kötelezett fél ezen kötelezettségének nem tesz eleget. A törvényben szereplő eljárás megszüntetése vagy a rendelkezésre álló adatok alapján való döntés lehet a megfelelő visszatartó erő az ilyen magatartásoktól. A megszüntetés ugyanakkor nem képezi akadályát annak, hogy a fél a későbbiekben újra előterjesszen támogatás iránti kérelmet, hiszen abban érdemben a hatóság ilyen esetben nem dönt. (A Jst. egyébként a támogatás felülvizsgálata esetére tartalmaz már hasonló szankciót, hiszen a szükséges nyilatkozatok megtételének elmulasztása a támogatás megvonásával jár együtt.)

Kiegészíti a törvény a Jst.-nek az adatok változásának bejelentésével kapcsolatos kötelezettségre vonatkozó általános rendelkezését. Az minden ügyben kötelessége a félnek a támogatást engedélyező határozat kézhezvételéig, ezt követően azonban csak két esetben áll fenn a bejelentési kötelezettség: peres segítségnyújtás esetén a per jogerős befejezéséig (összefüggésben azzal, hogy a felülvizsgálat lehetősége is eddig adott), másrészt a visszatérítési kötelezettség fennállásáig, ez utóbbi esetében ugyanakkor csak a lakóhely, egyéb elérhetőség tekintetében (Jst. 24. §, 40. §, 53. §).

A Ket. 17. §-a szigorú szabályokhoz köti a védett adatok továbbításának lehetőségét: többek között törvényi előírások alapján történhet az ilyen adatok továbbítása. Figyelemmel arra, hogy a támogatást engedélyező határozat indokolása - bár a kérelemnek helyt adó határozat a törvény szerint nem kell hogy indokolást tartalmazzon - számos esetben tartalmazhat személyes, sőt védett adatokat, ezért a határozat továbbítását minden esetre kiterjedően törvényi szintre emeli a tervezet. Ilyen eset a határozat jogi segítőnek történő bemutatási kötelezettsége, valamint a jogi segítői díjak kifizetése érdekében az Igazságügyi Minisztériumnak történő megküldése [Jst. 42. § (1) bek., 51. §].

A törvény nemcsak a támogatás engedélyezése, hanem a jogi segítői névjegyzékbe vétel tekintetében is rögzíti a Ket.-hez igazodó, illetve attól eltérő eljárási szabályokat: a névjegyzékbe vétel iránti kérelem előterjesztésére, a kérelem teljesítésére és annak dokumentálására, illetve kérelem elutasítása esetén hozandó határozatra, valamint felülvizsgálatára vonatkozó rendelkezéseket. Mivel a jogi segítői díj csak átutalással fizethető meg - rögzíti a törvény azt, hogy szolgáltatási szerződés csak olyan jogi segítővel köthető, aki bankszámlával rendelkezik.

Ugyancsak az eljárási szabályok gördülékennyé tételéhez kapcsolódik az a módosítás - a Jst. 4. § (1) bekezdése pontjainak módosítása -, amely a külföldiek tekintetében egységessé teszi azt, hogy milyen esetben tekinthetők támogatásban részesíthető személyeknek, a hatályos - még az Európai Unióhoz történő csatlakozásunk előtt hatályba lépett - rendelkezések értelmében ugyanis külön szabályok szerepelnek a magyarországi külföldiekre, illetve az Európai Unió tagállamaiban tartózkodó külföldi állampolgárokra. A törvény értelmében a Jst. hatálya alá tartozó külföldiek egységesen a 4. § (1) bekezdésének e) pontjában kerülnének meghatározásra [kivéve a menekültügyi eljárásban szereplő feleket, akik továbbra is a b) pontban maradnának], ennek eredményeként a magyarországi külföldi állampolgárok és az Európai Gazdasági Térség másik tagállamaiban tartózkodó külföldiek is ugyanazon pont értelmében tartoznának a törvény személyi hatálya alá.

A fenti módosításhoz kapcsolódik ugyanakkor a 3. § (2) bekezdésének újraszövegezése is, amely egyrészt rögzíti azt, hogy általában a hazai elemmel rendelkező jogvitákra, élethelyzetekre vonatkozik a peren kívüli jogi segítségnyújtás (a peres segítségnyújtásnál ez egyértelmű, hiszen hazai bírósági eljárásban adható), míg az itt lakóhellyel, tartózkodási hellyel rendelkező (életvitelszerűen itt tartózkodó) személyek esetében lehetséges a külföldi jogvitákkal összefüggésben is jogi segítségnyújtást biztosítani. A hatályos rendelkezés egyébként ezt jogi tanácsadásban határozza meg, földrajzi korlátozás nélkül, külföldi eljárásokkal összefüggésben, a törvény szerinti szabály ugyanakkor általában a peren kívüli segítségnyújtás lehetőségét biztosítaná, de csak az Európai Uniós államokban és csak polgári és kereskedelmi ügyben folyó vagy indítandó eljárások esetében (a 2003/8/EK irányelvből fakadó kötelezettségre figyelemmel, mely szerint a hazánkban élők esetében ilyen ügyekben kell pert megelőző jogi segítséget adni). Ha tehát egy Franciaországban lakó francia vagy például lengyel állampolgár kér nálunk segítséget, úgy csak a magyarországi jogvitájával összefüggésben adható számára jogi segítségnyújtás, míg ha ez a személy hazánkban él, úgy lényegében a hazánkban élő magyar állampolgárokkal esik egy tekintet alá: mind az itteni, mind pedig az Európai Unió másik tagállamában folyó ügyében kaphat segítséget. A törvény ezzel ésszerű korlátok közé szorítja a külföldi ügyekkel kapcsolatos jogi segítség körét, de csak olyan mértékben szűkíti azt le, hogy azzal európai uniós kötelezettségeinknek is eleget tudjunk tenni.

Ugyancsak európai uniós kötelezettségeinek teljesítéséhez kapcsolódik az a módosítás, amely a 60. § újraszövegezésével állapítja meg - a Ket. szabályaira is figyelemmel - az Európai Unió mási tagállamába irányuló jogi segítségnyújtási kérelmek továbbítására irányuló hatósági eljárás rendjét. A közelmúltban történt meg a tagállamok részéről az eljárások lefolytatásához szükséges közlések megadása, továbbá valamennyi szükséges nyomtatvány megszövegezése; a jövőben tehát már minden feltétel adott ahhoz, hogy az ilyen eljárások lefolytatása megkezdődhessen.

A 141-143. §-hoz

A törvény az ügyvédekről szóló 1998. évi XI. törvényt(a továbbiakban: Üt.) módosítja. A módosítás célja az, hogy meghatározza az ügyvédi kamarai hatáskörbe tartozó hatósági ügyeket, és ezen ügyek intézésének a Ket-ben nem szabályozott vagy az abban foglaltaktól eltérő szabályait.

A Ket. 12. §-a (1) bekezdésének b) pontja szerint közigazgatási hatósági ügynek kell tekinteni a tevékenység gyakorlásához szükséges nyilvántartásba vételt és a nyilvántartásból való törlést, ha törvény valamely tevékenység végzését vagy foglalkozás gyakorlását köztestületi vagy más szervezeti tagsághoz köti. A törvény az ügyvédi kamara által lefolytatott eljárások közül a Ket. 12. §-ának (4) bekezdése alapján nevesíti azokat, amelyek közigazgatási hatósági ügynek minősülnek, és így az intézésükre a Ket. szabályait kell alkalmazni. Ennek megfelelően a törvény kimondja, hogy hatósági ügynek kell tekinteni a kamarai nyilvántartásokba ügyvédként, alkalmazott ügyvédként, ügyvédjelöltként stb. történő felvételt, valamint e nyilvántartásokból való törlést, illetőleg a kamarai tagság szüneteltetését.

A hatósági ügyek meghatározása mellett a törvény nevesíti a Ket.-hez képest kiegészítő, illetve eltérő szabályokat. A Ket. több rendelkezése megengedi a fő szabályoktól való eltérést azzal a feltétellel, hogy az eltérő szabályok jogszabályban kerülnek rögzítésre. Mindezek miatt rögzíti a törvény a hivatalbóli eljárás kötelezettségét (Ket. 29. § (2) bek.), a kamarai hatósági ügy lefolytatására irányuló kérelem előterjesztésének rendjét (Ket. 38. § (1) bek., 40. § (1) bek.), az ügyfél nyilatkozattételre történő felhívásának lehetőségét (Ket. 51. § (3) bek.), továbbá az elektronikus ügyintézés kizárását ([Ket. 160. § (1) bek.).

A törvény hatályon kívül helyezi az Üt. 15. §-ának (3) bekezdését, amely az ügyvédi kamarába történő felvételi kérelmet elutasító - másodfokú kamarai szerv által meghozott - határozat elleni jogorvoslat szabályait tartalmazza. Tekintettel arra, hogy a Ket. a jogerős hatósági határozatok bírósági felülvizsgálatának szabályait általános jelleggel szabályozza, a párhuzamos szabályozás elkerülése érdekében indokolt hatályon kívül helyezni a hivatkozott rendelkezést.

Az Üt. módosítása nem érinti a fegyelmi eljárás lefolytatására vonatkozó szabályokat, tekintettel arra, hogy a Ket. 12. §-a (1) bekezdésének b) pontja szerint a fegyelmi és az etikai ügyek nem minősülnek közigazgatási hatósági ügynek, így nem tartoznak a Ket. hatálya alá.

A 144-151. §-hoz

A törvény a közjegyzőkről szóló 1991. évi XLI. törvény (Kjt.) kiegészítésével rögzíti a közjegyzői szolgálattal kapcsolatos hatósági eljárások intézésének főbb, a közigazgatási hatósági eljárás és szolgáltatás általános szabályairól szóló 2004. évi CXL. törvényben (Ket.) nem szabályozott vagy az abban foglaltaktól eltérő szabályait.

Az igazságügyminiszter a Kjt.-ben foglalt módon gyakorol felügyeletet a közjegyzői szervezet felett, és hatáskörébe tartozik a közjegyző szolgálatának létesítésével és megszüntetésével kapcsolatos egyes döntések meghozatala is. A törvény rögzíti azt, hogy milyen esetben hoz a miniszter határozati formában döntést: ilyen a közjegyző áthelyezése (20. §), a felmentése, illetve a szolgálat megszüntetése (22. §.), továbbá a szünetelés megállapítása [24/A. § (1) bek.] iránti eljárás lefolytatása. Nem iktatja be e körbe a törvény a közjegyzői pályázat elbírálását (az nem közigazgatási ügy,) továbbá a közjegyző-helyettesek és jelöltek esetében a bűnügyi nyilvántartás vizsgálata alapján a kamarai névjegyzékbe történő bejegyzéshez történő hozzájárulásról szóló döntést (ez leginkább a kamara névjegyzékbe vételi eljárásában beszerzett szakhatósági állásfoglalásnak minősülhet csak, mely a kamarai döntés megtámadása körében vitatható). A Ket. alapján történő eljáráshoz képest további szabály az, hogy a határozatokat nemcsak az érintett féllel, hanem - érintettsége okán - a kamarával is közölni kell. A határozatok ellen - a Ket. 100. §-ának a) pontjában foglaltakra figyelemmel - nincs helye fellebbezésnek, mivel közvetlenül azok bírósági felülvizsgálata kérhető. A törvény pontosítja az áthelyezés szabályait: a jövőben már nem csak a kölcsönös áthelyezési kérelem esetében alkalmazza azt a miniszter, hanem olyan pályázat alapján történő kinevezés esetén is, amikor egy már másik székhelyre kinevezett közjegyző személyével töltik be az állást. Az utóbbi esetben ugyanis nem célszerű a közjegyző szolgálatát megszüntetni, hiszen a közjegyző szolgálata ténylegesen folyamatos marad (csak a kinevezés adatai változnak meg), csupán az eredeti álláshelyet kell a megüresedett álláshelyekre vonatkozó szabályok szerint ellátni.

A törvény a közjegyzői kamara - mint köztestület, a közjegyzők szakmai önkormányzata - által lefolytatott eljárások közül a Ket. 12. §-ának (4) bekezdése alapján nevesíti azokat, amelyek a Ket. rendelkezései szerint intézendő közigazgatási hatósági ügyek (a törvény összefoglalóan „kamarai hatósági ügyként” nevezi meg ezeket). Figyelemmel arra, hogy a köztestületek esetében - a Ket. 12. §-a (2) bekezdésének b) pontja értelmében - a köztestületi tagként történő nyilvántartásba vétel mint valamely tevékenység gyakorlásának feltétele az, amelyről történő döntés minősül közigazgatási hatósági ügynek, ezért a törvény a közjegyzői kamara által vezetett nyilvántartásokba külső - nem kamarai tag - felvételét és az azokból történő törlést jelöli meg hatósági ügyekként. Ezek: a közjegyző-helyettesi és közjegyzőjelölti névjegyzékbe vétel és törlés (lényegében ez keletkezteti a kamarai tagságot), illetve a közjegyzői irodák nyilvántartásába történő bejegyzés, törlés, továbbá a közjegyzői iroda alapítási engedélyének megadása; mindegyik esetben rögzíti a Kjt. azt, hogy a tevékenység folytatásának feltétele a nyilvántartásba vétel [Kjt. 26. §, Kjt. 31/C. §., (1) bek.]. A közjegyzői névjegyzékbe vételt a törvény azért nem nevesíti hatósági ügyként, mivel nem a kamarai névjegyzékbe vétel a közjegyzői tevékenység gyakorlásának előfeltétele, hanem az igazságügyminiszter által történő kinevezés (az alapján pedig a kamarai tagság automatikus, a törvény erejénél fogva fennáll), továbbá a már taggá vált személyek tevékenységével kapcsolatos kamarai igazgatási ügyek intézése sem tartozik a törvény szerint a hatósági ügyek körébe.

A törvény a hatósági ügyeket egy külön alcím alatt foglalja össze, majd nevesíti a Ket.-hez képest kiegészítő, illetve eltérő szabályokat. Rögzíti a törvény a hivatalbóli eljárás kötelezettségét [Ket. 29. § (2) bek.], a kamarai hatósági ügy lefolytatására irányuló kérelem előterjesztésének rendjét [Ket. 38. § (1) bek., 40. § (1) bek.], a képviseleti jogosultság igazolásának módját [Ket. 40. § (6) bek.], az ügyfél nyilatkozattételre történő felhívásának lehetőségét [Ket. 51. § (3) bek.], a fellebbezés lehetőségét [Ket. 98. §], a névjegyzékbe, nyilvántartásba vétel iránti kérelemnek való helytadás esetében a határozathozatal módját [Ket. 74. § (6) bek., 82. § (2) bek.], továbbá az elektronikus ügyintézés kizárását [Ket. 160. § (1) bek]. A törvény rendelkezik arról, hogy a kamarai hatósági eljárásokban ki minősül ügyfélnek, továbbá az igazolványok kiadásáról, melyekről jelenleg csak rendeleti szinten rendelkezik az igazságügyminiszter.

A törvény - amellett, hogy rögzíti a hatósági ügyek intézésének a Ket.-hez képest eltérő, illetve kiegészítő eljárási szabályait - a jelenleg alacsonyabb szintű szabályokban (rendeletekben) foglalt rendelkezéseket is törvényi szintre emeli. Így többek között a közjegyző-helyettesi és jelölti névjegyzékből történő törlés szabályai kerülnek be a Kjt.-nek a névjegyzékbe vételt rendező §-aiba, ugyanígy a közjegyzői irodák nyilvántartásából történő törlés esete, továbbá törvényi szintre kerül a névjegyzékek - személyes adatokat is magában foglaló - tartalma.

A törvény nem rendelkezik a kamarai hatósági eljárás lefolytatásáért fizetendő igazgatási szolgáltatási díjról, figyelemmel arra, hogy az nem minősül az illetékekről szóló 1990. évi XCIII. törvény 67. §-ának (2) bekezdése szerinti, a lakosság széles körét érintő díjfizetési kötelezettségnek, melyet törvényben kellene megállapítani, továbbá arra, hogy az eljárások nem díjkötelesek.

A törvény a Ket.-tel való összhang megteremtésére irányuló módosítás részeként pontosítja az országos kamara feladatkörét, különösen annak törvényben történő rögzítése vált szükségessé, hogy az országos kamara a feladatainak ellátása körében jogosult az ehhez szükséges adatok kezelésére és nyilvántartására, ezt jelenleg a Kjt. végrehajtására kiadott rendelet tartalmazta. Szükségessé vált a Kjt.-ben rögzített irattározási szabályok módosítása is, tekintettel arra, hogy bírósági ügyvitel szabályairól szóló 14/2002. (VIII. 1.) IM rendelet a (Büsz.) 2003. július 1-jén lépett hatályba, melynek értelmében a hagyatéki eljárás és az egyéb nemperes eljárások iratait már nem a Büsz. szabályai, hanem a közjegyzői ügyviteli szabályok szerint kell kezelni és irattározni.

A 152-155. §-hoz

A törvény a közvetítői tevékenységről szóló 2002. évi LV. törvény (a továbbiakban: Kvt.) kiegészítésével rögzíti a közvetítői névjegyzékbe történő felvétel iránti kérelem elbírálásával, az Igazságügyi Minisztérium (a továbbiakban: Minisztérium) eljárásában hozott határozatok elleni jogorvoslati lehetőségekkel kapcsolatos, a Ket.-ben foglaltaktól eltérő, illetve kiegészítő szabályokat.

A törvény a Kvt. 4. §-ába történő beiktatással rendeli el az e törvényben nem szabályozott kérdésekben a Ket. szabályainak alkalmazását, egyben kimondja, hogy az eljárás elektronikus úton nem folytatható le. A Ket. rendelkezéseire történő hivatkozás a joggyakorlatban nem okoz problémát, ugyanakkor a jogbiztonságot erősíti, a jogkeresők részére egyértelmű eligazítást ad, az érintett rendelkezés beiktatása lényegében annak deklarálását jelenti, hogy a Ket. megfelelő háttérjogszabály a közvetítői tevékenységről szóló törvényben megjelölt hatósági eljárás lefolytatásához. A felülvizsgálat körében ezért került sor a Ket. szabályaira történő utalás feltüntetésére. Az elektronikus úton történő ügyintézés kizárására azért került sor, mert jelenleg az elektronikus ügyintézéshez szükséges infrastruktúra nem alkalmas arra, hogy bevezetésre kerüljön az ügyintézésnek ez a módja (figyelemmel arra a körülményre is, hogy az elektronikus ügyintézésre való alkalmasság nem csak a Minisztérium, de az ügyfél vonatkozásában is megfelelő technikai hátteret feltételez, és ez a közeljövőben az ügyfelek esetében valószínűleg nem lesz széles körben biztosított).

A Minisztérium vezeti a közvetítői névjegyzéket (a továbbiakban: névjegyzék). A törvény a Kvt. 5. §-ába építi be, hogy a névjegyzékbe történő felvétel iránti kérelem előterjesztésekor a felvételi feltételek meglétének igazolása mellett további felvételi feltételnek tekintendő az eljárás lefolytatásáért megállapított díj megfizetése és e kötelezettség teljesítésének igazolása [az illetékekről szóló 1990. évi XCIII. törvény 67. §-ának (1) bekezdése].

A törvény módosítja a Kvt. 8. §-ában foglalt rendelkezéseket: a kérelem benyújtásának formai feltételeit rögzíti, azaz a névjegyzékbe történő felvétel iránti kérelmet egy példányban, az erre rendszeresített formanyomtatványon kell benyújtani; továbbá nem minősül írásbeli kérelemnek a telefax és az elektronikus hírközlő eszköz útján benyújtott kérelem. A törvény a Ket. 36. §-ának (1) bekezdésében foglaltakkal összhangban kimondja, hogy a Minisztérium a közvetítői névjegyzékbe felvételét kérő írásbeli kérelme alapján beszerzi a más hatóság jogszabállyal rendszeresített nyilvántartásából származó adatokat.

A Kvt. 22. §-ának (1) bekezdése alapján az igazságügyminiszter határozattal dönt a névjegyzékbe történő felvételről, a felvételi kérelem elutasításáról, továbbá a változások átvezetéséről. Tekintettel arra, hogy a döntéshozatal a Minisztériumban a legmagasabb fórumon történik, így az igazságügyminiszter döntései ellen fellebbezésnek nincs helye. A törvény a Kvt. 22. §-ának (2) bekezdésében foglaltak módosításával teremti meg a Kvt. 22.-ának (1) bekezdése szerinti határozatok, továbbá az eljárást megszüntető végzés elleni jogorvoslat lehetőségét a bírósági felülvizsgálat útján, összhangban a Ket. 100. §-ának a) pontjában foglaltakkal.

A törvény hatályon kívül helyezi a Kvt. 8. §-a (3) bekezdésének második mondatában foglaltakat, tekintettel arra, hogy az érintett szabályozás megfelel a Ket. rendelkezéseinek.

A 156-160. §-hoz

A Ket. 13. §-a (2) bekezdésének a) pontja értelmében a Ket. rendelkezéseit az iparjogvédelmi eljárásokban csak akkor kell alkalmazni, ha az ügyfajtára vonatkozó törvény eltérő szabályokat nem állapít meg. Az iparjogvédelmi ügyek tehát az ún. „kivett” eljárások körébe tartoznak. A használati minták oltalmáról szóló 1991. évi XXXVIII. törvény (a továbbiakban: Hmtv.) a használati mintaoltalommal összefüggő, a mikroelektronikai félvezető termékek topográfiájának oltalmáról szóló 1991. évi XXXIX. törvény (a továbbiakban: Toptv.) pedig a topográfiaoltalommal összefüggő, a Magyar Szabadalmi Hivatal előtt folyó eljárásokat szabályozza.

A törvény 156. §-a a használati mintaoltalmi ügyek, 158. §-a pedig a topográfiaoltalmi ügyek kapcsán írja elő a Ket. szabályainak alkalmazását a mintaoltalmi, illetve a topográfiaoltalmi ügyekben, a Hmtv.-ben, illetve a Toptv.-ben meghatározott eltérésekkel, megállapítja továbbá a Ket. által kialakított jogorvoslati rendtől való - az iparjogvédelmi eljárások hagyományait és sajátosságait tükröző - eltéréseket. A törvény 157. §-a a Hmtv. kapcsán, illetve 160. §-a a Toptv. kapcsán - a hatályos szabályozást továbbfejlesztve - a Magyar Szabadalmi Hivatal által hozott döntések felülvizsgálata körében részletesen szabályozza a megváltoztatási kérelmek benyújtásának feltételeit. A Ket-tel összhangban a Hmtv. 37. §-a, illetve a Toptv. 23. §-a a megváltoztatási kérelemmel támadható döntések körét tekintve kiegészül az iratbetekintést kizáró vagy korlátozó végzésekkel, valamint az eljárási költség viselésének kérdésében hozott döntésekkel. A törvény 159. §-a a topográfiaoltalmi iratokba való betekintésre vonatkozó, az általános szabályoktól való eltérést rögzítő különös szabályt igazítja a Ket. iratbetekintési szabályaihoz.

Ki kell emelni, hogy a Hmtv. és a Toptv. eljárási szabályait tekintve az a szabályozási technika érvényesül, hogy az eljárási rendelkezések túlnyomó része a használati mintaoltalmi és a topográfiaoltalmi ügyekben a találmányok szabadalmi oltalmáról szóló 1995. évi XXXIII. törvény eljárási rendelkezéseire épít, pontosabban ez utóbbiakat rendeli megfelelően alkalmazni. Ennélfogva a találmányok szabadalmi oltalmáról szóló 1995. évi XXXIII. törvény kapcsán tervezett új, illetve a Ket.-től eltérő szabályok - a Hmtv.-ben és a Toptv.-ben meghatározott eltérésekkel - az említett iparjogvédelmi ügyekben folyó eljárásokban is érvényesülnek.

A 161-164. §-hoz

A Ket. 12. §-a (2) bekezdésének b) pontja értelmében közigazgatási hatósági ügy a tevékenység gyakorlásához szükséges nyilvántartásba vétel és a nyilvántartásból való törlés - a fegyelmi és az etikai ügyek kivételével -, ha törvény valamely tevékenység végzését vagy valamely foglalkozás gyakorlását köztestületi vagy más szervezeti tagsághoz köti. A szabadalmi ügyvivőkről szóló 1995. évi XXXII. törvény (a továbbiakban: Szüt.) rendelkezik a szabadalmi ügyvivői működés feltételeiről. A Szüt. 2. §-ának (1) bekezdése értelmében szabadalmi ügyvivőként az működhet, aki a Magyar Szabadalmi Ügyvivői Kamara tagja. A Szüt. 28. §-ának (1) bekezdése kimondja, hogy a Magyar Szabadalmi Ügyvivői Kamara a szabadalmi ügyvivők köztestülete. A Ket. hatálya kiterjed tehát a Magyar Szabadalmi Ügyvivői Kamarának a közigazgatási hatósági ügyekben folytatott eljárásaira. A Ket. 13. §-ának (3) bekezdésére figyelemmel a kamarai hatáskörbe tartozó hatósági ügyeket szabályozó jogszabályok a Ket. rendelkezéseitől kizárólag abban az esetben térhetnek el, ha ezt maga a Ket. kifejezetten megengedi, illetve, ha az Európai Unió jogi aktusának vagy nemzetközi szerződésnek a végrehajtásához szükséges.

A törvény 161. §-a - a kialakult eltérő joggyakorlatra figyelemmel - egyértelművé teszi, hogy a tisztességtelen piaci magatartás és a versenykorlátozás tilalmáról szóló 1996. évi LVII. törvény kapcsán mely ügyekben járhatnak el szabadalmi ügyvivők. A törvény 162. §-a a Magyar Szabadalmi Ügyvivői Kamarába történő felvételi eljárás mint kamarai hatósági eljárás kapcsán meghatározza, illetve pontosítja a tagfelvétel követelményeit, részletesen állapítja meg a tagfelvételi kérelem tartalmát, és egyúttal kiegészíti - hiánypótló jelleggel - a Szüt. 2. §-át a kizáró okok tekintetében az összeférhetetlenségi esetekkel, továbbá a szabadalmi ügyvivőt terhelő kötelezettséggel a tagfelvételi kérelemben megjelölt adataiban bekövetkező változások bejelentése kapcsán. A törvény 163. §-a a szabadalmi ügyvivői vizsgára bocsátás tekintetében is a Ket. rendelkezéseinek alkalmazását írja elő. A szabadalmi ügyvivői vizsgára bocsátásról a Szabadalmi Ügyvivői Vizsgabizottság elnöke dönt, aki a szabadalmi ügyvivői vizsgáról szóló 76/1995. (XII. 29.) IKM rendelet 1. §-ának (2) bekezdése értelmében a Magyar Szabadalmi Hivatal elnöke. Ez az eljárás ugyan nem kamarai hatósági eljárás, a garanciális szempontok érvényesítése végett azonban indokolt, hogy ez az eljárás is a Ket. hatálya alá tartozzék a Szüt. 30. §-ában - a törvény 182. §-ával - megállapított egyes eltérésekkel. A törvény 164. §-a egyértelművé teszi a Kamara hatáskörét a kamarai tagság megszűnésének megállapítása körében, kiegészíti az ezzel összefüggő kamarai hatósági eljárást a megszűnés okának elhárítására történő felszólítás kötelezettségével, valamint kibővíti a megszűnési okokat az összeférhetetlenség eseteivel.

A 165-173. §-hoz

A törvény 165-167. §-ai - garanciális szempontokat érvényesítve - a szabadalmi ügyvivői irodára és a szabadalmi ügyvivői társaságra vonatkozó részletes szabályokat a Magyar Szabadalmi Ügyvivői Kamara megfelelő szabályzataiból a törvény szintjére emelik arra figyelemmel, hogy - egyidejűleg - a törvény 182. §-a kamarai hatósági eljárássá teszi a szabadalmi ügyvivői iroda és a szabadalmi ügyvivői társaság kamarai nyilvántartásba vételére és az onnan való törlésre irányuló eljárásokat. A törvény 168. §-a a kamarai tagsággal összeférhetetlennek nem minősülő tevékenységek felsorolását kiegészíti az alkalmazott ügyvédi és a közvetítői tevékenységgel. A törvény 169. §-a - a szabadalmi ügyvivőt megillető díjak és költségek megfizetésének biztosítása érdekében - lehetővé teszi a szabadalmi ügyvivő számára, hogy a megbízás teljesítését előlegfizetéstől tegye függővé, valamint végrehajtja a Szüt. 17. §-ának (4) bekezdésében szükséges technikai jellegű kiigazításokat is.

A törvény 170. §-a - figyelemmel arra, hogy a szabadalmi ügyvivői gyakorlatban az írásbeli megbízás gyakrabban fordul elő, mint a tényvázlat felvétele - enyhít a tényvázlat felvételére vonatkozó kötelezettségen, és meghatározza a megbízás, illetve a megbízási szerződés írásba foglalása elmulasztásának következményét. A törvény 171. §-a a szabadalmi ügyvivő megbízása megszüntetésének esetére - különösen a szabadalmi ügyekben keletkezett iratok terjedelmére figyelemmel - az ügyfélnek már átadott vagy megküldött iratokról való másolatkészítés költségeit az ügyfélre telepíti, továbbá egyértelművé teszi, hogy a szabadalmi ügyvivő a birtokába került, de az ügyfelet megillető vagyontárgyakat letétként köteles kezelni. A törvény 172. §-a hiánypótló jelleggel állapít meg szabályokat a kamarai tagság szüneteltetésére vonatkozóan, figyelemmel arra is, hogy a törvény 182. §-a kamarai hatósági eljárássá teszi a szabadalmi ügyvivői működés szüneteltetésének és újrakezdésének vizsgálatát és tudomásulvételét. A törvény a szüneteltetésre - az ügyvédekről szóló 1998. évi XI. törvény mintájára - legalább három hónapos időtartamot állapít meg. E kiegészítést az is indokolja, hogy az adózás rendjéről szóló 2003. évi XCII. törvény 2005. január 1-jén hatályba lépett módosítása [52. §-ának (9) bekezdése] a Kamara számára folyamatos adatszolgáltatási kötelezettséget ír elő a szüneteltetés kezdőnapjának és megszűnése napjának tekintetében. A törvény 173. §-a kiigazítja a fegyelmi eljárás tekintetében a képviseleti szabályokat a Fővárosi Ítélőtábla előtti kötelező jogi képviseletre figyelemmel.

A 174-179. §-hoz

A törvény 174. §-a a szabadalmi ügyvivőjelöltek névjegyzékébe való bejegyzésre irányuló eljárás mint kamarai hatósági eljárás kapcsán meghatározza az ilyen névjegyzékbe történő bejegyzés követelményeit, részletesen állapítja meg a szabadalmi ügyvivőjelöltek névjegyzékébe való bejegyzésre irányuló kérelem tartalmát, kiegészíti továbbá a Szüt. 26. §-át az adatokban bekövetkező változások bejelentése kapcsán a szabadalmi ügyvivőjelöltet terhelő kötelezettséggel, valamint a szabadalmi ügyvivőjelöltek névjegyzékéből való törlés okának elhárítására történő felszólítás kötelezettségével. A törvény 174. §-a a szabadalmi ügyvivőjelöltek névjegyzékéből való törlés okai közé - a Szüt. 27/E. §-a (1) bekezdése d) pontjának mintájára - beemeli azt az esetet is, amikor a szabadalmi ügyvivőjelölti névjegyzékből való törlésre azért kerül sor, mert a szabadalmi ügyvivőjelöltet felvették a Kamarába. A törvény 175. §-a a szabadalmi ügyvivőjelölt részére hatósági igazolvány kiállítását (lásd: a törvény 182. §-át) és annak használatát írja elő.

A törvény 178. §-a a névjegyzékbe vett európai közösségi hivatásos iparjogvédelmi képviselők (közösségi képviselők) tekintetében a névjegyzékbe vétel feltételei közé emeli be a névjegyzékbe vételi díj megfizetésének kötelezettségét, valamint a közösségi képviselők részére hatósági igazolvány kiállítását (lásd: a törvény 182. §-át) és annak használatát írja elő. A törvény 177. §-a kötelezettséget ír elő a közösségi képviselő számára a közösségi képviselők névjegyzékében szereplő adataiban bekövetkező változások bejelentése kapcsán, 178. §-a pedig a közösségi képviselők névjegyzékéből való törlés okának elhárítására történő felszólítás kötelezettségével egészíti ki a Szüt. 27/E. §-át. Figyelemmel arra, hogy az eseti szolgáltatást nyújtó közösségi képviselők is fegyelmi felelősséggel tartoznak magyarországi működésük tekintetében (Szüt. 27/F. § (6) és (7) bek.), a módosítás 179. §-a a törvény szintjén hiánypótló jelleggel hozza létre a névjegyzékbe nem vett eseti szolgáltatást nyújtó közösségi képviselők fegyelmi nyilvántartását.

A 180-186. §-hoz

A törvény 180. §-a a Ket. alkalmazására és hatályára figyelemmel rögzíti, hogy a Magyar Szabadalmi Ügyvivői Kamara az ország egész területére kiterjedő illetékességgel jár el. A törvény 181. §-a a Kamara által vezetett nyilvántartások adattartalmát igazítja a korábban elvégzett módosításokhoz. A törvény 182. §-a határozza meg azokat az ügyeket, amelyekben az eljárás a Ket. hatálya alá tartozik. A kamarai hatósági eljárás alól - a Ket. 12. §-a (2) bekezdésének b) pontjára figyelemmel - kivételt jelent, ha a kamarai tagság megszűnésének megállapítására, valamint a szabadalmi ügyvivőjelölti névjegyzékből, illetve a közösségi képviselők névjegyzékéből való törlésre fegyelmi büntetés miatt kerül sor. A többi kivétel - a kamarai tagság megszűnése a szabadalmi ügyvivő halála miatt, a szabadalmi ügyvivőjelölti, illetve a közösségi képviselői névjegyzékből való törlés az ügyvivőjelölt, illetve a közösségi képviselő halála miatt, valamint a szabadalmi ügyvivői társaság nyilvántartásból törlése, ha a szabadalmi ügyvivői társaságot a cégbíróság jogerősen törölte a cégjegyzékből - a Magyar Szabadalmi Ügyvivői Kamara egyszerű regisztratív aktusai, amelyek nem igényelnek hatósági eljárást.

A törvény 182. §-a rögzít néhány eltérést a Ket.-től azokban az esetekben, ahol az eltérést a Ket. törvényi szabályozás esetén megengedi, így különösen a kérelmek benyújtásának helye és módja, az elektronikus úton történő ügyintézés kizárása, valamint a hiánypótlásra felhívás határideje tekintetében. A törvény a kamarai hatósági ügyekben történő eljárást a Kamara elnökségének hatáskörébe utalja, továbbá - a Ket. 29. §-a (2) bekezdésének a) pontjára figyelemmel - meghatározza azokat az eseteket is, amikor hivatalból kell megindítani az eljárást. A törvény 182. §-a - a Ket. 85. §-ával összhangban - megállapítja a Kamara által kiállítandó hatósági igazolványok körét és azok adattartalmát. Figyelemmel a Magyar Szabadalmi Ügyvivői Kamara országos működésére, a törvény a fellebbezés lehetőségének kizárásával egyidejűleg - a Ket. 106. §-ának (3) bekezdésében foglaltakkal összhangban - a kamarai hatósági döntések bírósági felülvizsgálatának lehetőségét nyitja meg.

A törvény 183. §-a a 182. §-ban elvégzett módosításra figyelemmel tovább tagolja a Szüt.-nek a Magyar Szabadalmi Ügyvivői Kamarára vonatkozó rendelkezéseit. A törvény 184. §-a a Magyar Szabadalmi Ügyvivői Kamara közgyűlésének kizárólagos hatáskörébe utalt ügyek tekintetében a kamarai szabályzat szintjéről a törvény szintjére emeli egyes kamarai tisztségviselők megbízatásának hároméves időtartamát, valamint a kizárólagos hatáskörbe tartozó ügyek közé beemeli a közösségi képviselők névjegyzékbe vételi díjának megállapítását. A törvény 185. §-a egyértelművé teszi, hogy a kamarai hatósági ügyekben csak akkor van helye törvényességi felügyeletnek, ha a döntés ellen nem éltek jogorvoslattal, 186. §-a pedig rögzíti, hogy a törvényességi felügyelet gyakorlásával összefüggő perekben nem a közigazgatási perek, hanem a polgári peres eljárás általános szabályai szerint kell eljárni.

A 187-188. §-hoz

A Ket. 13. §-a (2) bekezdésének a) pontja értelmében a Ket. rendelkezéseit az iparjogvédelmi eljárásokban csak akkor kell alkalmazni, ha az ügyfajtára vonatkozó törvény eltérő szabályokat nem állapít meg. Az iparjogvédelmi ügyek tehát az ún. „kivett” eljárások körébe tartoznak. A találmányok szabadalmi oltalmáról szóló 1995. évi XXXIII. törvény (a továbbiakban: Szt.) a szabadalmakkal összefüggő, a Magyar Szabadalmi Hivatal előtt folyó eljárásokat szabályozza. A törvénynek az Szt.-t módosító rendelkezései alapvetően a Ket.-től való eltéréseket állapítják meg az iparjogvédelmi eljárások sajátosságaival indokolható esetekben. Az eltérést a törvény kétféleképpen valósítja meg: egyfelől „pozitívan”, azaz eltérő szabály kimondásával, másfelől pedig „negatívan”, azaz a Ket. egyes rendelkezései alkalmazhatóságának kizárásával.

A törvény 187. §-a egyfelől előírja a Magyar Szabadalmi Hivatal Ket. szerinti eljárását az Szt.-ben meghatározott kivételekkel, másfelől pedig - a Ket. 3. §-ától eltérően - alapelvi éllel rendelkezik a kérelemre történő eljárásról szabadalmi ügyekben. A törvény ugyancsak kizárja az eljárás megindításáról szóló értesítés kötelezettségét. Ennek oka egyrészt az, hogy az Szt. a szabadalmi eljárások körében az ügyfél értesítése tekintetében különös szabályokat tartalmaz (pl. a bejelentő értesítése az elismert bejelentési napról vagy a megsemmisítési kérelem közlése a jogosulttal), másrészt pedig az, hogy a szabadalmi eljárásokban nem érvényesül az ügyintézési - vagy a hatályos szóhasználattal élve „az eljárás befejezésére megállapított” - határidő, így nem áll fenn ahhoz fűződő érdek, hogy az ügyfél az ügyintézési határidő kezdetéről és folyásáról mielőbb tudomást szerezzen. A törvény ugyancsak kizárja annak lehetőségét, hogy az ügyfél kérje valamely adat igazolásának más hatóságtól történő beszerzését (ennek a kérelemre történő eljárás alapelvéből következően egyébként is igen csekély lenne a jelentősége).

A törvény 188. §-a igazodik a Ket. által bevezetett lényeges változáshoz a „közigazgatási döntés” fogalma kapcsán. Rögzíti továbbá, hogy a kontradiktórius alapokon álló, azaz az ellenérdekű felek között folyó megsemmisítési és nemleges megállapítási eljárásokban a Magyar Szabadalmi Hivatal az ügy érdemében hozott döntését, azaz határozatát háromtagú tanácsban hozza meg tárgyaláson (l. az 204. §-hoz fűzött indokolást is). A törvény a Ket.-beli kézbesítési szabályokhoz kapcsolódva ügyvédi vagy szabadalmi ügyvivői képviseleti kényszer esetén előírja valamennyi döntésnek a képviselő részére való megküldését, azaz ilyen esetben a külföldi ügyfél nem kérheti a Ket. 78. §-ának (3) bekezdése alapján, hogy a döntéseket közvetlenül az ő számára küldjék meg; továbbá a szabadalmi eljárások speciális gyakorlati igényeire, illetve lehetőségeire is figyelemmel állapítja meg a hirdetményi kézbesítés egyes különös szabályait.

A 189-195. §-hoz

A törvény 189. §-a továbbra is alapvető szabályként rögzíti a tényállás hivatalból történő feltárásának elvét. Ez alól a szabály alól azonban kivételt tesz a kontradiktórius eljárásokban, azaz a megsemmisítési és a nemleges megállapítási eljárásokban, amelyek szükségképpen ellenérdekű felek között folyó eljárások. Ezekben az eljárásokban a tényállás feltárásának kereteit az ügyfelek kérelmei vonják meg, e kereteket az ügyfelek által előterjesztett bizonyítékok, állítások és nyilatkozatok töltik meg tartalommal. Az eljárások ügyfelek általi elhúzásának megakadályozását szolgálja az a szabály, amely szerint a Magyar Szabadalmi Hivatal figyelmen kívül hagyhatja azokat a nyilatkozatokat vagy bizonyítékokat, amelyeket az ügyfél nem kellő időben terjesztett elő. E szabálynak, amelynek „párja” az Európai Szabadalmi Egyezmény 114. cikkének (2) bekezdésében is megtalálható, kiemelt gyakorlati jelentősége különösen a kontradiktórius ügyekben van.

A hatályos szabályozáshoz hasonlóan a törvény 190. §-a továbbra is fenntartja azt az elvet, amely szerint nem érvényesülnek a Magyar Szabadalmi Hivatal mint eljáró hatóság számára a Ket.-ben előírt határidők, vonatkozzanak azok akár az érdemi döntés meghozatalára, akár a Magyar Szabadalmi Hivatal egyéb intézkedésére. A törvény 191. §-a a módosítás által bevezetett új eljárásokra figyelemmel bővíti az igazolási kérelemmel ki nem menthető határidő-mulasztások körét (l. a törvény 203. és 217. §-át).

Az eljárás felfüggesztése körében a törvény 192. §-a főszabályként kizárja az ügyfél kérelmére történő felfüggesztés lehetőségét a szabadalom megadására irányuló eljárásban, ebben az eljárásban ugyanis a bejelentés benyújtásához és egyes eljárási cselekményekhez fűződő jogkövetkezmények (a szabadalmi bejelentés 18 hónap elteltével történő közzétételének kötelezettsége, az ideiglenes oltalom keletkezése, az érdemi vizsgálat kérelemhez kötöttsége) és a törvényi határidők miatt közérdek fűződik az eljárás ésszerű időn belül történő befejezéséhez. A törvény - a Ket.-tel összhangban - a félbeszakadás intézménye helyett az ügyfél halála, illetve megszűnése esetére az eljárás felfüggesztését írja elő a jogutód jogainak védelme érdekében. Abban az esetben, ha a jogutódlást nyomban bejelentik, az eljárás felfüggesztése természetesen nem indokolt. Előfordulhat ugyanakkor az is, hogy a jogutód ésszerű időn belül nem jelentkezik, illetve személyét nem jelentik be: ebben az esetben az eljárás befejezése és az esetleges ellenérdekű felek jogainak védelme érdekében a törvény a szabadalmi eljárás megszüntetését, illetve a rendelkezésre álló adatok alapján történő döntést írja elő a Magyar Szabadalmi Hivatal számára. A felfüggesztés további nevesített - kötelező - esete az, ha a szabadalmi bejelentésre, illetve a szabadalomra való jogosultság tárgyában per indul.

A képviselet körében a törvény 193. §-a a joggyakorlati igényeket is kielégítve szabályozza az általános meghatalmazás, valamint az ügyvédi irodának, a szabadalmi ügyvivői irodának, illetve a szabadalmi ügyvivői társaságnak adott meghatalmazás lehetőségét, egyidejűleg - a törvény 209. §-ában elvégzett kiegészítéssel azonos módon - egyértelművé teszi, hogy a Magyar Szabadalmi Hivatal a külföldön adott meghatalmazást a belföldön adott meghatalmazásokkal azonos módon és feltételekkel fogadja el. A törvény 193. §-a a Pp. mintájára kiegészíti továbbá a képviseletre vonatkozó szabályokat az ügygondnok-rendeléssel összefüggő költségek és díj előlegezése kapcsán.

Az idegen nyelvű beadványokra vonatkozó hatályos rendelkezést kiegészítve a törvény 194. §-a lehetővé teszi a felülhitelesítés nélküli idegen nyelvű beadvány benyújtását (amely ily módon bizonyító erővel rendelkezik), azzal, hogy a Magyar Szabadalmi Hivatal előírhatja a felülhitelesített okirat benyújtását, ha ezt szükségesnek ítéli. A törvény 195. §-a pontosítja az Szt.-t a szabadalmi ügyekben keletkezett, a szabadalmi bejelentés közzétételét követően sem nyilvános iratokba való betekintés körében.

A 196-201. §-hoz

Az iparjogvédelmi ügyekben kialakult hagyományos jogorvoslati rend megváltoztatása a Ket. alapján sem indokolt. Erre figyelemmel állapítja meg a törvény 196. §-a a Magyar Szabadalmi Hivatal döntéseivel szemben igénybe vehető jogorvoslatok körét. Ennek alapján a fő jogorvoslati forma továbbra is a Magyar Szabadalmi Hivatal döntéseinek bírósági felülvizsgálata nemperes eljárásban, az Szt.-ben megállapított részletes szabályok alapján. A törvény a Magyar Szabadalmi Hivatal által hozott döntések jogkeletkeztető (konstitutív) jellegére figyelemmel határozza meg egyes döntések módosításának és visszavonásának eseteit. A törvény feltételekhez köti az eljárást befejező döntések (azaz a korábbi „érdemi határozatok”, most pedig a határozatok és az eljárást befejező végzések) visszavonását és módosítását, azzal, hogy a feltételeket tovább szigorítja azokban az ügyekben, ahol ellenérdekű fél vett részt, azaz a kontradiktórius szabadalmi eljárásokban. A fentiekben nem említett egyéb döntések esetében a döntés visszavonására és módosítására a Ket. rendelkezéseit kell alkalmazni.

Ami az ügyészi óvás intézményének kizárását illeti, a Magyar Szabadalmi Hivatal által hozott döntéseknek különösen a közkincs részévé váló szellemi alkotások (találmányok, minták, megjelölések) körének megvonásában betöltött szerepe, továbbá jogkeletkeztető jellege és ezzel összefüggésben a jogbiztonság fenntartásának kívánalma, továbbá az igen széles körben megnyíló bírósági felülvizsgálat lehetősége indokolja, hogy a Magyar Szabadalmi Hivatal döntéseivel szemben ügyészi óvásnak ne legyen helye. A Magyar Szabadalmi Hivatal törvényes működésének biztosítására az egyéb ügyészi jogosítványok (felszólalás és figyelmeztetés) természetesen továbbra is gyakorolhatók. Az ügyész az egyes iparjogvédelmi oltalmak megszüntetésére irányuló, bárki által megindítható kontradiktórius eljárásokban - az iparjogvédelmi törvények keretei között, lényegében a közérdeket érvényesítendő - kérelmezőként mint ügyfél járhat el; abban az esetben pedig, ha nem ügyfélként vesz részt a Magyar Szabadalmi Hivatal előtti eljárásokban, speciális jogorvoslati jog illeti meg a Magyar Szabadalmi Hivatal döntéseivel szemben a kifejezetten a közérdek érvényesítését szolgáló oltalmazhatósági feltételek, illetve megsemmisítési vagy törlési okok tekintetében.

A szabadalmi eljárások természetét tekintve végrehajtás alá eső hivatali döntések egyfelől az eljárási bírság kiszabása, másfelől pedig a kontradiktórius szabadalmi ügyekben a költségek viselése tárgyában keletkezhetnek. A törvény 197. §-a a hatályos szabályozást megőrizve a költségek viselése tárgyában hozott döntések végrehajtására - a közösségi iparjogvédelmi oltalmak és az európai szabadalmak kapcsán követett megoldással megegyezően - továbbra is a bírósági végrehajtásról szóló 1994. évi LIII. törvényt rendeli alkalmazni, ugyanakkor a Ket-nek a végrehajtásra vonatkozó rendelkezései lesznek irányadók a Magyar Szabadalmi Hivatalnak az eljárási bírságot kiszabó végzései kapcsán. A szabadalmi eljárások sajátosságaira tekintettel a törvény 198. §-a kizárja a költségmentesség lehetőségét, ugyanakkor külön jogszabályra (a Magyar Szabadalmi Hivatal előtti iparjogvédelmi eljárások igazgatási szolgáltatási díjait - az 1992. évi IV. törvény felhatalmazása - alapján megállapító rendeletek) utalja a díjmentesség, a díj megfizetésének halasztása és a díjkedvezmény szabályozásának lehetőségét.

A törvény az Szt. VII. fejezetében, azaz a szabadalmi eljárások általános szabályai között állapítja meg az elektronikus ügyintézésre és hatósági szolgáltatásra vonatkozó általános szabályokat. A Magyar Szabadalmi Hivatal már ma is nyújt a Ket. szabályainak megfelelő elektronikus tájékoztató szolgáltatást iparjogvédelmi ügyekben, a törvény 199. §-a ezt rögzíti a szabadalmi ügyek vonatkozásában. Az elektronikus ügyintézést tekintve a törvény lehetővé teszi a szabadalmi bejelentések elektronikus úton történő benyújtását, ám e lehetőség 2007. július 1-jétől áll csak nyitva a bejelentők előtt, és az egyéb eljárási cselekmények továbbra is csak a jelenlegi ügyintézési módokon végezhetők el. A szabadalmi bejelentések elektronikus úton történő fogadásának bevezetése körében számos olyan tényezőt kell ugyanis figyelembe venni, amelyek nem tisztázhatók megnyugtatóan a Ket. hatálybalépése miatt szükséges módosítások időtávlatában. E körben kiemelkedik az Európai Szabadalmi Hivatallal a 2005. év második félévében induló informatikai együttműködési projektek műszaki feltételeinek meghatározása. A szabadalmi bejelentések esetében a Ket.-nek az iratok nyilvánosságára vonatkozó szabályaihoz képest többletkövetelményként jelenik meg az Szt.-nek a szabadalmi bejelentések titokban tartására vonatkozó előírása: a szabadalmi bejelentések ugyanis kizárólag a Magyar Szabadalmi Hivatal által foganatosított közzétételtől nyilvánosak, ennek pedig a bejelentés (elsőbbség) napjától számított tizennyolc hónap elteltéig kell megtörténnie, azaz a szabadalmi bejelentések titkosságát akár több hónapon keresztül is folyamatosan biztosítani kell. Az ehhez szükséges technikai feltételek megteremtéséhez az irányadó nemzetközi elvárások, illetve standardok alapos megismerése szükséges. Időt igényel a szükséges technikai feltételek megteremtése; mindennek pénzügyi forrásai is csak több költségvetési évre elosztva teremthetők meg a jelenleg kizárólag saját bevételből gazdálkodó Magyar Szabadalmi Hivatalnál.

A törvény 200. §-a technikai jellegű módosítás, amellyel az Szt. 55. §-ának (1) bekezdése a Ket.-tel összhangban a Magyar Szabadalmi Hivatal határozatai helyett annak döntéseire utal.

A törvény 201. §-a állapítja meg a szabadalmi bejelentések elektronikus úton való benyújtására vonatkozó különös szabályokat, amelyek szintén 2007. július 1-jén lépnek hatályba.

A 202-203. §-hoz

A törvény 202. §-a a biológiai anyagok szabadalmi eljárás céljából történő letétbe helyezésére vonatkozó igazolási követelmények enyhítését célozza azzal, hogy többé nem követeli meg a letétbe helyezési (ún. deponálási) irat benyújtását, helyette elegendő, ha a bejelentő a biológiai anyag letétbe helyezésének megtörténtét bármely módon igazolja. E módosítással az Szt. teljes összhangba kerül a nemzetközi, illetve az európai szabadalmi rendszerben a biológiai anyagok letétbe helyezése kapcsán érvényesülő előírásokkal (l. az Európai Szabadalmi Egyezmény Végrehajtási Szabályzatának 28. szabályát és a Szabadalmi Együttműködési Szerződéshez csatolt Végrehajtási Szabályzat 13bis szabályát). Ugyanilyen megfontolások állnak a törvény e rendelkezéséhez kapcsolódva az Szt. 63. §-a (2) bekezdésének hatályon kívül helyezése mögött, amely bekezdés a bejelentés napját a letétbe helyezés napjához kötötte, ha a letétbe helyezésre a bejelentés napját követően került sor [l. a törvény 339. §-a (1) bekezdésének 10. pontját].

A törvény 203. §-a bevezeti a szabadalom megadására irányuló eljárásba az elsősorban a hazai bejelentők oltalomszerzési esélyeit javító és a költségekkel való takarékoskodást elősegítő írásos véleménnyel kiegészített újdonságkutatási jelentést. Az írásos véleménnyel kiegészített újdonságkutatási jelentés alapján a bejelentő - erre irányuló kérelem esetén és díj megfizetése mellett - legkésőbb a szabadalmi bejelentés elismert bejelentési napjától számított hat hónapon belül írásos vélemény formájában értesülhet a Magyar Szabadalmi Hivataltól arról, hogy találmánya az oltalmazhatósági feltételekre figyelemmel alkalmas lehet-e arra, hogy a szabadalmi bejelentés érdemi vizsgálata a találmányra adott szabadalmat eredményezzen. Az írásos vélemény hat hónapon belül való kézhezvételének jelentősége abban áll, hogy az ipari tulajdon oltalmára létesült Párizsi Uniós Egyezmény alapján a legkorábbi szabadalmi bejelentés elsőbbsége a bejelentése napjától számított tizenkét hónapon belül érvényesíthető, így a bejelentő az ún. uniós elsőbbség érvényesítésére nyitva álló határidőn belül megalapozottan alakíthatja ki stratégiáját a hazai szabadalmi bejelentésre alapított külföldi szabadalmi bejelentések megtételét illetően.

A 204-206. §-hoz

A törvény 188. §-a bevezeti, hogy a kontradiktórius alapokon álló, azaz ellenérdekű felek között folyó megsemmisítési és nemleges megállapítási eljárásokban a Magyar Szabadalmi Hivatal az ügy érdemében hozott döntését, azaz határozatát háromtagú tanácsban hozza meg tárgyaláson. Ehhez illeszkedik a megsemmisítési eljárást szabályozó szakaszokhoz kapcsolódó, a törvény 204. §-ában szereplő kiegészítés, amely kimondja, hogy ha a megsemmisítési eljárás befejezésére nem érdemi határozattal, hanem végzéssel [pl. a kérelem érdemi vizsgálat nélküli elutasítása (Ket. 30. §) vagy az eljárás megszüntetése (Ket. 31. §) tárgyában hozott végzéssel] fejeződne be, az ilyen végzés meghozatalához nem kell tanácsot alakítani és tárgyalást tartani, ugyanúgy, mint az eljárás befejezését nem eredményező (pl. az eljárás felfüggesztése vagy a kézbesítési vélelem megdöntése tárgyában hozott) végzések esetében. Ugyanakkor előfordulhat az is, hogy a tárgyalás eredményeképpen nem születik határozat, csak végzés, illetve a tanács végzéseket is hoz a tárgyaláson: ezekben az esetekben az ilyen végzések meghozatala is a tárgyaláson, tanácsban eljárva történik.

Az eljárások indokolatlan elhúzását megelőzendő a törvény a védjegy törlésére irányuló eljárás mintájára a szabadalom megsemmisítésére irányuló eljárásban is bevezeti azt a szabályt, amely szerint a megsemmisítési eljárásban újabb megsemmisítési ok csak a Magyar Szabadalmi Hivatal által megszabott határidőig jelölhető meg. A kérelemre történő eljárás alapelvi jellegét megerősítve a törvény a jelenlegi gyakorlatot rögzítve teszi egyértelművé, hogy a Magyar Szabadalmi Hivatal a hivatalból folytatott eljárásban is kötve van a megsemmisítési kérelemhez és a felek által korábban előterjesztettekhez. Meg kell jegyezni, hogy a megsemmisítési eljárás hivatalból történő folytatása igen ritkán fordul elő a Magyar Szabadalmi Hivatal gyakorlatában, és az csak kivételes esetekre szorítkozhat, például, ha a Magyar Szabadalmi Hivatal alappal feltételezheti, hogy a megsemmisítési kérelmet jogellenes fenyegetés hatására vonták vissza, vagy a szabadalom fennmaradása megingathatná az ügyfeleknek a Magyar Szabadalmi Hivatal mint iparjogvédelmi hatóság törvényes működésébe vetett bizalmát (pl. örökmozgóra adott szabadalom esetén). A törvény 204. §-a megállapítja továbbá a megsemmisítési tárgyalás folyamán hozott végzések és a határozatok kihirdetésének részletes szabályait, a Pp. hasonló szabályainak alapulvételével. A törvény 205. §-a a fentiekkel azonos rendelkezéseket vezet be a nemleges megállapítási eljárásba.

A törvény 206. §-a az Európai Szabadalmi Egyezményhez történt 2003. január 1-jei csatlakozás tapasztalatai és az ipar, valamint a szabadalmi ügyvivői szakma ilyen irányú igényei alapján lehetővé teszi, hogy az európai szabadalom magyarországi hatályossá válásához szükséges fordítások benyújtására nyitva álló három hónapos határidő - az Egyezmény 65. cikkében biztosított lehetőséggel összhangban - oly módon hosszabbodjék meg, hogy - a Szabadalmi Együttműködési Szerződés kapcsán az Szt. 84/S. §-ában kialakított megoldást alapul véve - a fordítások szabályszerűen benyújthatók az elmulasztott három hónapos határidő utolsó napjától számított három hónapon belül is, pótdíj megfizetése mellett. Az európai szabadalmak jogosultjai számára további kedvezményt jelent a törvény 340. §-ában szereplő átmeneti szabály, amely lehetővé teszi e rendelkezés alkalmazását a törvény hatálybalépésekor még nem le nem járt, a fordítások benyújtására nyitva álló határidők kapcsán.

A 207-211. §-hoz

A törvény 207. §-a - a hatályos szabályozást továbbfejlesztve - a Magyar Szabadalmi Hivatal által a szabadalmi ügyekben hozott döntések felülvizsgálata körében részletesen szabályozza a megváltoztatási kérelmek benyújtásának feltételeit. A Ket.-tel összhangban - a fellebbezés lehetőségének a törvény 196. §-ában történő kizárásával egyidejűleg - az Szt. 85. §-a a megváltoztatási kérelemmel támadható döntések körét tekintve kiegészül az iratbetekintést kizáró vagy korlátozó végzésekkel, valamint az eljárási költség viselésének kérdésében hozott döntésekkel. A törvény az eljárási költség viselése kapcsán a Ket-tel megegyezően szól a halasztó hatály kizárásáról és a részjogerő beállásáról. A törvény nem tartalmazza azt a rendelkezést, amely szerint a szabadalom megsemmisítése tárgyában hozott döntés megváltoztatását a szolgálati találmány feltalálója is kérheti. Ennek oka, hogy - a Ket. 15. §-ában megállapított ügyfél-fogalomra tekintettel - a szolgálati találmány feltalálója az őt e minőségében megillető jogok lehető legteljesebb gyakorolhatóságának érdekében a szabadalom megsemmisítésére irányuló eljárásban ügyféllé válik, így jogorvoslati jogára is az ügyfelekre vonatkozó szabályok lesznek irányadók.

Ami az iratbetekintést illeti, a törvény a Ket. 69. §-a (4) bekezdésének megfelelve biztosít az iparjogvédelmi jogorvoslati rendszerben önálló jogorvoslati jogot harmadik személyeknek, akik értelemszerűen csak az e tárgyban hozott végzések ellen élhetnek jogorvoslattal. A törvény a felmerült joggyakorlati problémákra figyelemmel rendezi azt az esetet, amikor valamely határidő elmulasztása eljárást befejező döntés meghozatalát eredményezi, és az igazolási kérelmet, amelyet az eljárást befejező döntés meghozatalát követően terjesztenek elő, a Magyar Szabadalmi Hivatal elutasítja. Ez a helyzet ugyanis azt eredményezi, hogy az igazolási kérelmet elutasító végzéssel szemben az ügyfél nem tud jogorvoslattal élni, hiszen ilyen esetben az igazolási kérelem elutasítása tárgyában a végzés meghozatalára már nem kerülhet sor az eljárásban, hiszen azt éppen az eljárás befejezését eredményező mulasztással szemben terjesztik elő, az ilyen végzés azonban rendes körülmények között éppen az eljárást befejező döntéssel szemben benyújtott megváltoztatási kérelemben lenne megtámadható. A törvény e problémát úgy orvosolja, hogy a megváltoztatási kérelem benyújtására nyitva álló határidőt - meghatározott feltételekkel - az igazolási kérelmet elutasító végzés közlésétől rendeli számítani. A Ket-tel egyezően ugyancsak módosul a megváltoztatási kérelem benyújtására nyitva álló határidő, ha a döntés megváltoztatását az Alkotmánybíróság határozata alapján kérik. A megfelelő előkészítés biztosítása érdekében a hatályos szabályokhoz képest tizenöt napról harminc napra emelkedik a megváltoztatási kérelemnek és az ügy iratainak a bírósághoz történő továbbítására megállapított határidő, ha a Magyar Szabadalmi Hivatal elvi jelentőségű jogkérdésben írásbeli nyilatkozatot tesz. Új elem a megváltoztatási kérelmek továbbítása körében az is, hogy a Magyar Szabadalmi Hivatal - a Ket. 109. §-a (4) bekezdésének mintájára - a kérelem és az iratok továbbításáról az ellenérdekű felet is értesíti, ha a szabadalmi eljárásban ilyen fél is részt vett. A törvény a megváltoztatási kérelem kellékeire továbbra is a keresetlevélre vonatkozó szabályokat rendeli megfelelően alkalmazni. A „megfelelő alkalmazás”-on azt is érteni kell, hogy a megváltoztatási kérelemnek nem kell utalást tartalmaznia a közvetítői eljárásra. A közvetítői eljárásra utalás jelentősége a peres eljárásokban abban áll, hogy arról tájékoztasson: sor került-e a jogvita peren kívüli (békés) rendezésére, mielőtt a felek bíróság elé vitték volna ügyüket. A megváltoztatási kérelem azonban a Magyar Szabadalmi Hivatal döntése ellen benyújtott, természetét tekintve jogorvoslati jellegű kérelem, így a közvetítői eljárásra utalásnak e körben nincs értelme.

A törvény 208. §-a pontosítja a Pp.-re, illetve annak általános szabályaira történő hivatkozást, 209. §-a pedig a Magyar Szabadalmi Hivatal döntéseinek felülvizsgálata tárgyában folyó nemperes eljárásokban teszi egyértelművé a szabadalmi ügyvivőnek, illetve az ügyvédnek adott meghatalmazás érvényességére vonatkozó szabályokat. A Magyar Szabadalmi Hivatal előtt folyó szabadalmi eljárásokban ugyanis - az Szt. 51. §-ának (2) bekezdése értelmében - a szabadalmi ügyvivőnek vagy az ügyvédnek adott meghatalmazás érvényességéhez elegendő, ha azt a meghatalmazó aláírta. A Magyar Szabadalmi Hivatal az előtte folyó eljárásokban e szabályra figyelemmel nem követeli meg a külföldön kiállított meghatalmazás felülhitelesítését. Az Szt. 94. §-ának (2) bekezdése az Szt. 51. §-ának (2) bekezdésében szereplő szabályt ismétli meg annak érdekében, hogy mind a Magyar Szabadalmi Hivatal előtt folyó szabadalmi eljárásokban, mind pedig a bíróság előtt a megváltoztatási kérelem tárgyában folyó eljárásban azonos követelmények vonatkozzanak a szabadalmi ügyvivőnek, illetve az ügyvédnek adott meghatalmazás érvényességére, azaz a Pp.-nek a felülhitelesítésre (apostille-ra) vonatkozó szabályai következtében az ilyen képviseleti meghatalmazásra vonatkozó követelmények ugyanazon szabadalmi ügy bíróság előtt folyó szakaszában ne váljanak terhesebbé. A bíróság által követett gyakorlat azonban a jogalkotói célt nem tette magáévá, így a törvény az Szt. 94. §-a (2) bekezdésének kiegészítésével teszi egyértelművé, hogy a megváltoztatási kérelmek tárgyában folyó nemperes eljárásban nem követelhető meg a szabadalmi ügyvivőnek vagy az ügyvédnek külföldön kiállított meghatalmazás esetében a felülhitelesítés, illetve az apostille.

A törvény 210. §-a az Szt. 100. §-át pontosítja azzal, hogy meghatározza: mely esetekben nincs helye a Magyar Szabadalmi Hivatalhoz történő áttételnek, ha a fél olyan kérdésben kíván bírósági döntést, amely a Magyar Szabadalmi Hivatal előtt folyó eljárásnak nem volt tárgya. A törvény 210. §-a a Magyar Szabadalmi Hivatal előtt folyó megsemmisítési eljárásra vonatkozó szabályokkal összhangban - az eljárás ügyfél általi elhúzását megakadályozandó - időben korlátozza az újabb megsemmisítési okok előterjesztését azzal, hogy nem teszi lehetővé az áttételt akkor, ha az ügyfél már a Magyar Szabadalmi Hivatal előtt folyó eljárásban is elkésetten terjesztette elő az újabb megsemmisítési okot, illetve az ügyfél az újabb megsemmisítési okot a Magyar Szabadalmi Hivatal előtti eljárás befejezését követően terjesztette elő (l. a törvény 204. §-át és az ahhoz fűzött indokolást). Az ilyen okok tekintetében a törvény azoknak a bíróság általi figyelmen kívül hagyását írja elő. A törvény 210. §-a ehhez hasonló szabályt ír elő továbbá a felek által elkésetten előterjesztett nyilatkozatok, állítások és bizonyítékok kapcsán, az Szt-nek a törvény 189. §-ával megállapított 47. §-a (3) bekezdésére figyelemmel. A törvény 210. §-a az Szt. 100. §-ának a módosítás folytán (5) bekezdésre változó (4) bekezdését az Szt-nek a törvény 207. §-ával módosított 85. §-a (1) bekezdéséhez igazítja.

A törvény 211. §-a az Szt. 101. §-a (1) bekezdésnek hatályos szövegéből eredő gyakorlati problémát kívánja orvosolni azzal, hogy előírja a megváltoztatási kérelem tárgyában az ügy érdemében hozott végzésnek a tárgyalás napján történő kihirdetését. A hatályos szöveg a bíróság számára az ügy érdemében hozott végzés kézbesítés útján történő közlését írja elő. Abban az esetben azonban, ha a bíróság tárgyalást is tartott, a gyakorlat szerint a felek meghallgatását követően az eljáró tanács határozathozatalra vonul vissza, az ügy érdemében a végzését meghozza, azt azonban kihirdetés útján nem közli a tárgyaláson részt vett (és a tárgyalótermen kívül várakozó) felekkel, akik csak napokkal később, a végzés írásba foglalását követően, kézbesítés útján szereznek tudomást a végzés tartalmáról. A törvény erre figyelemmel írja elő, hogy ha a bíróság a megváltoztatási kérelem tárgyában folyó eljárásban tárgyalást is tartott, az ügy érdemében hozott végzését - a végzés kézbesítés útján történő közlésén felül - a tárgyalás napján ki is kell hirdetnie, ugyanakkor - a Pp. mintájára - lehetőséget ad bonyolultabb ügyekben az ügy érdemében hozott végzés kihirdetésének elhalasztására. A fellebbezési eljárások ésszerűsítése érdekében a törvény 211. §-a ellenérdekű fél részvétele ellenére sem írja elő tárgyalás tartását másodfokon, ha a megváltoztatási kérelem alapján a bíróság előtt folyó eljárás a Magyar Szabadalmi Hivatalnak az iratbetekintést kizáró vagy korlátozó vagy az eljárási költség viselése kérdésében hozott döntése kapcsán indult.

A 212-216. §-hoz

A törvény 212. §-a - a törvény 216. §-ára figyelemmel - mentességet enged a növényfajta-oltalmi fenntartási díj megfizetése alól abban az esetben, ha ugyanarra a növényfajtára az oltalom megadását követően közösségi növényfajta-oltalmat szereztek. A közösségi növényfajta-oltalomról szóló 2100/94/EK tanácsi rendelet 92. cikke kizárja ugyanis, hogy ugyanaz a növényfajta egyidejűleg nemzeti és közösségi növényfajta-oltalomban részesüljön. Ha a növényfajtára a nemzeti oltalmat a közösségi növényfajta-oltalomnál korábban szerezték meg, a 2100/94/EK tanácsi rendelet 92. cikkének (2) bekezdése értelmében a nemzeti növényfajta-oltalomból eredő jogok a közösségi oltalom fennállásáig nem gyakorolhatók, azaz éppen az oltalom tartalmát és egyben lényegét képező kizárólagos jogok gyakorlásától kell a nemzeti növényfajta-oltalom jogosultjának tartózkodnia. Ebben az esetben azonban a jogosult számára méltánytalan volna, hogy miközben fizeti a közösségi növényfajta-oltalom fenntartási díját, fizetnie kellene a fenntartási díjat a nemzeti oltalom után is, miközben ez utóbbi esetben nem gyakorolhatja az oltalomból eredő jogait. A törvény erre az esetre mentesíti a nemzeti növényfajta-oltalom jogosultját a fenntartási díj megfizetése alól a közösségi növényfajta-oltalom fennálltáig; ez utóbbi megszűnése esetén pedig lehetővé teszi a jogosult számára, hogy az erre - a törvény 216. §-ával - létrehozott külön eljárásban kérje a növényfajta-oltalom felélesztését (ld. a 216. §-hoz fűzött indokolást is).

A törvény 213. §-a megállapítja, hogy a növényfajta-oltalmi ügyekben mely esetekben kell tanácsban és tárgyaláson eljárni, és meghatározza, hogy mely döntésekkel szemben és milyen feltételekkel van helye a döntés saját hatáskörben történő visszavonásának és módosításának. A törvény 213. §-a kizárja továbbá a növényfajta-oltalmi ügyek elektronikus úton történő intézésének lehetőségét. A törvény 214. §-a az oltalmi idő kezdőnapjának meghatározása érdekében rögzíti, hogy a növényfajta-oltalom megadásának napja a megadásról szóló határozat keltezésének napja. A törvény 215. §-a kiigazítja az Szt. 114/V. §-át a törvény 207. §-ában és 213. §-ában elvégzett módosításokra figyelemmel.

A törvény 216. §-a kiegészíti az Szt.-t a közösségi növényfajta-oltalmi rendszerre vonatkozó rendelkezésekkel, e rendelkezéseket az Szt. új XIV/B. fejezetében helyezve el. A törvény a 2100/94/EK tanácsi rendelet szabályaival összhangban határozza meg a közösségi növényfajta-oltalommal kapcsolatos rendelkezések alkalmazásával összefüggő fogalmakat. A 2100/94/EK tanácsi rendelet 49. cikke alapján a közösségi növényfajta-oltalmi bejelentés - a bejelentő választásának megfelelően - a Közösségi Növényfajta-hivatalban vagy az erre kijelölt alirodákban vagy nemzeti ügynökségeknél nyújtható be, feltéve, hogy a bejelentő az alirodákban vagy a nemzeti ügynökségeknél történő benyújtásról a bejelentés benyújtásától számított két héten belül értesíti a Közösségi Növényfajta-hivatalt. A Közösségi Növényfajta-hivataltól kapott tájékoztatás szerint a közösségi növényfajta-oltalmi bejelentés a fenti rendelkezések alapján a Magyar Szabadalmi Hivatalnál mint nemzeti ügynökségnél is benyújtható, így a törvény ennek feltételeit rögzíti az Szt. új 115/A. §-ában.

Ha a közösségi növényfajta-oltalmi bejelentés benyújtására nemzeti ügynökségnél kerül sor, a 2100/94/EK tanácsi rendelet 49. cikke (2) bekezdésének megfelelően a nemzeti ügynökségnek (így a Magyar Szabadalmi Hivatalnak is) minden szükséges lépést meg kell tennie annak érdekében, hogy a bejelentést a benyújtásától számított két héten belül a Közösségi Növényfajta-hivatalhoz továbbítsa. A továbbításért a nemzeti ügynökség díjat számíthat fel, amelynek összege azonban nem haladhatja meg a közösségi növényfajta-oltalmi bejelentés fogadásával és továbbításával kapcsolatban felmerülő ügyintézési költségek mértékét. A törvény - élve ezzel a lehetőséggel - kimondja, hogy a Magyar Szabadalmi Hivatalnál benyújtott közösségi növényfajta-oltalmi bejelentés továbbításáért külön jogszabályban meghatározott díjat kell fizetni. Ha a bejelentés továbbításának díját nem fizették meg, a Magyar Szabadalmi Hivatal figyelmezteti a bejelentőt a hiánypótlásra. A Magyar Szabadalmi Hivatal a közösségi növényfajta-oltalmi bejelentést a díj megfizetését követően továbbítja. Említést kell tenni arról, hogy a közösségi növényfajta-oltalmi bejelentések szabályszerűségét a nemzeti ügynökség, így a Magyar Szabadalmi Hivatal nem vizsgálja, nem is vizsgálhatja, a közösségi növényfajta-oltalmi bejelentések vonatkozásában csupán továbbító, „postázó” szerepet tölt be.

A törvény az Szt. új 115/B. §-ában a 212. §-ra figyelemmel szabályozza a növényfajta-oltalom felélesztésére irányuló eljárást. A növényfajta-oltalom felélesztésére irányuló kérelem benyújtása határidőhöz kötött, amelyet a közösségi növényfajta-oltalom megszűnésétől kell számítani, és amelynek elmulasztása igazolási kérelemmel nem menthető ki (ld. a törvény 191. §-át is). Az eljárás díjtalan, a jogosultnak pusztán a közösségi növényfajta-oltalom megszűnésétől számított időszakra terjedő adott évi - nagy valószínűséggel töredékösszeget adó - fenntartási díjat kell a soron következő teljes évre járó fenntartási díj összegével egyidejűleg megfizetnie. A Magyar Szabadalmi Hivatal által a kérelem tárgyában hozott döntéssel szemben - az Szt.-nek a törvény 213. §-ával módosított 114/G. §-ára is figyelemmel - megváltoztatási kérelem benyújtásának van helye. Ha a jogosult nem kéri a növényfajta-oltalom felélesztését, a növényfajta-oltalom a törvény erejénél fogva megszűnik a közösségi növényfajta-oltalom megszűnésének napját követő napon.

A 217. §-hoz

A törvény 217. §-a - az Szt. 118. §-ának módosításával - a Kormány részére ad felhatalmazást a biológiai anyagok szabadalmi eljárás céljából történő letétbe helyezése és kezelése részletes szabályainak megállapítására. E kérdést jelenleg a mikroorganizmus törzsek szabadalmi eljárás céljából való letétbe helyezéséről és kezeléséről szóló 15/1986. (IX. 17.) MÉM rendelet szabályozza. Figyelemmel arra, hogy a Kertészeti és Élelmiszeripari Egyetem, ahol a Mezőgazdasági és Ipari Mikroorganizmusok Nemzeti Gyűjteménye működött, a Budapesti Corvinus Egyetem részévé, a Gyűjtemény pedig a Budapesti Corvinus Egyetem önálló szervezeti egységévé vált, és az Oktatási Minisztérium felügyelete alá került, indokolt, hogy a Gyűjteményre vonatkozó részletes szabályok meghatározása magasabb jogforrási szintre és az oktatási tárca első helyi felelősségi körébe kerüljön át, egyúttal lehetőséget adva a korszerűbb szabályozás megteremtésére.

A törvény 217. §-a - az Szt.-nek a törvény 201. §-ával megállapított 57/A. §-a (7) bekezdésére figyelemmel - felhatalmazást ad a Kormány részére a szabadalmi bejelentések elektronikus úton való benyújtására vonatkozó részletes szabályok rendelettel történő megállapítására.

A 218-228. §-hoz

A törvény 218. §-a az eddigi jogértelmezést és joggyakorlatot teljes mértékben tükrözve, azon nem változtatva teszi egyértelművé, hogy korábbi védjegyen a korábbi védjegybejelentést is érteni kell, feltéve, hogy a korábbi védjegybejelentésbe foglalt megjelölést védjegyként lajstromozzák.

A Ket. 13. §-a (2) bekezdésének a) pontjára figyelemmel a törvény a védjegyekkel összefüggő, a Magyar Szabadalmi Hivatal előtt folyó eljárások kapcsán is elvégzi a védjegyek és a földrajzi árujelzők oltalmáról szóló 1997. évi XI. törvény (a továbbiakban: Vt.) azon módosításait, amelyek alapvetően a Ket-től való eltéréseket állapítják meg. A törvény 219. §-a az Szt. kapcsán a törvény 187. §-ában tett eltérésekkel megegyezően rendelkezik védjegyügyekben a kérelemre történő eljárás alapelvéről, az eljárás megindításáról szóló értesítés, valamint valamely adat igazolásának más hatóságtól történő beszerzése kizárásáról. A törvény 220. §-a a törvény 195. §-ában foglaltaknak megfelelően szabályozza a Magyar Szabadalmi Hivatal döntéseivel és az azok közlésével kapcsolatos kérdéseket (ld. a törvény 188. §-ához fűzött indokolást). A törvény 221-225. §-ai a szabadalmi ügyekben elvégzett módosításokkal megegyezően rendelkeznek a kérelem keretei között történő eljárásról tanácsi ügyekben, az elkésetten előterjesztett nyilatkozatok és bizonyítékok figyelmen kívül hagyásának lehetőségéről, az ügyintézési és a Magyar Szabadalmi Hivatalra irányadó - Ket-beli - határidők kizárásáról, az eljárás felfüggesztésének részletes szabályairól, a képviseleti szabályok pontosításáról, illetve kiegészítéséről, valamint a felülhitelesített okirat bekérésének mérlegelési jogkörbe vonásáról (l. a törvény 189-194. §-ait és az azokhoz fűzött indokolást).

A törvény 226. §-a a törvény 196. §-ához hasonlóan szabályozza védjegyügyekben a jogorvoslati rendet, és támaszt feltételeket egyes hivatali döntések visszavonása és módosítása kapcsán. A törvény 227. §-a Magyar Szabadalmi Hivatal döntéseinek végrehajtása, 228. §-a pedig a költségek tekintetében állapít meg a törvény 197-198. §-aival egyező rendelkezéseket, azzal az eltéréssel, hogy védjegyügyekben továbbra sincs mód díjmentességre, a díjak megfizetésének halasztására, valamint díjkedvezményre.

A 229-231. §-hoz

A törvény - a 199. §-ban foglaltakhoz hasonlóan - a Vt. VII. fejezetében, azaz a védjegyeljárások általános szabályai között állapítja meg az elektronikus ügyintézésre és hatósági szolgáltatásra vonatkozó általános szabályokat. A Magyar Szabadalmi Hivatal már ma is nyújt a Ket. szabályainak megfelelő elektronikus tájékoztató szolgáltatást iparjogvédelmi ügyekben, a törvény 229. §-a ezt rögzíti a védjegyügyek vonatkozásában. Az elektronikus ügyintézést tekintve a törvény 2007. január 1-jétől teszi lehetővé a védjegybejelentések elektronikus úton történő benyújtását, és az egyéb eljárási cselekmények továbbra is csak a jelenlegi ügyintézési módokon végezhetők el.

A 2007. január 1-jei bevezetés indokai megegyeznek a törvény 199. §-ához fűzött indokolásban szereplő indokokkal, azzal az eltéréssel, hogy a védjegybejelentések benyújtásuktól fogva nyilvánosak, így az informatikai háttér megteremtése során e körülmény nem igényli a fokozott biztonságú megoldások használatát, így a védjegybejelentések elektronikus úton történő benyújtásának lehetősége hamarabb nyílhat meg a Magyar Szabadalmi Hivatal ügyfelei számára (kiemelendő, hogy más nemzeti iparjogvédelmi hatóságok is a védjegyterületen indították el az elektronikus ügyintézés bevezetését).

A törvény 230. §-a technikai jellegű módosítás, amellyel a Vt. 48. §-ának (1) bekezdése a Ket.-tel összhangban a Magyar Szabadalmi Hivatal határozatai helyett annak döntéseire utal.

A törvény 231. §-a állapítja meg a védjegybejelentések elektronikus úton való benyújtására vonatkozó különös szabályokat, amelyek szintén 2007. január 1-jén lépnek hatályba.

A 232-236. §-hoz

A törvény 232. §-a a törvény 204. §-ához hasonlóan rendelkezik a tárgyaláson kívül meghozható egyes döntésekről a felszólalások intézése kapcsán a védjegy lajstromozására irányuló eljárásban, valamint állapítja meg a tárgyalás folyamán hozott végzések és a határozatok kihirdetésének részletes szabályait. A törvény 233. §-a, illetve 235. §-a a fentiekkel azonos rendelkezéseket vezet be a törlési, illetve a megszűnés megállapítására irányuló eljárásba. A törvény 234. §-a a törlési eljárás, 235. §-a pedig a megszűnés megállapítására irányuló eljárás kapcsán határozza meg a hivatalból folytatott eljárás feltételeit, illetve kereteit, a törvény 204. §-ában foglaltaknak megfelelően, a megsemmisítési eljárás mintájára (l. a törvény 204. §-ához fűzött indokolást).

A törvény 236. §-a elvégzi a közösségi jogban az Európai Unióhoz való csatlakozással összefüggő Vt. módosításokat tartalmazó törvény, az egyes iparjogvédelmi és szerzői jogi törvények módosításáról szóló 2003. évi CII. törvény elfogadása óta bekövetkezett változások miatt szükséges kiigazítást. A közösségi védjegyről szóló 40/94/EK tanácsi rendelet módosításáról szóló 422/2004/EK tanácsi rendelet ugyanis akként módosította a közösségi védjegybejelentés, illetve védjegy átalakítására irányuló kérelem vizsgálatára vonatkozó szabályokat, hogy az ilyen kérelemre irányadó - a 40/94/EK tanácsi rendeletben megállapított - követelmények teljesülését a szóban forgó rendelet kihirdetésétől - azaz 2004. március 10-étől - immár nem a tagállami iparjogvédelmi hivatalok, azaz - esetünkben - a Magyar Szabadalmi Hivatal, hanem a közösségi védjegyhatóság: a Belső Piaci Harmonizációs Hivatal vizsgálja.

A 237-242. §-hoz

A törvény 237. §-a a szabadalmi ügyek kapcsán a 204. §-ban foglaltakkal megegyezően szabályozza a Magyar Szabadalmi Hivatal által a védjegyügyekben hozott döntések felülvizsgálata körében a megváltoztatási kérelmek benyújtásának feltételeit és az azokkal összefüggő egyéb kérdéseket. A törvény 238-242. §-ai a törvény 208-211. §-aival azonos módon rendelkeznek a Pp.-re történő hivatkozás, valamint a szabadalmi ügyvivőnek vagy ügyvédnek adott meghatalmazásokra vonatkozó szabály pontosításáról, valamint az ügyfél által elkésetten előterjesztett újabb törlési okok, illetve nyilatkozatok, állítások és bizonyítékok kezeléséről a bíróság előtt folyó nemperes eljárásban, az ügy érdemében - első és másodfokon - hozott végzések kihirdetéséről és a kihirdetés elhalasztásáról, valamint a tárgyalás mellőzéséről másodfokon, ha a megváltoztatási kérelem alapján a bíróság előtt folyó eljárás a Magyar Szabadalmi Hivatalnak az iratbetekintést kizáró vagy korlátozó vagy az eljárási költség viselése kérdésében hozott döntése kapcsán indult (l. a törvény 207-211. §-aihoz fűzött indokolást).

A 243-245. §-hoz

A törvény 243. §-a a 220. § és a 226. § mintájára megállapítja, hogy a földrajzi árujelző-oltalmi ügyekben mely esetekben kell tanácsban és tárgyaláson eljárni, és meghatározza, hogy mely döntésekkel szemben és milyen feltételekkel van helye a döntés saját hatáskörben történő visszavonásának és módosításának. A törvény 243. §-a kizárja továbbá a földrajzi árujelző-oltalmi ügyek elektronikus úton történő intézésének lehetőségét.

A törvény 244. §-a a Ket. szabályaihoz igazítja a mezőgazdasági termékek és az élelmiszerek földrajzi árujelzőinek oltalmára vonatkozó közösségi jogi szabályozáshoz: a 2081/92/EGK tanácsi rendelethez kialakított hazai eljárásrendet azáltal, hogy előírja: a mezőgazdasági termékek és az élelmiszerek földrajzi árujelzőinek oltalmára irányuló közösségi bejelentéshez a Földművelésügyi és Vidékfejlesztési Minisztérium hat hónapnál nem régebbi szakhatósági állásfoglalását kell csatolni, valamint - a hatályos szabályok szerinti kormányrendeleti szint helyett - a törvény szintjén rögzíti egyfelől azt, hogy a 2081/92/EGK tanácsi rendeletben megállapított kifogás benyújtására vonatkozó határidő elmulasztása esetén igazolásnak nincs helye, másfelől, hogy a Földművelésügyi és Vidékfejlesztési Minisztérium előzetes szakhatósági állásfoglalásával szemben önálló fellebbezésnek van helye.

A törvény 245. §-a - a Vt.-nek a törvény 231. §-ával megállapított 50/A. §-a (7) bekezdésére figyelemmel - felhatalmazást ad a Kormány részére a védjegybejelentések elektronikus úton való benyújtására vonatkozó részletes szabályok rendelettel történő megállapítására.

A 246-255. §-hoz

A Ket. 13. §-a (2) bekezdésének a) pontjára figyelemmel a törvény a formatervezési mintaoltalommal összefüggő, a Magyar Szabadalmi Hivatal előtt folyó eljárások kapcsán is elvégzi azokat a módosításokat, amelyek a Ket-től való eltéréseket állapítják meg. Hangsúlyozni kell, hogy - hasonlóan a Hmtv.-hez és a Toptv.-hez - a formatervezési minták oltalmáról szóló 2001. évi XLVIII. törvényben (a továbbiakban: Fmtv.) megállapított eljárási szabályokat tekintve is az a szabályozási technika érvényesül, hogy az eljárási rendelkezések túlnyomó része a formatervezési mintaoltalmi ügyekben az Szt. eljárási rendelkezéseire épít, pontosabban ez utóbbiakat rendeli megfelelően alkalmazni. Ennélfogva az Szt. kapcsán tervezett új, illetve a Ket-től eltérő szabályok - az Fmtv.-ben meghatározott eltérésekkel - a formatervezési mintaoltalmi ügyekben folyó eljárásokban is érvényesülnek.

A törvény 246. §-a az Szt. kapcsán a törvény 187. §-ával megegyezően rendeli alkalmazni a Ket. szabályait a formatervezési mintaoltalmi ügyekben, az Fmtv-ben megállapított eltérésekkel. A törvény 247. §-a a törvény 188. §-ában foglaltaknak megfelelően szabályoz egyes kérdéseket a Magyar Szabadalmi Hivatal döntéseivel és azok közlésével kapcsolatosan (ld. a törvény 187-188. §-aihoz fűzött indokolást). A törvény 248. §-a szabályozza a formatervezési mintaoltalmi ügyekben a jogorvoslati rendet, és támaszt feltételeket az egyes hivatali döntések visszavonása és módosítása kapcsán (ld. a törvény 196. §-ához fűzött indokolást).

A törvény a 199. §-ban foglaltakkal megegyezően állapítja meg az elektronikus ügyintézésre és hatósági szolgáltatásra vonatkozó általános szabályokat. A Magyar Szabadalmi Hivatal már ma is nyújt a Ket. szabályainak megfelelő elektronikus tájékoztató szolgáltatást iparjogvédelmi ügyekben, a törvény 249. §-a ezt rögzíti a formatervezési mintaoltalmi ügyek vonatkozásában. Az elektronikus ügyintézést tekintve a törvény 2007. július 1-jétől teszi lehetővé a formatervezési mintaoltalmi bejelentések elektronikus úton történő benyújtását, és az egyéb eljárási cselekmények végzése továbbra is a jelenlegi ügyintézési módokon történik majd. A 2007. július 1-jei bevezetés indokai azonosak a törvény 199. §-ához fűzött indokolásban szereplő indokokkal. A törvény 250. §-a állapítja meg a formatervezési mintaoltalmi bejelentések elektronikus úton való benyújtására vonatkozó különös szabályokat, amelyek szintén 2007. július 1-jén lépnek hatályba.

A törvény 251. §-a a törvény 204. §-ához hasonlóan rendelkezik a tárgyaláson kívül meghozható egyes döntésekről a formatervezési mintaoltalom megsemmisítésére irányuló eljárásban, valamint állapítja meg a tárgyalás folyamán hozott végzések és a határozatok kihirdetésének részletes szabályait. A törvény 252. §-a a fentiekkel azonos rendelkezéseket vezet be a nemleges megállapítási eljárásba. A törvény 251. §-a megsemmisítési eljárás kapcsán határozza meg továbbá a hivatalból folytatott eljárás feltételeit, illetve kereteit, a törvény 204. §-ában foglaltaknak megfelelően (ld. a törvény 204. §-ához fűzött indokolást).

A törvény 253. §-a a szabadalmi ügyek kapcsán a 207. §-ban foglaltakkal megegyezően szabályozza a Magyar Szabadalmi Hivatal által a formatervezési mintaoltalmi ügyekben hozott döntések felülvizsgálata körében a megváltoztatási kérelmek benyújtásának feltételeit és az azokkal összefüggő egyéb kérdéseket. A törvény 254. §-a kiigazítja az Fmtv. 62. §-át a törvény 210. §-ában és 251. §-ában elvégzett módosításokra figyelemmel.

A törvény 255. §-a - az Fmtv-nek a törvény 250. §-ával megállapított 36/A. §-a (7) bekezdésére figyelemmel - felhatalmazást ad a Kormány részére a formatervezési mintaoltalmi bejelentések elektronikus úton való benyújtására vonatkozó részletes szabályok rendelettel történő megállapítására.

A 256-258. §-hoz

A Ket. felhatalmazása alapján az atomenergiáról szóló, az általános eljárástól eltérő speciális eljárási szabályokat kell megfogalmazni. Ahhoz, hogy ezt világosan meg lehessen tenni, jobban meg kell különböztetni, pontosabban meg kell fogalmazni az egyes eljárásokat. Ekkor pedig már célszerű az egyes eljárásoknak a hatósági tevékenység - a felügyeleti tevékenység egészében - történő elhelyezése is. Továbbá a differenciált követelményrendszer biztosítja, hogy az atomenergia biztonságos alkalmazása feltételeinek garantálása mellett a Ket. 7. §-ában elvártak is maradéktalanul teljesüljenek. Ezért egészült ki a törvény a hatósági felügyelet jellegére és megvalósulására vonatkozó rendelkezésekkel is.

A kis, közepes és nagy aktivitású radioaktív anyagokat és hulladékokat tároló létesítmények esetében állandóan; a nukleáris energiatermelő létesítmények esetében egy év során akár 11 hónapon át tartó, a kis, kutató és oktató reaktorok esetében pedig a reaktor menetrend szerinti, időszakosan 24 órás üzem a jellemző.

Az ilyen létesítmények biztonságának hatósági eszközökkel történő garantálása a hatósági felügyelet folyamatos volta mellett lehetséges. A felügyelet intézménye az engedélyezés, az ellenőrzés, az értékelés és a jogérvényesítés eljárásaiban testesül meg. Az értékelés eljárása az üzemvitel, az üzemeltető szervezet, a berendezések műszaki állapota és a biztonság megítéléséhez szükséges írott és számítógépes információk, adatok gyűjtését, kiértékelését, valamint a rendszeres és az eseti jelentések értékelését jelenti.

A 259. §-hoz

Az ügyfél meghatározását az (1) bekezdés tartalmazza, tekintettel arra, hogy a Ket. 15. §-a szerint a létesítmény normál üzemének körülményei között értelmezett hatásterületén kik az ügyfelek.

A törvény meghatározza, hogy a létesítmény normál üzemének körülményei között kit kell a hatásterületen belül ügyfélnek tekinteni.

Az ügyfél értesítési kötelezettségének a Ket.-ben előírt hosszabb időtartamú megállapítása azért szükséges, mert az értesítendők körének meghatározásához a kérelmet megalapozó dokumentáció- mely rendkívül terjedelmes - bizonyos mélységű megismerése szükséges.

A hiánypótlási felszólításnak a Ket.-ben meghatározottnál hosszabb határidejét indokolja az, hogy a hatósági követelményrendszer tételes műszaki követelményeket támaszt a benyújtott dokumentációval szemben. A létesítményi engedélyezés során több tízezer oldal műszaki dokumentációt kell átnézni. A felülvizsgálatba szakértők bevonása is szükségessé válhat, ezért az előkészítési és végrehajtási tevékenység időigényével is számolni kell.

A 260. §-hoz

Létesítmény engedélyezése esetén a hatósági elemzési és értékelési munka egymásra épülő elemeket (felülvizsgálat, részek értékelése, az egész komplex értékelése, hatósági döntéstervezet, döntési javaslat) tartalmaz, amelyek alapos elvégzéséhez idő kell. Létesítmény engedélyezés esetén a megalapozott döntés érdekében több kérdésben tényállás tisztázás, hatóságon belüli álláspontok egyeztetése, szakértői vélemények készítése, a szakértői vélemények értelmezéséhez konzultáció szükséges, és ez az eddigi tapasztalatok szerint kitölti a 6 hónapot.

Az eddigi tapasztalatok szerint a tevékenységi engedélyezési ügyek az atomenergia alkalmazása körébe tartozó hatósági ügyek jelentős részében 30-60 napos ügyintézési időtartamba esnek. A Ket. szerint a szakhatósági eljárás intézése is az eljáró hatóság feladata, ennek előkészületei a nagyszámú szakhatóság miatt nem elhanyagolható volumenű munkát jelentenek, ami az engedélyező hatóság ügyintézési idejét terheli.

Az ügyintézési határidő hosszabbítása akkor válhat szükségessé, ha a beadvány a szokásosnál bonyolultabb, továbbá speciális szakkérdéseket vet fel, amelyekre a hatóságnak választ kell találnia.

Az atomenergia alkalmazása körébe eső hatósági ügyek szakhatósági időigénye meghaladja a 15 napot, mivel a jelentős volumenű dokumentáció áttekintése és az azokban leírtak értékelése szükséges. Bonyolultabb ügyek esetében 30+30 nap időre lehet szüksége csak a szakhatóságnak. A létesítményi engedélyezésnél még további időigény merülhet fel.

Tekintettel a Ket. 9-11. és 52. §-ára, a törvény biztosítja, hogy az atomenergia alkalmazásával kapcsolatos hatósági eljárásokban az idegen nyelvű dokumentum használatát. A nemzetközi ellenőrzések jegyzőkönyvei esetében a jegyzőkönyv a nemzetközi szerv hivatalos nyelvén készül el.

A Ket. 88. §-ának (3) bekezdése alapján lehetséges a helyszíni ellenőrzésnek a helyszínre vagy a hatósági nyilvántartáshoz telepített, illetve a folyamatba beépített ellenőrző rendszerből történő táv-adatszolgáltatás útján való végrehajtása. A módosítás megteremti a jogalapot ahhoz, hogy a hatóságnak jelenleg az engedélyessel való megállapodás alapján meglévő szoftveres kapcsolatai (CERTA VITA, INTRANET-en belül anyagvizsgálati adatbázis, INFO adatbázis) hatósági ellenőrzéshez használhatóvá, illetve hatósági ellenőrzésként kezelhetővé váljanak.

A Ket. 91. § (1) és (4) bekezdése, valamint a 88. §-ának (2) bekezdése alapján a javasolt módosítás, lehetővé teszi, hogy a folyamatos üzemű nukleáris létesítmény felügyelete, ellenőrzése a jelenlegi gyakorlatnak megfelelően bármely nap bármely időszakában mintegy folyamatosan történjen.

A törvény a nukleáris biztonsági felügyelet, ezen belül az ellenőrzés beadványoktól való függetlenségét, azaz folyamatosságát hangsúlyozza. A módosítás kiemeli, hogy nemcsak utólagos eseményhez kötött ellenőrzések történnek, hanem megelőzőek is, továbbá azt, hogy az ellenőrzési tevékenység szerves része a nukleáris létesítmények felügyeletének.

A Ket. a közigazgatási eljárás lefolytatását, különböző dokumentumok bekérését számos értesítéshez, végzéshez köti. A javasolt módosítás lehetővé teszi az ügyfél érdekeinek sérelme nélkül a meglévő gyakorlat folytatását (ellenőrzési jegyzőkönyvvel történő bejelentés, lefolytatás, bekérés), mely csökkenti az adminisztrációt és az erre fordított időt. A jegyzőkönyvileg bekért adatok, dokumentációk későbbi eljárásoknál, továbbá az elemzéseknél, értékeléseknél értékes adatforrások. Ez indokolja azt, hogy ne kelljen nyolc napon belül visszaadni a bekért dokumentumokat.

A nukleáris létesítmény üzemeltetőjének a módosítás szerinti tevékenysége csak olyan dokumentumokból ítélhető meg, melyek nagy valószínűséggel személyes adatokat is tartalmaznak, ezért a törvény a személyes adatok kezelésére feljogosítja a hatóságot.

A 261. §-hoz

A nukleáris létesítmények biztonságos volta alapvető érdeke mind az üzemeltetőnek, mind a társadalomnak. Súlyos következményekkel járó hibák és hiányosságok teljes körű feltárása érdekében - összhangban a biztonsági fontosságon alapuló differenciált hatósági követelményekkel - a tervezőnél és az üzemeltetőnél megvalósított ellenőrzésen túl a biztonságra lényeges hatással levő tevékenységek engedélyezési eljárása esetén független szakértőnek is értékelnie kell az engedélyeztetni kívánt tevékenység megengedhetőségét megalapozó dokumentációt.

A 262. §-hoz

A rendelkezés biztosítja, hogy a felelősség a létesítmény egész életciklusa alatt egy vagy több engedélyesé legyen, és ezt a termeléshez fűződő gazdasági érdek megszűnése se változtathassa meg. A leszerelés, megszüntetés időszakában a felelősség az ezt a tevékenységet hatósági engedélyek alapján végző, erre a célra létrehozott szervezetre száll.

A 263. §-hoz

A Ket. felhatalmazása alapján az atomenergiáról szóló, az általános eljárástól eltérő speciális eljárási szabályokat kell megfogalmazni. Ennek érdekében jobban meg kell különböztetni, pontosabban meg kell határozni az egyes eljárásokat.

Az elvi engedélyezés az ügyfélnek az engedélyeztetni kívánt tevékenységgel kapcsolatos, a kérelem elutasításából adódó anyagi veszteségének csökkentését szolgáló megoldás, továbbá a Ket. 7. §-ában (költségcsökkentés, az eljárás lehető leggyorsabb lezárása) előírtak is teljesülnek.

Az atomenergiáról szóló törvény 10. §-a értelmében a nukleáris létesítmény biztonságáért az engedélyes felelős és ez a felelősség sérülne, ha bárki kezdeményezhetné a 17. § (2) bekezdése szerinti engedélyezési eljárásokat. Az atomenergiát kizárólag jogszabályban előírt módon, nagyszámú követelményt betartva szabad alkalmazni, és az engedélyezési eljárásban demonstrálni kell a követelmények betartását, ami reálisan csak írásban tehető meg. Az írásbeliség a kérelem készítés fázisához kapcsolódó eljárásoknak is velejárója. A benyújtott dokumentáció számítógépes kezelését a hatósági munkával szembeni mai követelmények teszik szükségessé.

Az atomenergiáról szóló törvény 10. §-a értelmében a nukleáris létesítmény biztonságáért az engedélyes felelős és ez a felelősség sérülne, ha az üzemeltetőnek az üzemzavar, a baleset kezelésével kapcsolatos elhárítási tevékenysége a hatósági engedélyezés miatt korlátozva lenne.

A 264. §-hoz

A 264. §-ban meghatározott módosítások következményeiként szükséges pontosítások átvezetését tartalmazza.

A 265. §-hoz

A törvény lehetővé teszi a hatósági határozat fellebbezésre tekintet nélküli végrehajtását a létesítményben tapasztalt, a nukleáris biztonságot közvetlenül és súlyosan veszélyeztető helyzet esetén, olyankor is, amikor a helyzet lehetséges következményeire, a létesítményre vonatkoztatható helyben, vagy más létesítményben szerzett tapasztalat alapján lehet csak következtetni. A nukleáris biztonság azonnali intézkedéssel történő helyreállításának nincs ellenérdekelt ügyfele.

A 266. §-hoz

Az atomenergia alkalmazása körében felmerülő egyéb speciális, a közigazgatási eljárás körébe és azon kívül eső esetekben célszerű felhatalmazást adni a Kormánynak további jogalkotásra.

A 267. §-hoz

A belügyminiszter jogszabályalkotásra adott felhatalmazásának kiegészítését indokolja, hogy a törvény jelenleg is tartalmaz rendelkezéseket a belügyminiszter hatáskörébe tartozó tűzvédelemmel kapcsolatos tevékenységekre [19. § (2) bekezdés a) pont, 21. § a) pont, 22. §], azonban a gyakorlati jogalkalmazás is megmutatta, hogy problémát okoz mind a vonatkozó eljárási, mind pedig az anyagi jogi követelmények szabályozására történő felhatalmazás hiánya.

A 268. §-hoz

A Ket. IV. fejezete a hatóság döntéseit két csoportba sorolja, melyek a határozat és a végzés. Mivel a közbeszerzésekről szóló 2003. évi CXXIX. törvény (Kbt.) által használt határozat kifejezés a Ket. által bevezetett mindkét döntésfajtát magában foglalja, szükségszerű a Ket. fogalmi rendszerével való összehangolás.

A 269. §-hoz

A közbeszerezésekkel, közbeszerzési eljárásokkal kapcsolatos jogorvoslati eljárás a Ket. által szabályozott eljárásfajták azon csoportjába tartozik, amelyre a Ket. szabályai irányadóak, és a törvény szabályaitól való eltérés csak akkor megengedett, ha azt maga a Ket. lehetővé teszi. Más szavakkal: a közbeszerzésekkel kapcsolatos jogorvoslati eljárás nem tartozik az ún. privilegizált eljárások körébe.

Ugyanakkor maga a Ket. is elismeri, hogy az Európai Uniós tagságból (vagy akár más nemzetközi jogi kötelezettségből) is fakadhatnak olyan követelmények, amelyek adott esetben a Ket.-ben foglalt rendelkezésektől eltérő szabályok megalkotását teszik indokolttá. Erre is tekintettel mondja ki a Ket. 13. §-ának (3) bekezdése azt, hogy az egyes eljárásfajtákra vonatkozó eljárási szabályok az Unió jogi aktusának végrehajtásához szükséges esetekben a Ket. rendelkezéseitől eltérő rendelkezéseket állapíthatnak meg. A közbeszerzésekkel kapcsolatos jogorvoslat kérdéskörét szabályozó közösségi irányelvek által előírt követelmények érvényre juttatása, továbbá a közbeszerzési eljárásokkal kapcsolatos jogorvoslati eljárás hatékonyságának, gyorsaságának biztosítása meghatározott esetekben a Ket. szabályaihoz képest eltérő szabályok megalkotását, illetve fenntartását teszi szükségessé a Kbt.-ben. Így például a Ket. nem rendelkezik a közösségi irányelvek által előírt ún. ideiglenes intézkedés kérdéséről. Pontosabban a Ket. 22. §-ának (3) bekezdése az ideiglenes intézkedést csupán a hatáskörrel és illetékességgel nem rendelkező hatóság tekintetében szabályozza, kimondva, hogy e hatóság köteles hivatalból minden olyan ideiglenes intézkedést megtenni, amelynek hiányában a késedelem elháríthatatlan kárral vagy veszéllyel járna.

Másrészről a Ket. 13. §-ának (5) bekezdése alapján az egyes eljárásfajtákra vonatkozó eljárási jogszabályok - a Ket-ben nem szabályozott, de a Ket. szabályaival összhangban álló - kiegészítő jellegű rendelkezéseket állapíthatnak meg. Így például a kizárás szabályai körében a Kbt. a Ket-ben szabályozott kizáró okokhoz képest - az eljáró fórum pártatlanságának, függetlenségének biztosítása érdekében - további kizárásra okot adó körülményeket is szabályoz.

Azt is szem előtt kell tartani, hogy a közbeszerzésekkel kapcsolatos jogorvoslati eljárás - szemben a Ket. által alapul vett hatósági eljárásokkal - olyan hatósági eljárás, ahol ellenérdekű ügyfelek állnak egymással szemben, vagyis alapvetően kontradiktórius eljárásról van szó.

A Kbt. 317. §-át megelőző alcím módosítását a Ket. címével való összehangolás indokolja. A § továbbá a Kbt. 317. §-ának módosítására irányul, és azt mondja ki, hogy a Közbeszerzési Döntőbizottság eljárásában a Ket-et kell alkalmazni. A „megfelelően” szó megjelenítése a §-ban azért szükséges, mert a közbeszerzési ügy specialitásából adódóan a Ket. egyes rendelkezései nem érvényesülhetnek a Közbeszerzési Döntőbizottság eljárása során (pl.: hatósági közvetítő, felügyeleti eljárás), illetve, mivel a Kbt. kiegészítő jellegű szabályokat is tartalmaz a Ket-hez képest. A Ket. 160-163. §-ainak (elektronikus ügyintézésre vonatkozó szabályok) kizárására azért kerül sor, mert a Közbeszerzési Döntőbizottság még nem áll készen az elektronikus ügyintézésre. A későbbiekben azonban a Közbeszerzési Döntőbizottság eljárásában is sor kerülhet az elektronikus ügyintézésre, illetve egyes eljárási cselekmények elektronikus úton való gyakorlására. Megjegyzendő az is, hogy vannak egyéb olyan Ket-beli rendelkezések is, amelyek nem nyernek alkalmazást (nem tudnak alkalmazást nyerni) a Közbeszerzési Döntőbizottság eljárásában, ugyanakkor ezeknek a rendelkezéseknek a behivatkozására nem került sor, mivel mellőzésük értelemszerű.

A 270. §-hoz

A módosítás célja az, hogy az eljáró tanács elnöke ne hozhasson meg egyedül olyan döntéseket, amelyek a jogorvoslati eljárás befejezését eredményezik. A módosítás egyben a Ket. 71. §-ának (1) bekezdésében foglaltakkal való összhang megteremtésére is irányul, ugyanis a Ket. alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést bocsát ki.

A 271. §-hoz

A kizárásra vonatkozó szabályokat a Ket. 42-43. §-ai tartalmazzák. A helyes törvényhelyre való hivatkozás teszi szükségessé a módosítást.

A 272. §-hoz

A Ket. 42-43. §-a tartalmazza a kizárás szabályait. A 43. § (1) bekezdése alapján az ügyintéző a vele szemben fennálló kizárási okot haladéktalanul, de legkésőbb az ok felmerülésétől számított három napon belül köteles bejelenteni, ezért a Ket. vonatkozó szabályira való hivatkozáson túl, a kizárás bejelentésére nyitvaálló határidő is beillesztésre kerül, erre irányul a § (1) bekezdése szerinti módosítás.

A Ket. fogalomrendszere nyomán a kizárás megtagadása nem határozatban, hanem végzésben történik, a § (2) bekezdésének módosítását ez teszi szükségessé.

A 273. §-hoz

A Ket. alapján az ügyintézési határidő a kérelemnek a hatósághoz történő megérkezése napján, illetve az eljárás hivatalból történő megindításának napján kezdődik (Ket. 33. § (5) bekezdése). Ez a rendelkezés indokolja a Kbt. 325. §-a (1) bekezdésének módosítását. A módosítás következtében a Közbeszerzési Döntőbizottság eljárását a kérelem beérkezésének napján indítja meg.

A Ket. 30. §-a szabályozza a Kbt. hatályos 325. §-ának (2)-(3) bekezdésében foglalt esetköröket (kérelem érdemi vizsgálat nélküli elutasítása). Változás, hogy a kérelem érdemi vizsgálat nélküli elutasítása végzéssel történik, a végzés kibocsátásának határideje nyolc nap. A Ket. szabályainak megismétlését elkerülendő, a módosítás csak a közbeszerzési ügy sajátosságára tekintettel szükséges többlet elutasítási okot jeleníti meg. A Kbt. ugyanis a Ket. általános ügyfél fogalmát a közbeszerzési ügy sajátosságaira tekintettel konkretizálja, vagyis meghatározza azokat a személyeket, illetve szervezeteket, akik, illetve amelyek jogosultak jogorvoslati kérelem benyújtására (Kbt. 323. § (1) bekezdés). Ebből következően viszont a Közbeszerzési Döntőbizottságnak vizsgálnia kell minden esetben azt is, hogy a kérelem az annak benyújtására jogosulttól származik-e. Lehetőséget kell egyben arra is biztosítani, hogy a Közbeszerzési Döntőbizottság a kérelmet érdemi vizsgálat nélkül elutasítsa, amennyiben megállapítja, hogy a kérelmet nem a Kbt. 323. §-ában meghatározott személy/szervezet nyújtotta be. E lehetőséget biztosítja a Kbt. 325. §-ának a módosítással megállapítandó új (3) bekezdésében foglalt rendelkezés. Ugyanezt a célt szolgálja a Kbt. 325. §-ának a módosítással megállapítandó új (4) bekezdése azzal, hogy amennyiben a folyamatban lévő eljárás során jut a Közbeszerzési Döntőbizottság tudomására, hogy a kérelmet nem az arra jogosult személy nyújtotta be, akkor a már folyamatban lévő jogorvoslati eljárást végzéssel megszüntethesse, erre tekintettel az új (4) bekezdésben foglalt rendelkezés a Ket. 31. §-a szerinti eljárás megszüntetési okokat egészíti ki.

Mivel a Ket. 71. §-ának (1) bekezdése alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést bocsát ki, a két törvény fogalmai közötti összhang megteremtésére is irányul a Kbt. 325. §-ának módosítása.

A Kbt. 325. §-ának hatályos (5) bekezdése az érdemi határozat (Kbt. 340. § (1) bekezdése) meghozataláig engedi meg a kérelem visszavonását, de a Ket. 34. §-ának (4) bekezdése ettől eltérő szabályt állapít meg (a határozat jogerőre emelkedéséig van erre lehetőség), ez is indokolja a módosítást.

A 274. §-hoz

A Ket. 71. §-ának (1) bekezdése alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést bocsát ki. Ennek a változásnak a következtében nem lehetséges az, hogy a Közbeszerzési Döntőbizottság határozatban indítsa meg az eljárását.

A Ket. alapján az ügyintézési határidő a kérelemnek a hatósághoz történő megérkezése napján, illetve az eljárás hivatalból történő megindításának napján kezdődik (Ket. 33. § (5) bekezdése). Ez a rendelkezés indokolja a Kbt. 327. §-a (4) bekezdésének módosítását. Kimondásra kerül, hogy a Közbeszerzési Döntőbizottság eljárását a kezdeményezés beérkezésének napján indítja meg.

A § szerinti módosítás egyben kezeli azt a helyzetet is, amikor a Közbeszerzési Döntőbizottság jogorvoslati eljárását a Kbt. 327. §-ának (1) bekezdése alapján kezdeményező szervezet vagy személy hiányosan nyújtja be kezdeményezését, illetve a kezdeményezést nem az arra jogosult nyújtja be, vagy az elkésett.

A 275. §-hoz

A Ket. 71. §-ának (1) bekezdése alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést bocsát ki. Ennek a változásnak a következtében nem lehetséges az, hogy a Közbeszerzési Döntőbizottság határozatban indítsa meg az eljárását.

A 276. §-hoz

Mivel a Ket. 71. §-ának (1) bekezdése alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést bocsát ki, nincs lehetőség arra, hogy a Közbeszerzési Döntőbizottság az eljárását határozattal indítsa meg. A korábban egy bekezdésben található rendelkezések különválasztása a könnyebb áttekinthetőséget szolgálja.

A 277. §-hoz

A § a Kbt. 332. §-ának (1) bekezdését módosítja, és a bekezdés hatályos szövegében szereplő „határozhat” kifejezés helyett a „dönthet” kifejezést használja. A változtatást az indokolja, hogy a Ket-ben használt határozat fogalomhoz az ügy érdemében való döntés társul, míg az ideiglenes intézkedés nem minősül érdemi döntésnek, hanem az csupán eljárás során „közbenső” intézkedés.

A 278. §-hoz

Mivel a Ket. 71. §-ának (1) bekezdése alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést bocsát ki, a két törvény fogalmai közötti összhang megteremtése érdekében szükséges a módosítás.

A 279. §-hoz

A Ket. 62. §-a tartalmazza a tárgyalásra vonatkozó szabályokat, melyhez képest a közbeszerzési ügy sajátosságaira való tekintettel a Kbt. többletszabályt állapít meg az ügyfeleken kívüli egyéb érdekeltekre vonatkozóan. A § (2) bekezdésének módosítását a határozat és végzés közötti elkülönítés megteremtése indokolja.

A 280. §-hoz

Az eljárási bírság szabályait a Ket. 61. §-a tartalmazza. A bírság mértékéről a 61. § (2) bekezdése rendelkezik, az összeg felső határa természetes személy (ötszázezer forint), illetve jogi személy vagy jogi személyiséggel nem rendelkező szervezet (egymillió forint) esetén különböző, alsó határa ötezer forint. Az alsó határ módosítása szükségszerű, mivel a Kbt. 338. §-a eddig ötvenezer forintot írt elő alsó határértéknek ötezer helyett.

A 281. §-hoz

Mivel a Ket. megkülönbözteti a végzést és a határozatot, és az eljárás befejeződhet végzéssel is, a „határozat” szót célszerű az „eljárást befejezni” kifejezéssel helyettesíteni. Szintén célszerűnek tűnik az eljárás felfüggesztésének szabályait az elintézési határidővel egy helyen rendezni. Mivel a Ket. szerint az eljárás felfüggesztését indokolt esetben egy alkalommal az ügyfél is kérheti, ha ezt jogszabály nem zárja ki [32. § (3) bekezdése], az eljárás gyorsabbá tétele érdekében - a Kbt. 339. §-ának egy új (5) bekezdéssel való kiegészítése útján - az is kimondásra kerül, hogy az ügyfél nem kérheti az eljárás felfüggesztését.

A 282. §-hoz

A Közbeszerzési Döntőbizottság által hozott határozat tartalmának újbóli megfogalmazását az teszi szükségessé, hogy azokat az eseteket, amelyekben a Ket. újítása nyomán a Döntőbizottság végzést bocsát ki, ki kell venni a határozat esetei közül. Mivel így a § (2) bekezdésében változik a pontok jelölése, a következő bekezdést - mely visszautal az előzőre - is módosítani szükséges.

A 283. §-hoz

A Kbt. 343. §-ának módosítását a Ket.-nek a döntés közlésére vonatkozó szabályaival (78-81. §) való összhang megteremtése indokolja.

A 284. §-hoz

A Ket. IV. fejezete a hatóság döntéseit két csoportba sorolja, melyek a határozat és a végzés. Mivel a Kbt. által használt határozat kifejezés a Ket. által bevezetett mindkét döntésfajtát magában foglalta, szükségszerű a Kbt. 51. címének a Ket. fogalmi rendszerével való összehangolása. Szintén a két törvény fogalmai közötti összhang megteremtése érdekében szükséges a Kbt. 345. §-ának módosítása.

A 285. §-hoz

A Ket. által bevezetendő új jogintézmény az ún. méltányossági eljárás (Ket. 113. §), amelynek lényege, hogy az ügyfél a jogerős határozatot hozó hatóságtól a nem jogszabálysértő határozat módosítását vagy visszavonását kérheti, ha annak végrehajtása számára a határozat meghozatala után bekövetkezett okból méltánytalanul súlyos hátrányt okoz, és a végrehajtási eljárásban méltányosság nem gyakorolható. A Ket. lehetővé teszi azt, hogy az eljáró hatóság hatáskörét megállapító jogszabály ezt a fajta jogorvoslatot kizárja. Ezzel a lehetőséggel élni kíván ez a módosítás, mivel a Közbeszerzési Döntőbizottság eljárása során tipikusan jogi személyek, illetve jogi személyiséggel nem rendelkező szervezetek vannak ügyféli pozícióban, és az ő esetükben a méltányossági eljárás lehetővé tétele nem látszik indokoltnak.

KILENCEDIK FEJEZET

Környezetvédelmi és vízügyi ágazati feladatokkal összefüggő törvények

A 286. §-hoz

A rendelkezés bevezeti a KÜJ-számot, amely a környezethasználóval kapcsolatos, a törvényben meghatározott célokra vonatkoztatott adatokat tartalmazza. További bekezdéseiben meghatározza az adatok kezelésére vonatkozó rendelkezéseket, valamint, hogy milyen célokra, mely szervek jogosultak a nyilvántartott adatok igénylésére.

A 287. §-hoz

A § a részletes környezeti hatástanulmány benyújtását elrendelő végzés Ket.-en kívüli tartalmi elemeit sorolja fel kiegészítve azt a szakhatóság megnevezésével és állásfoglalásával, illetve ennek indoklásával, továbbá lehetőséget ad arra, hogy a részletes környezeti hatástanulmány benyújtását elrendelő végzés ellen önálló fellebbezésnek legyen helye.

A 288. §-hoz

Pontosítást tartalmaz.

A 289. §-hoz

Élve a Ket. által adott lehetőséggel a § előírja, hogy szakértő kirendelésekor, illetve szakvélemény kérésekor a szakvélemény megérkezéséig a felügyelőség az eljárás felfüggeszti.

A 290. §-hoz

A § a határozat fellebbezésre tekintet nélküli végrehajthatóvá nyilváníthatóságára ad lehetőséget.

A 291. §-hoz

A Tvt. ezen módosítása a kártalanítási igény jogalapjáról és mértékéről szóló határozat esetében törvényi szinten, de nem új elemként szabályozza, hogy a határozat ellen fellebbezésnek nincs helye.

A 292. §-hoz

Élve a Ket. által adott lehetőséggel a § előírja, hogy szakértő kirendelésekor, illetve szakvélemény kérésekor a szakvélemény megérkezéséig a felügyelőség az eljárás felfüggeszti.

A 293. §-hoz

A § a különböző természetvédelmi hatósági határozatok azonnal végrehajthatóvá nyilváníthatóságát rendezi.

A 294. §-hoz

A törvény kimondja, hogy a Natura 2000 területen élő közösségi jelentőségű faj állományának, valamint élőhelynek veszélyeztetése vagy súlyos sérelme esetén a külön jogszabályban meghatározott hatósági határozat fellebbezésre tekintet nélkül azonnal végrehajthatóvá nyilvánítható. Ha védett növénytársulások fennmaradásához szükséges jogszabályban foglalt kötelezettségének a földterület tulajdonosa (vagyonkezelője, használója) nem tesz eleget, a felügyelőség határozattal kötelezheti a munkák elvégzésére, illetve a kötelezés eredménytelensége esetén azt a kötelezett terhére és költségére elvégeztetheti. A határozat fellebbezésre tekintet nélkül végrehajthatóvá nyilvánítható.

A 295. §-hoz

A § a vízgazdálkodásról szóló 1995. évi LVII. törvényben meghatározott költségek kivetéséről rendelkezik.

A 296. §-hoz

A § a veszélyes állattá nyilvánításról szóló határozat azonnali végrehajthatóvá nyilváníthatóságát mondja ki.

A 297. §-hoz

A tevékenység engedélytől eltérő vagy anélküli folytatása, illetve környezetkárosítás vagy súlyos környezetveszélyeztetés esetére mondja ki a Hgt-ben a határozat azonnali végrehajthatóvá nyilváníthatóságának lehetőségét.

TIZEDIK FEJEZET

Oktatási ágazati feladatokkal összefüggő törvények

A 298-299. §-hoz

A külföldi bizonyítványok és oklevelek elismeréséről szóló 2001. évi C. törvény (a továbbiakban: Etv.) alapvetően a külföldi felsőoktatási intézményekben szerzett oklevelek, valamint a külföldi oktatási intézményekben kiállított bizonyítványok elismerésének és honosításának eljárási szabályait tartalmazza. Ugyanakkor az elmúlt időszakban - különösen Magyarország Európai Unióhoz történő csatlakozását követően - megnőtt az igény a magyar oklevelekre és bizonyítványokra vonatkozó hatósági igazolások kiállítása iránt. A hatósági igazolást általában külföldi munkavállaláshoz történő felhasználás céljából kérik. A jogszabály-módosítás ezen hatósági igazolások kiállításának jogszabályi környezetét teremti meg.

A Ket. 13. § (2) bekezdése meghatározza azokat az eljárásokat, amelyek esetében a Ket. rendelkezéseitől eltérően lehet eljárni. A 13. § (2) bekezdése alá nem tartozó eljárásokban - így a külföldi bizonyítvány és oklevél elismerésére irányuló eljárásban - csak akkor lehet a Ket. szabályaitól eltérni, ha azt a Ket. kifejezetten megengedi, valamint, ha az az Európai Unió jogi aktusának vagy nemzetközi szerződésnek a végrehajtásához szükséges. Elismerési és honosítási ügyekben tehát, az Etv. és a Ket. eljárási szabályait egyaránt alkalmazni kell, ezért meg kell teremteni az Etv. és a Ket. szabályainak koherenciáját, kivétel ez alól az Etv. Harmadik része, mely európai uniós irányelveket ültet át a magyar jogrendbe.

A 300. §-hoz

A rendelkezés a külföldiek beutazásáról és tartózkodásáról szóló 2001. évi XXXIX. törvénnyel összhangban szabályozza az eljárás megindításához szükséges személyi adatok igazolására szolgáló hatósági igazolványok körét. A hatályos Etv.-hez képest elismerési vagy honosítási kérelmet azok is benyújthatnak a jövőben, akik számára munkavállalási, jövedelemszerzési vagy családegyesítési céllal állítottak ki tartózkodási célú vízumot, azaz akik ugyan nem rendelkeznek tartózkodási engedéllyel, ám Magyarországon munkát végezhetnek, vagy más jövedelemszerző tevékenységet folytathatnak. A módosítás szövegpontosító rendelkezést is tartalmaz.

A 301. §-hoz

A Ket. 8. § (1) bekezdése és 160. § (1) bekezdése szerint a hatóság a közigazgatási hatósági ügyeket elektronikus úton is intézi, törvény, kormányrendelet vagy önkormányzati rendelet eltérő rendelkezése hiányában. Az Etv. meghatározza azokat az eljárási cselekményeket, amelyek elektronikusan is végezhetők az eljárásban. Az ügyfél kérelmét elektronikusan is benyújthatja, annak egyes okirati mellékleteit azonban nem, miután jelentős érdek fűződik ahhoz, hogy az eljáró hatóság az eredeti oklevelet, vagy annak hiteles másolatát tudja megvizsgálni. Ugyanakkor az eljáró hatóság eljárási cselekményeit - az elektronikus tájékoztató szolgáltatás kivételével - továbbra sem végzi elektronikus úton.

A Ket. 52. § (2)-(3) bekezdésében foglalt eltérő szabályozási lehetőségnek megfelelően az Etv. alapján az elismerési eljárásban a külföldi oklevelek és bizonyítványok a magyar külképviseleti hatóság felülhitelesítése nélkül is felhasználhatóak. Az ügyfél csak igen kivételes esetben tehet nyilatkozatot a bizonyítani kívánt tényről a törvény által előírt okiratok benyújtása helyett.

A 302. § -hoz

A Ket. 112. §-a a kérelemre induló jogorvoslati eljárások között szabályozza az újrafelvételi eljárást, melynek objektív határideje a közigazgatási határozat jogerőre emelkedésétől számított hat hónap. A 112. § (3) bekezdése azonban lehetővé teszi, hogy törvény ennél a határidőnél hosszabb, de három évet meg nem haladó jogvesztő határidőt is meghatározzon az újrafelvételi kérelem benyújtására, feltéve, hogy az újrafelvételi eljárásban hozott döntés mások jogát, jogos érdekét vagy jogi helyzetét nem érinti. Ezzel a rendelkezéssel összhangban került szabályozásra az Etv.-ben az újrafelvételi eljárás, figyelemmel arra a körülményre, hogy az eddigi tapasztalatok alapján számos esetben csak hosszabb idő eltelte után sikerült az ügyfeleknek a külföldi intézményektől olyan dokumentumokat beszerezniük, amelyekkel ügyük kedvezőbb elbírálását alapozhatták meg.

A 303-304. §-hoz

Az Etv. 17. §-át érintő módosítás célja az, hogy az Etv. hatályos fogalomhasználatát („hatósági igazolás”) összhangba hozza a Ket. hasonló jogintézményével („hatósági bizonyítvány”), és ezáltal lehetővé tegye a Ket. idevágó 82-84. §-ainak alkalmazhatóságát.

A 305. §-hoz

A módosítás indoka a 303-304. §-okhoz írt magyarázattal megegyezik. Hatályos jogszabályunk, az Etv. szerint „hatósági igazolás” állítandó ki a hazai oklevélről, bizonyítványról, valamint a hazai szakmai gyakorlatról. A módosítás ezeket a hazai hatósági kiadmányokat a Ket. „hatósági bizonyítványának” fogalomkörébe helyezi.

A hatósági bizonyítvány kiállítása érdekében az ügyfélnek a bizonyítványa vagy oklevele hiteles másolatát kell csatolnia kérelméhez, az eljáró hatóság azonban dönthet úgyis, hogy ezen okiratok egyszerű másolata elegendő a bizonyítvány kiállításához.

A 306. §-hoz

A módosító rendelkezés (1) bekezdése technikai jellegű. Az Etv. 64. §-a (1) bekezdésének hatályos szövege a hazai bizonyítványokról, oklevelekről szóló „igazolás” díjtételét szabja meg. A módosító törvény 303-304. §-ai által „hatósági bizonyítvánnyá” átnevezett kiadmánytípus elnevezését vezeti át az Etv. későbbi rendelkezésein.

A módosító rendelkezés (2) bekezdése azonban érdemi kiegészítéssel szolgál. Az Etv. hatályos rendelkezései kizárják az eljárási díj csökkentését. A Ket. hatálybalépésével azonban a Ket. idevágó IX. fejezetének rendelkezései alkalmazandóak lesznek az elismerési, honosítási eljárás során is, így a kérelmező költségmentességben részesülhet.

Amennyiben az elismerést, honosítást kérelmező személy nem magyar állampolgár, és költségmentesség iránti igényt terjeszt elő, nyomatékos indok szól amellett, hogy az elismerési, honosítási ügyben eljáró hazai hatóság megismerhesse a külföldi állampolgár által az idegenrendészeti nyilvántartás részére szolgáltatott információkat kereseti, vagyoni és anyagi helyzetéről. Ennek feltétele, hogy az eljáró hatóság erről az adatkéréséről tájékoztassa a költségmentességi kérelmet benyújtó ügyfelet.

A 307-308. § -hoz

A rendelkezés a Ket. 19. § (3) bekezdésével és 33. § (1) bekezdésével összhangban álló törvényi szabályozás megvalósulását célozza, mely rendelkezések szerint az eljáró hatóság csak törvényben meghatározott esetben ruházhatja át hatáskörét vagy annak gyakorlását más hatóságra, illetve az érdemi határozat meghozatalára vonatkozó, a Ket-ben előírt határidőnél hosszabbat csak törvény vagy kormányrendelet állapíthat meg.

A Ket. 8. § (1) bekezdésével és 160. § (1) bekezdésével összhangban a törvény a közoktatásról szóló 1993. évi LXXIX. törvényben szabályozott hatósági ügyekben, valamint az Országos szakmai szakértői és az Országos szakmai vizsgaelnöki névjegyzékbe történő felvételre irányuló hatósági ügyekben szabályozza az elektronikus ügyintézés kérdéseit. Az ügyfél kérelmét elektronikusan is benyújthatja, annak egyes közokirati mellékleteit azonban nem, miután jelentős érdek fűződik ahhoz, hogy az eljáró hatóság az eredeti közokiratokat, vagy azok hiteles másolatát tudja megvizsgálni. Ugyanakkor az eljáró hatóság eljárási cselekményeit - az elektronikus tájékoztató szolgáltatás kivételével - továbbra sem végzi elektronikus úton.

TIZENEGYEDIK FEJEZET

Építésügyi ágazati feladatokkal összefüggő törvények

A 309-311. §-hoz

A hatályos törvényi szabályozás szerint a tilalmak és a korlátozások helyi rendelettel történő elrendelésének az érintettekkel való határozati közlése jelenleg az építésügyi hatóság feladata volt.

A rendezési tervi döntésekről szóló tájékoztatás semmit sem tartalmaz a rendezési terv adott telekre eső tartalmán kívül, vagyis valóságban ez egy területileg korlátozott kivonata a rendezési tervnek, nem kötelezés, nem jogosítás, hanem tényközlés. A jogok és a kötelezettségek ugyanis nem a határozatból, hanem magából a rendezési tervből erednek. Ez tehát nem jogalkalmazás, hanem tájékoztatás, ezért semmi sem indokolja a határozati formát (jogorvoslati lehetőség biztosításával) és semmi sem indokolja a feladat építésügyi hatósághoz történő telepítését, ugyanis ez nem hatósági hatáskör, hanem a jegyző a testület megbízásából megteheti.

A természeti és a környezeti veszélyeztetettség megelőzése érdekében a tilalmat nem rendelet, hanem törvény felhatalmazása alapján határozattal kell elrendelni. A határozatot annak a közigazgatási szervnek kell meghoznia, amelyik hatáskörébe a tilalom elrendelésének oka tartozik.

Az út- és közműépítési hozzájárulás elrendelését, a hozzájárulás mértéke megállapításának szabályait helyi rendelet tartalmazza. A helyi rendeletben előírtak alapján az egyedi telkekre történő hozzájárulás mértékének megállapítása és az érintettekkel való közlése kérdésében indokolt a határozati forma és a jogorvoslat biztosítása. Tekintettel azonban a helyi rendelet tartalmából fakadó határozati tartalomra, semmi sem indokolja a feladat építésügyi hatósághoz történő telepítését.

Ugyanezen elvek és indokok szerint a településrendezési kötelezettségeket megállapító helyi rendelet tartalmát is indokolt a helyi jegyző útján határozattal közölni az érintettekkel.

A 312-313. §-hoz

A településrendezéssel kapcsolatos kártalanítási eljárást az ügyek gyorsabb lezárása érdekében egyfokúvá kell tenni a kisajátítási eljáráshoz hasonlóan, illetőleg tisztázni kell, hogy a fővárosban a többszintű önkormányzat esetében kit terhel a kártalanítási kötelezettség. A Ket. 19. § (1) bekezdése szerint a 108. §-ban foglaltakra is figyelemmel a jogszabályban meg kell jelölni az ügyben első fokon eljáró hatóságot, illetőleg a fellebbezést elbíráló hatóságot is, valamint a fellebbezés kizárásáról is törvényben kell dönteni.

A 314. §-hoz

A Ket. 74. § (6) bekezdése felhatalmazást ad arra, hogy a 72-73. §-ban és a 74. § (1)-(4) bekezdésben meghatározott rendelkezésektől eltérő szabályokat is megállapíthat. A Ket. 13. § (5) bekezdésében foglaltakat is szem előtt tartva a fennmaradási engedélyezési eljárás szabályaira - különös tekintettel az elévülési határidők számítására - kiegészítő szabályokat fogalmaz meg az Étv.

A 315. §-hoz

A Ket. 15. § (2) bekezdése, illetve a (3) bekezdés figyelembe vételével az Étv. meghatározza (A Ket.-ben foglaltaktól részletesebben) az építésügyi- és építésfelügyeleti hatósági eljárásokban az ügyféli kört.

A Ket. 29. § (3) és (9) bekezdései alapján - figyelemmel a 70. § (1) bekezdésében foglaltakra is - határozza meg az Étv. az eljárás megindításakor teendő feladatokat.

Tekintettel az ügyek típusára és az ebből fakadó speciális tényállás-tisztázásra, a Ket. 37. § (1)-(3) bekezdései alapján az Étv. a hiánypótlási felhívásra kiegészítő jellegű szabályozást tartalmaz.

A Ket. 44-45. §-ában szabályozott szakhatósági állásfoglalás beszerzésének módjára vonatkozóan - tekintettel az építésügyi hatósági ügyek speciális jellegére, a mellékletek műszaki tartalmára és a szakhatóságok állásfoglalásainak tapasztalt túlkapásaira és a gyakorlatban tapasztalt nem egységes bírói, hatósági, ügyészségi jogalkalmazói és jogértelmezésbeli különbözőségekre, eltérésekre, melyek nagyban befolyásolják az állampolgárok jogkövető, illetve zömében jogsértő, jogot „kijátszó” magatartását is - az Étv. kiegészítő, pontosító tartalmú szabályozást fogalmaz meg. Szükség van ezekre a szabályozási elemekre annak ellenére is, hogy e szabályok helyenként evidenciát fogalmaznak meg.

A méltányossági eljárásokat az Étv. a Ket. 113. § (2) bekezdésének a) pontja alapján zárja ki.

A határozat módosítására, pontosítására történő pontosítást az Étv. a Ket. 114. § (2) bekezdése alapján tartalmazza.

A tervtanácsi vélemény jogállása, az építésügyi hatósági engedélyezési eljárásokban történő felhasználhatósága szabályozatlan volt. A Ket. 50. § (1) bekezdése szerint a hatóság köteles a döntéshozatalhoz szükséges tényállást tisztázni. A tényállás tisztázásának keretében lehetővé teszi - ha törvény, vagy kormányrendelet előírja - valamely más szerv véleményének a beszerzését, valamely bizonyítási eszköz kötelező alkalmazásának előírását is. A jogszabályhely a tervtanácsi véleménynek az építésügyi hatósági engedélyezési eljárásokban történő felhasználhatóságát szabályozza.

A 316. §-hoz

A Ket. 12. §-ának (2) bekezdése szerint a hatósági nyilvántartás vezetése közigazgatási ügy. A 17. § (4) bekezdés szerint a hatóság - hatáskörének keretei között - jogosult a feladatai ellátásához szükséges, jogszabályban meghatározott védett adat, továbbá törvényben meghatározott esetben személyes adat megismerésére és kezelésére. A 86. § (1) bekezdés szerint pedig a személyes adatok nyilvántartását csak törvény vagy törvény felhatalmazása alapján, az abban meghatározott körben helyi önkormányzati rendelet írhatja elő, ezért az Étv. hatósági nyilvántartásokról szóló rendelkezéseinek - törvény szerinti - kiegészítésére van szükség.

A 317. § -hoz

Tekintettel arra, hogy a törvény szerinti szabályozásokat az Étv. végrehajtási rendeleteibe is be kell építeni, ezért a meglévő felhatalmazások pontosítására, kiegészítésére, valamint néhány új felhatalmazásra is szükség van.

A 318. §-hoz

A szakmai kamarák törvényességi felügyeletét a regionális fejlesztésért és felzárkóztatásért felelős tárca nélküli miniszter gyakorolja, mely mind a kamarai önigazgatási, mind a közigazgatási eljárások tekintetében. Ket. 107. § (3) szerint a köztestület hatáskörébe utalt fellebbezést a köztestületi szerv bírálja el, a névjegyzékbe vételi eljárás és a tervezett, kamarák számára - kormányrendeletben - átadandó hatósági feladatok azonban indokolttá teszik, a Ket.-től eltérően fellebbezés elbírálására jogosult szerv, felügyeleti szerv kijelölését [Ket. 108. § (1), 116. § (1)].

A 319-320. §-hoz

A Ket. 12. §-a (2) bekezdésének b) pontja szerint közigazgatási hatósági ügynek kell tekinteni a tevékenység gyakorlásához szükséges nyilvántartásba vétel és a nyilvántartásból való törlést, ha törvény valamely tevékenység végzését vagy foglalkozás gyakorlását köztestületi vagy más szervezeti tagsághoz köti. A Kamtv. a tervezői és szakértői tevékenységeket névjegyzékbe vételhez és kamarai tagság kötött tevékenység, de a két eljárás elkülönül egymástól, mivel a kamarai tagságnak nem feltétlenül feltétele a névjegyzékbe vétel. Ezért a kamarai tagfelvételi eljárások nem tartoznak a Ket. hatálya alá.

A törvény a hatósági ügyeket egy külön alcím alatt foglalja össze, majd nevesíti a Ket.-hez képest kiegészítő, illetve eltérő szabályokat.

Rögzíti a törvény a fellebbezés lehetőségét (Ket. 98. §), a kérelem benyújtásának módját, e célra rendszeresített nyomtatványon (Ket. 34. §), a kérelemre indult eljárás esetén az értesítés mellőzését (Ket. 29. § (3) bek.), a névjegyzékbe, nyilvántartásba vétel iránti kérelem és a hatósági döntés tartalmi követelményeit,. felhatalmazást ad kormányrendelet megalkotására (Ket. 74. § (6) bek., 82. § (2) bek.), továbbá az elektronikus ügyintézés kizárását (Ket. 160. § (1) bek.), pontosítja a kizárás szabályait (Ket. 42-43. §), és kizárja a méltányossági eljárást (Ket.113. § (2) bek.), továbbá a döntés módosításának vagy visszavonásának határidejét növeli (Ket.114. § (2) bek.).

A hatályos jogszabályunk nem rendelkezik hatósági igazolvány kiállításáról, pedig a szakmai tapasztalat azt mutatja, hogy a kamarák kérelemre rendre állítanak ki igazolást. (Ket. 82., 83. §). A személyes adatok nyilvántartását törvény (Ket. 86. §) írhatja elő, ezért szükséges erről rendelkezni. A Ket. számos rendelkezése lehetőséget ad kormányrendeleti szinten történő eltérő szabályozásra pontosításra, ezért szükségesnek tartottuk kormányrendelet megalkotására szóló felhatalmazás megadását.

TIZENKETTEDIK FEJEZET

A közigazgatási hatósági eljárás és szolgáltatás általános szabályairól szóló 2004. évi CXL. törvény módosítása

A 321-328. §-hoz

A törvény a Ket. 14. §-ának (1) bekezdését egészíti ki azzal, hogy törvény eltérő szabályokat állapíthat meg az egészségbiztosítás pénzbeli ellátásaival - beleértve a baleseti ellátásokat is - kapcsolatos eljárásokban a joghatóságra, hatáskörre, illetékességre, a hatóság döntéseire, valamint a jogorvoslatokra. Az eltérés elsősorban azon alapul, hogy a pénzbeli ellátásokkal kapcsolatos eljárások nem „klasszikus” hatósági eljárások, azok nagy részét a munkáltatóknál működő kifizetőhelyek állapítják meg. A kifizetőhelyek nem közigazgatási szervek, hatósági feladatokat nem látnak el. Magyarországon 6282 kifizetőhely működik, amely egy évben összesen 120 842 esetben dönt pénzbeli ellátás vonatkozásában. A megyei egészségbiztosítási pénztárak 74 543 esetben döntenek pénzbeli ellátások kérdésében. Ha a Ket. alapján ezekben az esetekben határozatot kellene hozni, ez a pénzbeli ellátási rendszer működésképtelenségét eredményezné. Továbbá a Ket. szabályainak alkalmazása a jelenlegi egyszerű eljárási rendszert bonyolult, túlbürokratizált rendszerré alakítaná át, amely a Ket. alapelveként megfogalmazott egyszerű és szakszerű eljárásnak ellentmondana, és az ügyfelek elégedetlenségét eredményezné. A végrehajtási eljárásra azért indokolt eltérő szabályozás kialakítása, mivel a társadalombiztosítási járulékok vonatkozásában az adózás rendjéről szóló törvényt kell alkalmazni, amely a Ket. értelmében szubszidiárius eljárásnak minősül. Az így felmerülő párhuzamos szabályozás kiküszöbölése érdekében tartalmazza a szakasz a fenti rendelkezést.

A Ket. a közigazgatási szervezeten belüli hatásköri viták eldöntését - amely jelenleg az Alkotmánybíróság hatáskörébe tartozik - a Fővárosi Ítélőtáblához telepíti. Az új hatáskör-telepítési szabály azonban megköveteli az Alkotmánybíróságról szóló 1993. évi LV. törvény (a továbbiakban: Abt.) ezirányú módosítását. A Ket. hatálybalépésével ugyanis ugyanazt a hatáskört az Alkotmánybíróság is és az Ítélőtábla is gyakorolná. A kollízió feloldása érdekében a törvény ismételten tartalmazza az Abt. vonatkozó rendelkezéseinek hatályon kívül helyezését.

A különös eljárási szabályok és a Ket. összhangjának megteremtését célzó kodifikációs munka során felszínre került néhány olyan Ket.-ben található általános eljárási rendelkezés, amelyek módosítását célszerű elvégezni a törvénycsomag keretében. A Ket. 33. §-a szabályozza az ügyintézési határidőt, illetve felsorolja azokat az eljárási cselekményeket, amelyek nem számítanak be az ügyintézési határidőbe. Ezek között szerepel a hiánypótlási felhívástól az annak teljesítéséig terjedő idő. A hiánypótlás rendjét a Ket. 37. §-ának (1) és (2) bekezdése határozza meg. Ez a kérelem „egyszerű” ellenőrzését jelenti, melynek tartalma a jogszabályban előírt mellékletek meglétének, az ügyfél pontos elérhetősége megadásának és az adatok beszerzéséhez való hozzájáruló nyilatkozat kontrollja (Ket. 35. § és 36. § (1) és (3) bek.).

Ezen felül természetesen - különösen bonyolult ügyekben vagy nagy terjedelmű dokumentációt tartalmazó kérelmek esetében - előfordul, hogy a tényállás tisztázásához, a kérelem teljesítéséhez szükséges további adatokat (pl: mérnöki számításokat stb.) a kérelem nem vagy pontatlanul tartalmazna. Ebben az esetben a hatóságnak az adatok megadására, pontosítására irányuló felhívásától a felhívás ügyfél általi teljesítéséig terjedő idő ugyanúgy nem számítható be az ügyintézési határidőbe, így ezt az esetet a törvény a Ket. módosításával kívánja rendezni.

A Ket. 41. §-a bevezeti a hatósági közvetítő intézményét és meghatározza a hatósági közvetítők közigazgatási hivatal által vezetett nyilvántartásában szereplő adatok körét. A hatósági közvetítői tevékenység jellegénél fogva szükséges, hogy a névre, elérhetőségre, tevékenységi körre vonatkozó adatok az ügyfelek számára hozzáférhetőek legyenek. Tekintettel arra, hogy a közvetítők nyilvántartásában szereplő fenti adatok nyilvánosságának elrendelése törvényi szintet követel meg, szükségessége válik a Ket. 41. §-ának ezzel történő kiegészítése.

A Ket. 98. §-a az ügyféli fellebbezés alapján indított jogorvoslati eljárás, a 109. §-a a bírói felülvizsgálat generális szabályait tartalmazza. A Ket. a hatóság döntéseit határozatokra és végzésekre bontja és annak típusától függő összetett jogorvoslati szabályokat rendel hozzájuk. Az említett két rendelkezés azonban csak bonyolult logikai elemzés után értelmezhető, így a normavilágosság alkotmányos követelményének teljesítése érdekében módosításra szorul.

A folyamatos értelmezés elkerülésére a 98. § (2) bekezdésének és a 109. § (2) bekezdésének módosítása tételesen sorolja fel az önálló fellebbezéssel támadható végzéseket, illetve a végzések elleni önálló bírói felülvizsgálat indításának eseteit.

A Ket.-nek a 2005. november 1-jén hatályba lépő általános eljárási szabályai - a jelenleg hatályos, a munkaügyi ellenőrzésről szóló 1996. évi LXXV. törvény (Metv.) rendelkezéseihez képest - szűkebb körben biztosítják a közigazgatási határozatoknak a fellebbezésre tekintet nélkül történő végrehajtásának lehetőségét. Jelenleg a Metv. szakmailag hatályon kívül helyezni indokolt 6. §-ának (2) bekezdése a következő esetkörökben teszi lehetővé az azonnali végrehajtás lehetőségét:

- a nők, a fiatalkorúak és a megváltozott munkaképességűek foglalkoztatásával kapcsolatos jogszabályok,

- a munkaidőre, a pihenőidőre, a rendkívüli munkavégzésre, valamint a szabadságra vonatkozó, jogszabályban vagy kollektív szerződésben előírt rendelkezések,

- a külföldiek foglalkoztatására vonatkozó rendelkezések,

- a munkaerő-kölcsönzésre vonatkozó rendelkezések.

Tekintettel arra, hogy a nők, fiatalkorúak és a megváltozott munkaképességűek foglalkoztatására vonatkozó szabályok többnyire a munkavállalónak a biológiai adottságai miatt szükséges munkajogi védelmének biztosítását célozzák, ezért e téren a Ket. háttérszabályai szerint az azonnali végrehajtásnak helye lehet. Azonban a külföldiek foglalkoztatása (amikor a hatóság alapvetően azt vizsgálja, hogy a foglakoztatás engedélyköteles-e, és a munkáltató az engedélyt beszerezte-e), valamint a munkaerő-kölcsönzés szabályainak, továbbá a munkaidőre, a pihenőidőre, a rendkívüli munkavégzésre, valamint a szabadságra vonatkozó rendelkezések betartása esetében - amikor nem feltétlenül áll elő életveszély vagy helyrehozhatatlan kár veszélye - nincs jogi lehetőség arra, hogy az eljáró hatóság azonnali hatállyal kötelezze a munkáltatót a megsértett munkajogi szabályok betartására és a munkavállalói jogsérelem megszüntetésére.

E helyzet orvoslása céljából a munkaügyi ellenőrzés területén a közigazgatási határozat fellebbezésre tekintet nélkül történő végrehajtásának a munkavállalók védelme érdekében történő elrendeléséhez a Ket. 101. §-a (3) bekezdése e) pontjának módosítása szükséges. Ennek hiányában a Metv. 6. §-a (2) bekezdésének hatályon kívül helyezése lenne szükséges, ami a munkavállalók „kiszolgáltatottságát” idézné elő. Ez szakmailag meg nem engedhető, ezért a Ket. és a Metv. szabályai összhangjának megteremtése érdekében - az azonnali végrehajtás lehetőségének a Metv-ben való hatályban tartásához - a Ket. vonatkozó szabályának módosítása indokolt.

A Ket. 121. §-a rendelkezik azokról az esetekről, amikor a hatóság határozatát a döntés jogerőre emelkedésétől számított három éven belül a jóhiszeműen szerzett és gyakorolt jogokra tekintet nélkül a jogorvoslati eljárásban meg kell semmisíteni. E szabályok között található az a rendelkezés, amelyik a bűncselekmény által befolyásolt hatósági döntés esetén teszi lehetővé a döntés megsemmisítését. A szabály nem rendelkezik azonban azokról az esetekről, amikor bűncselekmény elkövetéséhez nem kapcsolódik jogerős ítélet. Ilyen eset lehet, ha büntethetőséget kizáró ok áll fenn, például az elkövető meghal. Ebben az esetben is elkövették a bűncselekményt, de a felelősségre vonás az elkövetői oldalon felmerült okból az elkövető személyére tekintettel elmarad. A hatósági döntést ezekben az esetekben is semmisnek kell tekinteni, ellenkező esetben a semmisségi feltételek nem szabályozottak teljes körűen.

A 329-330. §-hoz

A Ket. 148. §-a (1) bekezdésének a) pontjában foglalt feltétel nem önálló, hanem felfüggesztés kérelemre történő elrendelésének általános feltétele, ezért azt a rendelkezés bevezető részében szükséges elhelyezni. A rendelkezés jelenlegi szövege szerint a döntést csak törvényi szinten megfogalmazott ok zárhatja ki, ami nincs összhangban az eljárás felfüggesztésére vonatkozó 32. § (3) bekezdés a) pontjában foglalt szabállyal, amely a kizáró okok tekintetében a jogszabályok szintje között nem tesz különbséget.

A kérelemre történő felfüggesztésnek a módosítás a) és b) pontja szerinti két esetköre csak a törvényszöveg értelmezésével következtethető ki. A normaszöveg egyértelműségének követelménye és a jogalkalmazói munka megkönnyítése az esetkörök pontos megjelenítését indokolja. A két esetkör a következő:

a Ket. 16. §-ának (3) bekezdés lehetővé teszi a teljesítési határidő módosítását, ha a kieső ügyfél helyébe jogutód lép. Ha a jogutódlásra végrehajtás elrendelését követően kerül sor, célszerű a jogelőd tekintetében folyamatba helyezett eljárást felfüggeszteni, amennyiben a végrehajtást foganatosító szerv már végrehajtási cselekményeket tett (pl.: vagyontárgyat foglalt le vagy értékesített, stb.), annak érdekében, hogy a végrehajtás eddigi eredménye ne menjen veszendőbe, és később beszámítható legyen a jogutód által történt teljesítésbe, illetve az újabb határidő eltelte után a jogutóddal szemben elrendelt végrehajtásba;

ha a jogosult a 130. § (2) bekezdése alapján kérte a végrehajtási eljárás megindítását, akkor rendelkezési joga kiterjed a végrehajtás felfüggesztésére és megszüntetésére is. A felfüggesztés tekintetében ezt a hiányt pótolni szükséges.

A Ket. 148. § (2) bekezdésében foglalt értelmező rendelkezés pontosítása indokolt a méltányosság esetköreinek példálózó felsorolásával, továbbá az e jogcímen történő felfüggesztést kizáró okok megjelölésével.

A Ket. 148. § (4) bekezdése szabályozza azt az esetet, amikor a végrehajtás - az ellenőrzésre jogosult szerv mérlegelése alapján - hivatalból és kérelemre is elrendelhető. Rendszertani szempontból az esetek e csoportjába tartozik a Ket. hatályos szövegében a 148. § (1) bekezdés b) pontjában foglalt eset is. Ha ugyanis a végrehajtás alá vont vagyontárggyal kapcsolatos igényper van folyamatban, vagy a vagyontárgyat a bírósági végrehajtó más követelés végrehajtása érdekében előbb lefoglalta, akkor a hatóság hivatalból is elrendelheti a végrehajtás felfüggesztését, továbbá dönthet úgy is, hogy az eljárás felfüggesztése helyett a kötelezett más vagyontárgyára vezet végrehajtást. Erre tekintettel ezt az esetet e helyre indokolt átszerkeszteni.

A Ket. 148. § (4) bekezdése hatálya alá tartozó esetek körét indokolt kibővíteni az új b) pont szerinti célszerűségi szabállyal. Előfordulhat ugyanis, hogy a kötelezettnek átmenetileg nincs végrehajtás alá vonható vagyontárgya, de várható, hogy gazdasági tevékenysége keretében kötött szerződés alapján bevétele származik, amely fedezetet nyújt a pénzkövetelés behajtására. Ilyen esetben célszerű az eljárást felfüggeszteni a végrehajthatóság időpontjáig. A felfüggesztés akkor is célszerű lehet, ha van végrehajtás alá vonható ingó vagy ingatlan, de a pénzkövetelés behajtása a szerződés alapján esedékes bevételekből gyorsabban és biztosabban megvalósítható. Ügyféli érdek is fűződhet ahhoz, hogy pl. a gazdasági társaság működési feltételét biztosító ingatlanra vezetett végrehajtás, vagy a felszámolási eljárás megindítása helyett a végrehajtást foganatosító hatóság bevárja a szerződésből vagy más forrásból származó, a kötelezettet megillető bevételek beérkezését.

Gyakori jelenség, hogy a jogorvoslati eljárásban a végrehajtható határozatot eljárási szabálysértés miatt semmisítik meg, és az első fokon eljáró szervet - változatlan tényállás mellett - új eljárás lefolytatására utasítják. Ilyen esetben várható, hogy az új eljárásban a megsemmisített döntéssel azonos tartalmú döntés születik, és a végrehajtás eddigi eredményeinek megőrzésére az újabb döntést követően is szükség lesz. Erre az életszerű helyzetre figyelemmel a 148. § (4) bekezdésének további kiegészítése indokolt.

A Ket. 148. § (5) bekezdése szabályozza a végrehajtás felfüggesztésének kötelező esetkörét. Ez a szabály csak azokat az eseteket veszi figyelembe, amikor a felfüggesztés elrendelése a végrehajtás elrendelésére jogosult szerv hatáskörébe tartozik. A rendelkezés kiegészítése indokolt azokkal az esetekkel, amikor a felfüggesztést a felügyeleti szerv, vagy a közigazgatási ügyekben eljáró bíróság rendeli el, vagy az külön jogszabály alapján kötelező.

A végrehajtás felfüggesztésének joghatásai csak részben azonosak az eljárás felfüggesztésénél a 32. § (8) bekezdésében szabályozottakkal, ezért az eltérő szabályok beiktatás szükséges. Ezt a hiányt pótolja a Ket. 148. §-ának új (8) bekezdésében foglalt szabályozás, amely kimondja, hogy a végrehajtás időtartama alatt új végrehajtási cselekmény nem foganatosítható, és erre az időszakra késedelmi pótlék felszámításának sincs helye. Ez utóbbi hatás különösen fontos mind az ügyféli érdekvédelem, mind a (4) bekezdésnél tárgyalt célszerűségi szabályok alkalmazása szempontjából.

A végrehajtás megszüntetési esetkörének utólagos kiegészítése szükséges. Előfordulhat ugyanis, hogy a végrehajtási eljárást azért kell megszüntetni, mert a végrehajtást foganatosító szerv a pénzkövetelést a pénzügyi intézményre vagy a munkáltatóra vonatkozó felelősségi szabályok - a 133. § (5) bekezdés vagy a 134. § (3) bekezdés - alapján e szervekkel szemben érvényesítette, vagy a külön törvény alapján a kötelezett tartozásaiért helytállásra kötelezettől hajtotta be. Mindkét eset közös vonása, hogy a kötelezettel szemben további végrehajtásnak helye nincs.

A gazdasági élet szokványos jelensége, hogy a fizetésképtelen gazdálkodó szervvel szemben a bíróság felszámolási eljárás megindítását rendeli el. Ilyen esetben a csődtörvény előírja, hogy valamennyi végrehajtási eljárást meg kell szüntetni, és a lefoglalt dolgokat, valamint a végrehajtás során befolyt pénzösszeget a felszámoló részére át kell adni. Ez a szabály irányadó a közigazgatási döntésben megállapított pénzfizetési kötelezettség végre-hajtására is. Erre, valamint a jövőben szabályozandó hasonló esetekre tekintettel a Ket. végrehajtás megszüntetésére vonatkozó taxációját célszerű pontosabbá és rugalmasabbá tenni.

A fenti célokat szolgálja a Ket. 149. §-a (1) bekezdésének új f) és g) ponttal történő kiegészítése.

-----STARTING---POINT---VEGE---

TIZENHARMADIK FEJEZET

Záró rendelkezések

A 331-340. §-hoz

A záró rendelkezések cím alatt a törvény szinte minden módosított törvény tekintetében további rendelkezéseket tartalmaz. A hatályba lépte0tő rendelkezések igazodnak a Ket. hatályba léptető rendelkezéseihez. A hatályba léptető rendelkezéseken túl a törvény a jogrendszerrel való koherencia megteremtése érdekében a jogszabályok szövegének pontosítására irányuló, a terminológia egységesítésére szolgáló módosító, valamint hatályon kívül helyező és átmeneti rendelkezéseket tartalmaz.