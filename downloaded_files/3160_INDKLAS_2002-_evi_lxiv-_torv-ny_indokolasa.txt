2002. évi LXIV. törvény indokolása

egyes pénz- és tőkepiaci tárgyú törvények módosításáról

-----STARTING---POINT---ALTALANOS--- 

A pénz- és tőkepiac szabályozásának törvényi keretei az elmúlt évtizedben kialakultak. Az alapvető törvények a hitelintézetekről és pénzügyi vállalkozásokról szóló 1996. évi CXII. törvény (a továbbiakban: Hpt.), a tőkepiacról szóló 2001. évi CXX. törvény (a továbbiakban: Tpt.) és a biztosító intézetekről és a biztosítási tevékenységről szóló 1995. évi XCVI. törvény (a továbbiakban: Bit.). Ezekre épül több, a szakosított hitelintézetek egyes fajtáit szabályozó törvény, így pl. a lakástakarékpénztárakról, a jelzáloghitelintézetekről, vagy a Magyar Fejlesztési Bank Rt.-ről szóló törvény.

Szabályozásunk nagymértékben megfelel az Európai Unióban kidolgozott szabályoknak. A jelenlegi módosítást a következő szempontok indokolják.

Törvényeink a kilencvenes évek első felében fogalmazódtak meg, majd több ízben módosításra kerültek. Így magukon viselik a piacgazdaságra való átállás korszakának sajátosságait. Első kodifikálásuk idején egy átalakulóban lévő gazdaság pénzügyi szektorának kockázatait kellett figyelembe venni, olyan időszakban kellett kialakítani a biztonságos működésre vonatkozó szabályokat, amikor a gazdaságban meglévő kockázatok rendkívül magasak voltak, ugyanakkor hiányzott az intézményekben a kockázatok kezeléséhez szükséges szakismeret és tapasztalat és a felügyelet rendszere sem volt még megfelelően kimunkált. Az elmúlt évtizedben - döntően a privatizáció eredményeképpen - a piacok stabilizálódtak, pénzügyi intézményeink megerősödtek, mind tőkeerő, mind pedig szakértelem szempontjából. A felügyelet intézményi és szakmai szempontból is megerősödött. Mindezen folyamatok eredményeképpen a korábban indokolt törvényi korlátozások egy része ma már szükségtelen, a piac fejlődését akadályozó tényezővé vált. Ezen akadályok megszűntetése közeli európai uniós csatlakozásunk miatt is fontos. Az Európai Unió egységes belső piacán, a lényegesen nagyobb, élesebb verseny feltételei mellett hátránnyal indulnak a magyar intézmények, ha a szabályozásunk indokolatlanul szigorúbb más tagállamok szabályainál.

A tőkepiac területén - a világszerte tapasztalható visszaesés körülményei között - különösen élesen vetődik fel ez a probléma. A tőkepiac fejlődésének elősegítése érdekében a Kormány programja írja elő a törvény módosítását. Külön kiemelt hangsúlyt kapott a programban a tőzsdében történő tulajdonszerzés korlátozásának megszüntetése.

A tőkepiaci törvényt egy évvel ezelőtt fogadta el a Parlament. Ez év elejétől rendelkezéseit alkalmazni kell. Ezen idő alatt több olyan probléma merült fel, ami a nem kellően pontos fogalmazásból adódott, a szabályok alkalmazása során bebizonyosodott, hogy egyes rendelkezések nem egyértelműen megfogalmazottak. A tapasztalatok alapján több ponton szükséges pontosítani a törvényt.

Az Alkotmánybíróság 15/2002. (III. 29.) AB határozatával 2003. január 1-től hatályon kívül helyezte a Hpt. 197. §-át. A Kormány határozata szerint a jelenlegi törvénymódosítási munka során meg kell vizsgálni, hogy milyen intézkedés szükséges a hatályon kívül helyezett szabály pótlására. A hatályon kívül helyezett jogszabály-hely a banktitkot képező adatok bírósági tárgyaláson való kezelését szabályozta. A kérdés rendezésére a polgári perrendtartásról szóló törvény módosítása ad lehetőséget.

Az európai uniós jogharmonizáció keretében a jogszabályok további finomításának szükségessége merült fel. Szabályaink lényegében tükrözik az európai irányelvek követelményeit, ugyanakkor nem minden esetben elég pontosak, helyenként leegyszerűsítettek. Szükség van ezért arra, hogy számos ponton - a lényegi szabályokat nem érintve - pontosító javaslatokat dolgozzunk ki.

A törvényi szabályozás stabilitása a gazdasági szereplők számára alapvető fontosságú. Ugyanakkor a szabályozásnak követnie kell a piaci folyamatokat. A pénz- és tőkepiacok fejlődése az elmúlt évtizedben világszerte nagymértékben felgyorsult. Ennek következtében a szabályozás nemzetközi szinten is átalakulás alatt áll. A Bázeli Bankfelügyeleti Bizottság keretén belül várhatóan egy-két éven belül befejeződik az új tőkemegfelelési szabályok kidolgozása, ami nem csak a szorosan vett prudenciális szabályok körét érinti, hanem lényegesen megváltoztatja a transzparenciára és a felügyeletre vonatkozó szabályozásokat is. Az Európai Unió Bizottságában is felgyorsult a pénz- és tőkepiacok szabályozásának átalakítására irányuló munka, amelynek célja a piacok egységes működését akadályozó szabályozási elemek kiiktatása. Az elmúlt évben fogadta el a Bizottság a Lámfalussy bizottság által kidolgozott javaslatot a jogszabályok kidolgozásának eljárására vonatkozóan, ami lehetővé teszi az irányelvek gyorsabb, rugalmasabb elfogadását, módosítását. A javaslatot a tőkepiaci szabályozás területére dolgozta ki a bizottság. Eredményeképpen jelenleg már kb. négy-öt új irányelv tervezete került elfogadásra. Az új szabályok végleges elfogadását követően a tagállamoknak - és a csatlakozásra váró államoknak is - viszonylag rövid időn belül át kell venni az új szabályokat. A Bizottság pedig a közelmúltban döntött arról, hogy a tőkepiaci szabályozás területére kidolgozott jogalkotási eljárási rendszert kiterjesztik a hitelintézeti és a biztosítási szektor szabályozására is. Várhatóan tehát ezeken a területeken is lényeges módosulás lesz az európai szabályozásban, amit követnünk kell. Mindezen okok miatt várhatóan a következő években is szükség lesz szabályozásunk módosítására.

A biztosítóintézetekről és a biztosítási tevékenységről szóló 1995. évi XCVI. törvény hatálybalépése óta több módosításon ment keresztül. Ezek célja kétirányú volt: egyrészt a szabályozási és piaci környezet változásainak megfelelés, másrészt az Európai Unióhoz történő csatlakozás miatt megkövetelt jogharmonizációs lépések.

A jelenlegi módosítás indoka a Bit. gyakorlati működése során szerzett tapasztalatok és a biztosítási piac változásai által felvetett, sürgős orvoslást kívánó problémák megoldása.

-----STARTING---POINT---RESZLETES---

I. fejezet

A hitelintézetekről és a pénzügyi vállalkozásokról szóló 1996. évi CXII. törvény módosítása

Az 1. §-hoz

A törvény a kiszervezésre vonatkozó rendelkezések újraszabályozásával összhangban pontosítja a Hpt. hatályát.

A 2. §-hoz

A Diákhitel Központra és hitelezési tevékenységére külön szabályok vonatkoznak, rá e törvénynek csak a banktitokkal kapcsolatos 54. §-a alkalmazható.

A 3. §-hoz

A 2. § (1) és (3) bekezdése egyértelművé teszi, ha az ügynöki tevékenység keretében az ügyfelek pénzét nem kezelik és a pénzügyi intézmények kockázatára önállóan nem vállalnak kötelezettséget, a tevékenység nem engedélyköteles (a pénzügyi intézménynek bejelentési kötelezettsége van). A 2. § (2) bekezdése szerint pedig a továbbiakban a bankközi piacon végzett ügynöki tevékenység engedélyezésekor a Felügyeletnek nem kell kikérnie az MNB véleményét.

A 4. §-hoz

A § egyrészt pontosító jellegű, másrészt a jövőre nézve megengedi, hogy az OECD tagországában székhellyel rendelkező külföldi pénzügyi intézmény bankközi piacon ügynöki tevékenységet Magyarországon határon átnyúló szolgáltatás formájában is végezhessen.

Az 5. §-hoz

A módosítás a tőkepiaci, illetőleg az elektronikus aláírásról szóló törvény elfogadásával összhangban pontosítja a pénzügyi intézmények által végezhető tevékenységi kört.

A 6. §-hoz

A törvény ezen §-a szintén pontosító jellegű. Egyrészt a jelenleginél is egyértelműbbé válik, hogy a hitelintézeti elszámolóház pénzügyi vállalkozás, másrészt a Hpt. hatályos 6. §-ának (2) bekezdése nem volt összhangban a hitelintézetnek és a pénzügyi vállalkozásnak a törvényben máshol megjelenített elhatárolásával.

A 7. §-hoz

A módosítást az időközben elfogadott új szövetkezeti törvény indokolja.

A 8. §-hoz

Az (1) bekezdés alapján - az Európai Unió vonatkozó irányelvének megfelelően - a törvény hatálybalépésétől szövetkezeti hitelintézet 100 millió Ft helyett legalább 250 millió Ft jegyzett tőkével alapítható. A (2) és (3) bekezdésben rögzített módosítás pedig technikai jellegű (a hitelintézeti elszámolóház pénzügyi vállalkozás, illetőleg az ún. dotációs tőke az EU-hoz történő csatlakozástól csak az Unión kívüli hitelintézet fióktelepeire írható elő).

A 9. §-hoz

A módosítást alapján - a külön jogszabályban meghatározott - bankbiztonságért felelő személyekre is szigorú büntetlenségi követelmények kerülnek előírásra.

A 10. §-hoz

A törvény újraszabályozza a kiszervezésre vonatkozó - gyakorlatban eddig alkalmazhatatlan - rendelkezéseket. Ennek megfelelően a kiszervezés csak olyan tevékenységre értelmezhető, amelynek során adatkezelés, adatfeldolgozás vagy adattárolás valósul meg, és ezen tevékenységet folyamatosan vagy rendszeresen végzik.

A 11. §-hoz

Módosítás indoka, hogy a tőkepiaci törvénynek megfelelő (tőkepiaci) elszámolóházi tevékenységet a szakosított hitelintézeti formában működő elszámolóház mellett (korlátozott tevékenységi körrel) részvénytársaság, illetve tőzsde is végezhet.

A 12. §-hoz

Az (1) bekezdés - az általános gyakorlatnak megfelelően - pontosítja az üzletszabályzat és az általános szerződési feltétel elhatárolását, a (2) bekezdés indoka, hogy az EU irányelveinek megfelelően konkrét átutalási rendszerhez történő csatlakozás nem írható elő, a (3) bekezdés szerint pedig az engedélyezési eljárásnál kizárólag olyan iratokat kell csatolni, melyek benyújtására korábban még nem került sor.

A 13-14. §-hoz

A módosítás kizárólag technikai (pontosító) jellegű.

A 15. §-hoz

A törvény alapján egyrészt a Felügyeletnek az engedélyezési feltételek meglétét nem kötelező a helyszínen is megvizsgálnia (mely jellemzően egyébként is felesleges), másrészt a szövetkezeti hitelintézetek egyes engedélyezési eljárása során az MNB véleményét nem kell kikérni.

A 16. §-hoz

A módosítás indoka, hogy - főszabályként - a hitelintézeteknél megszűnik a Hpt. 12. §-ában rögzített tulajdonszerzési korlát.

A 17-18. §-hoz

A módosítás indoka, hogy a Hpt. az időközben elfogadott egyéb törvénymódosításokkal összhangba kerüljön.

A 19. §-hoz

A módosítás szintén technikai (pontosító) jellegű.

A 20. §-hoz

Szövetkezeti hitelintézetek, pénzügyi vállalkozások esetében lehetőség van arra, hogy belső ellenőrt közösen foglalkoztassanak. Ebben az esetben a belső ellenőr az adott intézményekkel nem áll munkaviszonyban.

A 21. §-hoz

A belső ellenőr, vagy a belső ellenőrzés vezetője az lehet, aki szakirányú felsőfokú végzettséggel, illetve mérlegképes könyvelői szakképesítéssel és legalább 3 éves szakmai gyakorlattal rendelkezik.

A 22. §-hoz

A törvény alapján a tőkemegfelelési mutató elnevezése - a nemzetközi terminológiának megfelelően - fizetőképességi mutatóra (szolvencia rátára) változik.

A 23. §-hoz

A törvény - a vonatkozó EU irányelvekkel összhangban - pontosítja a kereskedési könyv vezetésének, illetőleg a vezetése alóli felmentés lehetőségének szabályait.

A 24. §-hoz

A módosítást a tőkemegfelelési mutató elnevezésének változása teszi szükségessé.

A 25. §-hoz

A módosítás szerint a jövőben egyrészt az Országos Betétbiztosítási Alappal szembeni kockázatvállalás esetén is alkalmazni kell a nagykockázat vállalására vonatkozó korlátozásokat, másrészt egyértelművé válik, hogy a jelzálog-hitelintézet által történő önálló zálogjog vásárlása is kockázatvállalás.

A 26. §-hoz

A módosítást a tőkemegfelelési mutató elnevezésének változása teszi szükségessé.

A 27. §-hoz

A Hpt. korábbi 97. §-ának (2) bekezdésének megfelelő hitelintézet nem létezett és a rendelkezés az Európai Unió szabályozásával is ellentétes volt. A módosítás a betétbiztosítási rendszerekre vonatkozó 94/19/EK számú irányelv szabályaival összhangban kimondja, hogy magyarországi székhelyű hitelintézet külföldön létesített fióktelepére főszabályként kiterjed az Alap biztosítása. A törvény azonban lehetőséget biztosít arra is, hogy a fióktelep csatlakozzon a külföldi betétvédelmi rendszerhez.

A csatlakozáskor hatályba lépő rendelkezéseket a törvény az Uniós szabályozással történő teljes harmonizálás érdekében új szabályokkal egészíti ki. E szabályok többek között bevezetik a kiegészítő biztosítás intézményét. Eszerint ha az Alap által nyújtott biztosítás nagyobb, vagy szélesebb körű mint a fióktelep székhely országában alkalmazott biztosítás, akkor a fióktelep önként csatlakozhat az Alaphoz annak érdekében, hogy a magyarországi hitelintézetekhez hasonló betétbiztosítással rendelkezzen. A kiegészítő biztosítás a betétnek csak arra a részére vonatkozik, amelyre a székhely ország szerinti betétbiztosítás nem terjed ki. A törvény lehetővé teszi, hogy az Alap együttműködési megállapodást kössön más ország betétbiztosítási rendszereivel és felügyeleti hatóságaival.

A 28. §-hoz

A törvény pontosítja az Alap biztosítása alól kizárt betétek körét. A kizárás a felsorolt intézmények és személyek külföldi megfelelőinek betéteire is vonatkozik.

A 29. §-hoz

A módosítás a hivatkozást pontosítja.

A 30. §-hoz

A módosítás a betétek befagyása helyett a kártalanítás kifizetésének elkerüléséről szól, összhangban a Hpt. módosított 105. § (1) bekezdésével.

A 31. §-hoz

A törvény új esettel egészíti ki a kártalanítás kifizetésének felmerülését szabályozó rendelkezést. A betétek befagyása és a felszámolást elrendelő bírósági végzés közzététele mellett a Felügyeletnek a Hpt. 31. § (1) bekezdésének c) pontja alapján hozott határozata esetén is sor kerülhet a kártalanításra.

A 32. §-hoz

Az Alap számára alapvető fontosságú, hogy az igény-bejelentési eljárás és a kifizetés gyorsan és nagyfokú adatbiztonság mellett történjen. A törvény ezért előírja, hogy a fizetésképtelen hitelintézet köteles megállapodni az Alappal a kifizetéssel kapcsolatos feladatok ellátásáról. Az érintett hitelintézet közreműködése az igénybejelentésben és a kártalanítási kifizetésekben elősegítheti a gyors, költséghatékony és ügyfélbarát kártalanítási eljárást. Az adott hitelintézetnél ugyanis helyben és közvetlenül rendelkezésre állnak a betét- és ügyféladatok, az ügyfelek számára pedig kedvező, hogy a kártalanítási ügyintézés az általuk korábban már megszokott helyen történik.

A 33. §-hoz

A törvény pontosítja az Alap igazgatótanácsának feladatait. Eszerint az igazgatótanács elfogadja az Alap éves beszámolóját és a könyvvizsgáló jelentését, valamint kialakítja az Alap ellenőrzési tervét. A módosítás az Igazgatótanács évek óta alkalmazott gyakorlatát jeleníti meg a törvényben.

A 34. §-hoz

A módosítás szerint az OBA a helyszínen ellenőrizheti a betétbiztosítással kapcsolatos kötelezettségek (pl. a díjalap és a fizetendő díj meghatározása, megfelelő nyilvántartás, az ügyfelek tájékoztatása) teljesítését. A törvény tükrözi az OBA ellenőrzési tevékenységének eddigi gyakorlatát. Az ellenőrzések az Alap igazgatótanácsa által jóváhagyott éves ellenőrzési terv keretében zajlanak.

A 35. §-hoz

A törvény meghatározza, hogy fióktelep által kötött kiegészítő biztosítás esetén az éves díj megállapításánál figyelembe kell venni, hogy az Alap kártalanítási kötelezettsége csak a betét meghatározott részére vonatkozik. A rendelkezés Magyarország Európai Unióhoz történő csatlakozásakor lép hatályba.

A 36. §-hoz

A rendelkezés pontosítást tartalmaz, visszautal a Hpt. 97. § (3) bekezdésére, amely meghatározza azokat az eseteket, amikor a fióktelepnek nem kell csatlakoznia az Alaphoz. A módosítás Magyarország Európai Unióhoz történő csatlakozásakor lép hatályba.

A 37. §-hoz

A módosítás indoka, hogy az önkéntes alapoknál az esetleges vagyonbevitelhez kötődő szavazás esetén is valós lehetőség legyen határozatképes közgyűlés tartására, valamint új napirend felvételére.

A 38. §-hoz

A módosítás technikai (pontosító) jellegű.

A 39. §-hoz

A törvény szerint a jövőben a hitelintézet tevékenységi körét érintő veszélyhelyzet kialakulását - két munkanap helyett - a Felügyelet valamint az MNB részére haladéktalanul jelenteni kell.

A 40-42. §-hoz

A törvény a kapcsolódó (ágazati) törvényeknek megfelelően egységesíti a felügyeleti eljárásra vonatkozó szabályokat.

A 43-46. §-hoz

A módosítást a tőkemegfelelési mutató elnevezésének változása teszi szükségessé.

A 47-48. §-hoz

A módosítást az időközben elfogadott új szövetkezeti törvény indokolja.

A 49. §-hoz

A törvény alapján a felügyeleti munka hatékonyságának érdekében a hitelintézetek egyes mulasztásához kapcsolódó bírság tekintetében felső korlát kerül megállapításra.

Az 50. §-hoz

A törvény szerint az MNB (Felügyelet felé történő) bírságolást kezdeményező hatásköre kiegészül azzal az esettel, ha a pénzügyi intézmény, vagy a pénzügyi intézménynek nem minősülő kiegészítő pénzügyi tevékenységet végző egyéb jogi személy megsérti az MNB engedélyezési hatáskörébe tartozó pénzügyi és kiegészítő pénzügyi szolgáltatások (példaként elszámolóházi, pénzfeldolgozási tevékenység) végzésének egyes feltételeiről szóló jogszabályok előírásait.

Az 51-52. §-hoz

A módosítás technikai (pontosító) jellegű, illetve az EU-hoz történő várható csatlakozáshoz kapcsolódik.

Az 53. §-hoz

A 11. §-sal megegyezően - az általános gyakorlatnak megfelelően - pontosítja az üzletszabályzat és az általános szerződési feltétel elhatárolását.

Az 54. §-hoz

A törvény a Felügyelet jelenleginél hatékonyabb panaszügyintézése érdekében előírja, hogy az érintett - pénzügyi tevékenységet végző - szolgáltató köteles a hozzá továbbított panaszt 30 napon belül érdemben kivizsgálni, és annak eredményéről az ügyfelet, valamint a Felügyeletet tájékoztatni.

Az 55. §-hoz

A törvény - fogyasztóvédelmi megfontolásból - az ügyfelek felé történő tájékoztatási kötelezettséget kiegészíti az önkéntes betétbiztosítási, intézményvédelmi alapban való esetleges részvétel - betéteseket érintő - következményeivel.

Az 56. §-hoz

A módosítás egyértelműsíti, hogy az „értékpapír” szerűen kiállított, de betétnek minősülő okirat takarékbetét.

Az 57. §-hoz

A törvény a hitelintézetekre vonatkozó tulajdoni korlát eltörlésével párhuzamosan jelentősen felemeli a szövetkezeti hitelintézetek minimális taglétszámát, illetve kifejezetten a szövetkezetekre nézve - főszabályként - változatlanul fenntartja a 15%-os tulajdonszerzési limitet. A taglétszám emelésének legfőbb, hogy a szövetkezetek általános fogalmával, a gazdaságban betöltött „üzemkiegészítő” szerepükkel összeegyeztethetetlen a családi alapokon működő szövetkezeti hitelintézet. Ehhez kapcsolódik a tulajdonszerzési korlát is, megakadályozandó, hogy az egy tag egy szavazat formális érvényesítése mellett is befektető tagok színrelépésével (kihasználva a tőkeemelési kényszert) olyan álszövetkezetek alakuljanak ki, melyek elsődleges célja ezen befektetők finanszírozása.

Az 58-60. §-hoz

A rendelkezések indoka, hogy a szövetkezeti jellegből adódó változó tőke elve ne veszélyeztesse a szövetkezeti hitelintézetek prudens működését.

A 61. §-hoz

A módosítást a tőkemegfelelési mutató elnevezésének változása teszi szükségessé.

A 62. §-hoz

A módosítás technikai (pontosító) jellegű, az időközben elfogadott tőkepiaci törvény átvezetése.

A 63-64. §-hoz

A törvény a Hpt. mellékleteit módosítja.

II. fejezet

A hitelintézetekről és a pénzügyi vállalkozásokról szóló 1996. évi CXII. törvény módosításáról szóló 2000. évi CXXIV. törvény módosítása

A 65. §-hoz

A 3. §-sal összhangban a módosítás szintén technikai jellegű.

A 66. §-hoz

A törvény a 15. § (4) bekezdésének d) pontjában történt elírást pontosít (pénzügyi vállalat - pénzügyi vállalkozás).

A 67. §-hoz

A tevékenységi engedély megadása iránti kérelemhez az Alapnak benyújtott csatlakozási nyilatkozatot kell mellékelni. A rendelkezés kivételt megállapító része visszautal a Hpt. 97. § (3) bekezdésére, amely meghatározza azokat az eseteket, amikor külföldi hitelintézet fióktelepének nem kell csatlakoznia az Alaphoz.

A 68. §-hoz

A módosítás kiegészíti a tájékoztatási kötelezettséget a határon átnyúló szolgáltatás esetével.

A 69. §-hoz

A törvény módosítja az (1) bekezdés kivételt megállapító részének hivatkozását, tekintettel a Hpt. 97. § (2) bekezdésének módosulására.

A Felügyelet bírálja el, hogy harmadik országbeli hitelintézet betétbiztosítási rendszere egyenértékű-e az OBA által nyújtott betétbiztosítással. A módosítás szerint az elbírálásnál figyelembe kell venni az Alap véleményét is.

A törvény szerint fióktelep csak akkor csatlakozhat önként az Alaphoz, ha megfelel az Alap tagjaira vonatkozó követelményeknek.

A 70. §-hoz

A módosítás pontosítást tartalmaz. Az Alapra vonatkozó szabályok szerint ugyanis devizabetét esetén is forintban történik a kártalanítás kifizetése.

A 71. §-hoz

A módosítást a tőkemegfelelési mutató elnevezésének változása teszi szükségessé.

III. fejezet

A tőkepiacról szóló 2001. évi CXX. törvény módosítása

A 72. §-hoz

A módosítás következtében a Tpt. hatálya - az új 43/A. §-sal összefüggésben - kiterjed a sorozatban kibocsátott értékpapír Magyarországon működő tőzsdére történő bevezetésére is, valamint a kiszervezés lehetőségének megteremtésével a kiszervezett tevékenységet végző felügyeletére is.

A 73. §-hoz

A Magyar Nemzeti Bank, a Kincstár és az Államadósság Kezelő Központ nem köteles dokumentumaiban és hirdetéseiben feltüntetni, hogy e törvény hatálya alá tartozik.

A 74. §-hoz

A Tpt. értelmező rendelkezéseinek körében számos fogalom-meghatározás változott. A 9. pont módosítása megteremti annak lehetőségét, hogy a külföldi befektetési alapkezelő - fióktelepként - Magyarországon is folytathasson tevékenységet.

A 13. pontban tett módosítás pontosító jellegű, befektetési hitelnek csak az egy évnél rövidebb futamidejű hitelek minősülnek, mivel értékpapír vásárlásához nem indokolt hosszú lejáratú hitel biztosítása.

Az új 14. pont egyértelműsíti, hogy befektetési jegynek csak a Tpt.-ben meghatározott módon és alakszerűséggel kibocsátott, vagyoni és egyéb jogokat biztosító, átruházható értékpapír minősül.

Az intézményi befektető 53. pont a) alpontbeli fogalmát érintő módosítás a biztosító részvénytársaság helyett a biztosító intézetet emeli be a defínicióba, az 54. pontbeli járulékos vállalkozás fogalma pedig a 351. §-ának (2) bekezdésével összhangban módosul.

Az 58. pont módosítása - összhangban a részvénytársaság felvásárlására vonatkozó szabályokkal - az ügyvezető helyett a vezető tisztségviselőt fogalmát építi be a definícióba, tekintettel arra, hogy ez a fogalom részvénytársaság esetében is értelmezhető. Ezzel párhuzamosan feleslegessé vált az igazgatósági tag a felsoroltak között, mivel ez a Gt. szerint eleve vezető tisztségviselőnek minősül.

A kibocsátási program 60. pontbeli módosítása egyértelművé teszi, hogy a program csak nyilvános forgalomba hozatalra vonatkozik.

A klíring 62. pontban meghatározott fogalmát a módosítás akként pontosítja, hogy kiveszi e körből a Hpt. szerinti elszámolásforgalmi ügyletet.

A kockázatvállalás definíciójának és Tpt. 178. § (6) bekezdésének összhangját teremti meg a módosítás a 64. pontban.

A központi értékpapír-számla 71. pontbeli fogalmára vonatkozó módosítás értelmében a központi értéktár a dematerializált értékpapírról csak sorozatonként vezet nyilvántartást, az értékpapír-számlavezetőnként való nyilvántartást a meghatározás a továbbiakra nézve - általános érvénnyel - nem kívánja meg. A módosítás az új 11. § (3) bekezdésével van összefüggésben.

A 77. pontbeli módosítás egyértelműsíti, hogy a nettó eszközérték kiszámításánál figyelembe kell venni a kölcsönbe adásból származó követeléseket is.

A 81. pont módosítása értelmében nyitott pozíció árutőzsdei szolgáltatási tevékenység során megkötött ügyletekből kifolyólag is keletkezhet.

A módosítás hozzáigazítja az ügyfél 100. pontbeli fogalmát a Tpt.-ben meghatározott szolgáltatások köréhez, azaz minden olyan személy, aki a Tpt.-ben meghatározott szolgáltatást igénybe veszi, ügyfélnek minősül.

A 108. ponttal a definíciók sora kiegészül a folyamatos kibocsátás fogalmával, amely intézmény ugyan eddig is létezett, de az egyértelműség érdekében célszerűnek látszott meghatározása.

Az előző ponthoz hasonlóan új fogalmat tartalmaz a módosítás a 109. pontbeli termékcsoportra, illetve a 110. pontban meghatározott kiszervezésre. Ez utóbbi a Hpt.-vel összhangban maghatározza, hogy ha a befektetési szolgáltató a befektetési valamint kiegészítő befektetési szolgáltatási tevékenységéhez, valamint az árutőzsdei szolgáltató árutőzsdei szolgáltatási tevékenységéhez kapcsolódó, illetőleg jogszabály által végezni rendelt olyan tevékenységét, - amelynek során adatkezelés, adatfeldolgozás vagy adattárolás valósul meg - nem saját maga végzi, kizárólagos szerződést köthet e tevékenységek folyamatos vagy rendszeres végzésére tőle szervezetileg független személlyel vagy jogi személyiség nélküli gazdasági társasággal.

A Tpt. a fióktelep fogalmat nem csak az 5. §-ának (2) bekezdésében megadott, Fkt. szerinti értelemben használta, hanem olyan értelemben is, amely a Ctv. fogalmának felelt meg, azaz magyarországi székhelyű társaság külföldi fióktelepeként. Ezért került kiegészítésre a fenti rendelkezés, amely értelemszerűen rendeli alkalmazni a két definíciót.

A 75. §-hoz

Mivel a befektetési jegyeket a befektetési alapkezelő által megállapított értéknappal keletkezteti az értéktár, szükséges annak kimondása, hogy az előállítás - dematerializált értékpapír esetén - visszamenőleges értéknappal nem lehetséges.

A 76. §-hoz

Az (1) bekezdést érintő módosítás pontosító jellegű, az átalakításról szóló döntés és az értékpapírok benyújtására felszólító hirdetmény közzététele között nem telhet el több harminc napnál.

A (2) bekezdés módosítása a Tpt. új 11. § (2) bekezdésével való összhang megteremtése miatt vált szükségessé.

A 77. §-hoz

E szakasz rögzíti, hogy milyen jogcímen és kinek a számláján tartják nyilván azt a dematerializált értékpapírt, amelynek tulajdonosa a nyomtatott formában előállított értékpapírt nem nyújtotta be, illetve meghatározza azt is, hogy milyen jogcímen tartható nyilván az át nem vett dematerializált értékpapírt.

A 78. §-hoz

A módosítás egyrészt garanciális okokból határidőt szab az értékesítésre nyitvaálló időintervallumra, másrészt - mivel a fennálló helyzet torzíthatja a tulajdonosi arányokat, így a szavazati jogokat is -, kimondja, hogy az értékesítés eredménytelensége esetén a kibocsátó az értékesítésre nyitvaálló határidő lejártát követő első közgyűlésen köteles leszállítani a társaság alaptőkéjét. E szakasz rendelkezik arról is, hogy a kibocsátó hitelintézetnél vezetett letéti számlán tartja az értékesített értékpapír ellenértékét.

A 79. §-hoz

Az egyértelmű jogalkalmazás érdekében utal a Tpt. 15. §-ának (3) bekezdése az információs összeállítás kötelező elemeit tartalmazó új 23., illetve 24. mellékletre.

A 80. §-hoz

A módosítás pontosító jellegű, az f) pontban eredetileg szereplő kifejezés terminológiailag helytelen.

A 81. §-hoz

A módosítás egyértelműen meghatározza az ismertető nyilvánosságra hozatalának helyét.

A 82. §-hoz

A módosítás egyértelművé teszi, hogy a saját tőkéig való kibocsátás lehetőségének nem csak a folyamatos kibocsátás vagy a kibocsátási programról való döntés időpontjában kell megfelelni, hanem az egész folyamat során, így ha a saját tőke lecsökken és felemelésére nem kerül sor, akkor az ehhez kötött limiteknek is változnia kell.

A 83. §-hoz

A módosítás egyrészt megjeleníti a másodlagos értékpapír kibocsátását kezdeményezők között az értékpapír tulajdonosait is, mivel indokolatlan kihagyni őket e körből, másrészt a másodlagos értékpapír kellékei közé a másodlagos értékpapír értékpapír-kódját is felveszi.

A 84. §-hoz

A módosítás eredményeképpen a tájékoztatónak feltűnő módon kell tartalmaznia az értékpapír tőzsdei bevezetésének szándékát.

A 85. §-hoz

A módosítás egyértelműsíti, hogy kibocsátási program részkibocsátásakor is köteles a kibocsátó tájékoztatót, illetve egyszerűsített tájékoztatót készíteni.

A 86. §-hoz

A módosítás pontosító jellegű, az eredeti szövegben szereplő kifejezés terminológiailag helytelen.

A 87. §-hoz

A módosítás azt célozza, hogy csak a kibocsátó, illetve a forgalmazó kezdeményezésére megjelent dokumentum tervezetét legyen kötelező benyújtani a Felügyeletnek megjelentetés előtt, a kibocsátó tudta nélkül, illetve tőle függetlenül megjelent dokumentumot - például újságcikket - nem.

A 88. §-hoz

A módosítás egyértelműen meghatározza a forgalomba hozatali eljárás eredményéről közzéteendő hirdetmény nyilvánosságra hozatalának helyét.

A 89. §-hoz

A közösségi joganyagnak való megfelelés érdekében volt szükséges kimondani, hogy az értékpapírok tőzsdei bevezetéséhez a Felügyelet engedélye szükséges, ugyanis a vonatkozó direktíva hatósági engedélyhez köti a bevezetést.

A 90. §-hoz

A módosítás pontosító jellegű, amely egyértelművé teszi, hogy nem csak az éves jelentéshez hasonló, hanem a 30. § (2) bekezdésben foglalt tartalmú dokumentumot kell készíteni.

A 91. §-hoz

Az e szakaszra vonatkozó módosítás egyrészt a gyorsjelentés, illetve az éves jelentés kivonata közzétételének körülményeit pontosítja, másrészt konkretizálja a hatályos szabályok által előírt tájékoztatási kötelezettség módját.

A 92. §-hoz

A módosítás pontosító jellegű.

A 93. §-hoz

A módosítás egyértelműen meghatározza a rendkívüli tájékoztatás nyilvánosságra hozatalának helyét.

A 94. §-hoz

A módosítás pontosító jellegű, a hivatkozás helyesbítését célozza.

A 95. §-hoz

A módosítás egyértelműen meghatározza a vállalatfelvásárlással kapcsolatos közzétételi hirdetmények nyilvánosságra hozatalának helyét.

A 96. §-hoz

A módosítás egyértelműbben fejezi ki a jogalkotói szándékot, ráerősít a hatályos szabályozásra.

A 97-99. §-hoz

A módosítás egyértelműsíti, hogy olyan befektetési szolgáltató működhet közre a vételi ajánlat útján történő befolyásszerzés lebonyolításában, akinek erre a kiegészítő befektetési szolgáltatási tevékenységre felügyeleti engedélye van.

A 100. §-hoz

A Tpt. 66. §-a tartalmazza a közzététel helyére vonatkozó szabályt, így ebben a szakaszban felesleges még egyszer rendelkezni erről.

A 101. §-hoz

A módosítás egyértelműsíti, hogy olyan befektetési szolgáltató tud közreműködni a vételi ajánlat útján történő befolyásszerzés lebonyolításában, akinek erre a kiegészítő befektetési szolgáltatási tevékenységre felügyeleti engedélye van.

A 102. §-hoz

A módosítás egyrészt egyértelműsíti, hogy olyan befektetési szolgáltató tud közreműködni a vételi ajánlat útján történő befolyásszerzés lebonyolításában, akinek erre a kiegészítő befektetési szolgáltatási tevékenységre felügyeleti engedélye van, másrészt összehangolja a kisrészvényesek eladási jogára, illetve a befolyásszerző vételi kötelezettségére nyitva álló határidőt.

A 103. §-hoz

A módosítás egyértelműsíti, hogy csak a befolyásszerzési szabályok megsértésével szerzett részvényeket köteles elidegeníteni az a részvénytulajdonos, a befolyásszerzési szabályok hatályba lépése előtt szerzett huszonöt, illetve harminchárom százalékos küszöböket meghaladó mértékű szavazati jogot megtestesítő részvényeket nem.

A 104-105. §-hoz

A módosítás lehetővé teszi, hogy a Tpt. 5. §-ának (1) bekezdése 103. pontja a) alpontjában meghatározott ügynök is közreműködhessen jegyzési helyként.

A 106. §-hoz

A Tpt. 91. §-át indokolt kiegészíteni azzal az egyértelműsítő szabállyal, hogy az ügynök nem vehet igénybe közreműködőt.

A 107. §-hoz

A módosítás elhagyja a szabályzatok elfogadására jogosult szervekre történő utalást, mivel alacsonyabb szinten is megtörténhet ez az aktus.

A 108. §-hoz

A szakasz kiegészül az új 22. mellékletre való utalással, amely a jogalkalmazás egyértelművé tétele érdekében maghatározza azokat az okiratokat, amelyeket az árutőzsdei szolgáltató esetében a tevékenységi engedély iránti kérelemhez mellékelni kell.

A 109. §-hoz

A Tpt. 99. §-ának alkalmazásában szakirányú szakmai gyakorlat megszerzésének helyeként az árutőzsdei szolgáltatónál eltöltött idő is figyelembe vehető, egyben pontosításra kerül az e) pontban foglalt szervezet megnevezése.

A 110. §-hoz

A módosítás a Hpt. szabályozásával összhangban állapítja meg a belső ellenőr igénybevételére vonatkozó szabályokat.

A 111. §-hoz

A módosítás pontosító jellegű, rögzíti, hogy együttes aláírási jogosultság csak együttes aláírási jogosultságként ruházható át.

A 112. §-hoz

A módosítás pontosító jellegű, egyértelművé teszi a jogalkotói szándékot.

A 113. §-hoz

A módosítás kiegészíti az áru-, illetve a származékos ügyletekkel a bekezdést, hozzáigazítva a felvezető szöveg tartalmához.

A 114. §-hoz

A hatályos szöveg „manipulációs célzatú” fordulata helyett egyértelműbb tartalmú szabályt ad a módosítás, amely a tisztességtelen árfolyam-befolyásolás megvalósulásának esetén írja elő a szerződés megtagadásának kötelezettségét. Pontosul a rendelkezés abban az értelemben is, hogy a megtagadási kötelezettség csak abban az esetben áll fenn, ha a szolgáltatónak tudomása van arról, vagy fel kellene ismernie, hogy a megbízás teljesítése bennfentes kereskedést vagy tisztességtelen árfolyam-befolyásolást eredményez.

A 115. §-hoz

A befektetési, illetőleg az árutőzsdei szolgáltató köteles időrendi nyilvántartást vezetni minden számlás ügyletéről, megbízásáról, amit a szerződés teljesítésétől, illetve megszűnésétől számított 8 évig őriznie kell.

A 116. §-hoz

Az időrendi nyilvántartás kötelezettsége alól ad felmentést a befektetési szolgáltatók számára a módosítás abban az esetben, ha az ügyfél a részletekben való teljesítésre vonatkozó utasítást ad (working order).

A 117. §-hoz

A módosítás pontosító jellegű.

A 118. §-hoz

Összeférhetetlenséget mond ki a törvény portfolió kezelő érdemi munkatársai számára a portfolió kezeléshez kapcsolódó területekre.

A 119. §-hoz

A törvény pontosítja a tevékenységek elkülönítésére vonatkozó szabályozást. A befektetési alapkezelőre nem vonatkozik a szabály, az alapkezelő ugyanis szinte kizárólag vagyonkezelési tevékenységeket végez, ezért e tevékenységek elkülönítése nem célszerű. Más portfolió-kezelő esetén a pénztárak részére végzett vagyonkezelést nem szükséges elkülöníteni a többi tevékenységtől.

A 120. §-hoz

A módosítás egyértelművé teszi, hogy a portfolió-kezelő csak az általa kezelt portfoliókban lévő értékpapírokból nem vásárolhat, ugyanolyan típusú értékpapírt a piacról viszont vehet.

A portfolió-kezelő a félévnél rövidebb lejáratú állampapírokra folytathat bennfentes kereskedést.

A 121. §-hoz

A portfolió-kezelőnek főszabály szerint Hpt. szerinti letétkezelőt kell megbíznia a befektetési eszközök letétkezelésével és a pénzforgalmi számla vezetésével. A módosítás szerint egyéni portfoliók egyedi kezelése esetén a portfolió-kezelő választásától függően vagy a Hpt., vagy a Tpt. szerinti letétkezelőt kell igénybe venni. A versenyegyenlőség érdekében a rendelkezés minden portfolió-kezelőre, így a befektetési szolgáltatókra is vonatkozik.

A 122. §-hoz

A módosítás a Tpt. 5. §-a (1) bekezdése 71. pontjával és az új 11. § (3) bekezdésével összefüggésben állapít meg rendelkezést.

A 123. §-hoz

A módosítás a Tpt. 337. §-ában foglalt szabályokkal teremti meg az összhangot.

A 124. §-hoz

A korábbi szabályozás szerint az ügyfél az ügyfélszámlán lévő pénzt készpénzben vehette fel vagy saját bankszámlájára utalhatta. Ez a korlátozás egyfelől versenyhátrányba hozta a befektetési vállalkozásokat a bankokkal szemben, másfelől prudenciális szempontból sem indokolt az ügyfél rendelkezési jogának korlátozása az ügyfélszámláján lévő pénz tetszőleges kedvezményezett részére történő átutalását illetően.

A 125. §-hoz

A módosítás egyértelművé teszi, hogy nem csak a megbízás alapján történő részvénykönyvvezetés során kell alkalmazni a Tpt. XV. fejezetében foglalt rendelkezéseket.

A 126-127. §-hoz

A módosítás a Tpt. 155. § (3) bekezdésével teremti meg az összhangot.

A 128. §-hoz

A részvényes tekintetében értelmezhetetlen a joggal való visszaélés, ezért a módosítás az erre utaló fordulatot elhagyja a hatályos szövegből.

A 129-130. §-hoz

A módosítás pontosító jellegű, mivel a befektetési eszközök közül csak az értékpapír lehet óvadék tárgya a Ptk. szerint.

A 131. §-hoz

Régi igénynek tesz eleget a módosítás, amikor részletes szabályokat állapít a kiszervezésre. A kiszervezés fogalmát olyan tevékenységre értelmezi a módosítás, amely során adatkezelés, adatfeldolgozás, vagy adattárolás valósul meg. Ezek tekintetében is csak a rendszeres vagy folyamatos tevékenység minősül kiszervezésnek. A kiszervezést a Felügyeletnek be kell jelenteni és biztosítani kell a kiszervezett tevékenység ellenőrzését.

A 132. §-hoz

A Tpt. hatályba lépése óta eltelt idő alatt szerzett tapasztalatok azt mutatják, hogy az óvadék mértéke túl magas volt, ezért az értékpapír-kölcsönzés piacbarátabbá tételének érdekében a módosítás a kölcsönbe adott értékpapír piaci értékében szabja meg az óvadék minimális mértékét.

A 133. §-hoz

A Tpt. eddig nem tartalmazta az árukockázat kezelésével kapcsolatos szabályt, a módosítás - a Hpt. szabályozásával összhangban - ezt pótolja.

A 134. §-hoz

Mivel a Felügyelet a közzétételt csak kezdeményezheti, indokolt a szabály kiegészítése azzal, hogy a Felügyelet végelszámolást kimondó határozatát a közzététel kezdeményezésével egyidejűleg a Cégbíróságnak is megküldi.

A 135. §-hoz

A módosítás a tőzsdei termék mellett az értékpapírra is kiterjeszti a bennfentes kereskedés tilalmát, mivel a tőzsdei termék fogalma csak a tőzsdén forgalmazott pénzügyi, illetve befektetési eszközt, így csak a tőzsdén forgalmazott értékpapírokat foglalja magába.

A 136. §-hoz

Tekintettel arra, hogy a Tpt. VII. fejezete szerinti nyilvános vételi ajánlat szervezésében közreműködők hasonló módon kerülhetnek a bennfentes információ birtokába, mint a forgalomba hozatalban résztvevők, indokolt e személyeket is a bennfentes személyi körbe vonni.

A 137. §-hoz

A módosítás egyrészt pontosítja az éves beszámoló nyilvánosságra hozatalának helyét, másrészt részletesebben határozza meg, hogy mely esetekben nem köthet ügyletet a kibocsátó értékpapírjaira a kibocsátó vezető állású személye.

A 138. §-hoz

A módosítása vonatkozó irányelv szabályaihoz igazítja hozzá a rendelkezést.

A 139. §-hoz

A módosítás a bennfentes személy ügyletkötéséről szóló közlemény közzétételének helyére vonatkozóan tartalmaz pontosítást.

A 140. §-hoz

A módosítás egyrészt pontosítja a tisztességtelen árfolyam-befolyásolásnak minősülő magatartások eredményeként bekövetkező hatásokat, illetve következményeket másrészt az árfolyam-karbantartás és a piaci egyensúly helyreállítása érdekében adott nyilvános vételi vagy eladási megbízása eredményéről szóló közlemény közzétételének helyét egyértelműsíti.

A 141. §-hoz

A törvény eltörli a szervezetek korábbi felsorolását. Eszerint az egyéni vállalkozó kivételével bármelyik szervezetnek, amelyik biztosított tevékenységet végez csatlakoznia kell a BEVA-hoz.

A 142. §-hoz

A törvény pontosítja és kiegészíti Magyarország Európai Unióhoz történő csatlakozásakor hatályba lépő rendelkezéseket. A befektető-védelmi rendszerekről szóló 97/9/EK számú irányelvvel való harmonizáció érdekében a módosítás bevezeti a kiegészítő biztosítás intézményét. Eszerint ha a BEVA által nyújtott biztosítás nagyobb vagy szélesebb körű, mint a fióktelep székhely országában alkalmazott biztosítás, akkor a fióktelep csatlakozhat a BEVA-hoz annak érdekében, hogy a magyarországi szolgáltatókhoz hasonló befektető-védelemmel rendelkezzen. A kiegészítő biztosítás a befektetésnek csak arra a részére vonatkozik, amelyre a székhely ország szerinti befektető-védelem nem terjed ki. A külföldi befektető-védelmi rendszer és az Alap által nyújtott kártalanítás a kiegészítő biztosítás kivételével nem adható össze. A kiegészítő biztosítással kapcsolatos eljárás és információcsere meghatározása érdekében a tagállamok befektető-védelmi rendszerei együttműködési megállapodásokat köthetnek.

A 143. §-hoz

A Tpt. 213. §-a (2) bekezdésének kiegészítése egyértelművé teszi, hogy a befektető-védelem kizárólag a tagsági viszony ideje alatt kötött szerződésekre vonatkozik. A (2) bekezdés a fiók szót fióktelepre javítja összhangban a Fkt. meghatározásával. Ez a kérdés az önként csatlakozó szervezetek esetén merül fel. A (3) bekezdés lehetővé teszi, hogy a magyarországi székhelyű szervezet külföldi fióktelepe csatlakozzon a külföldi befektető-védelmi rendszerhez.

A 144. §-hoz

A rendelkezés az Európai Unió szabályozásával és az OBÁ-ra vonatkozó rendelkezésekkel összhangban lévő pontosítást tartalmaz.

A 145. §-hoz

A törvény pontosítja az Alap biztosítása alól kizárt követelések körét. A kizárás a felsorolt intézmények és személyek külföldi megfelelőinek követeléseire is vonatkozik.

A 146. §-hoz

A Tpt. 217. § (4) bekezdésének módosítása egyértelművé teszi, hogy a Alap tagjánál nyilvántartott követelések közül csak a biztosított és a tag által ki nem adott követeléseket kell összeszámítani. A (2) bekezdés pontosítja, hogy devizában fennálló követelés esetén a kártalanításnál a felszámolás kezdő időpontján érvényes devizaárfolyamot kell figyelembe venni. A (3) bekezdés az Unió szabályozásával összhangban előírja, hogy közös tulajdonban álló értékpapírok tulajdonosainál az összeghatár számításánál figyelembe kell venni az adott tulajdonos egyéb követelésére fizetendő kártalanítás összegét.

A 147. §-hoz

Az (1) bekezdés a díjfizetés ütemezésének megállapítását az Alap igazgatóságára bízza. A (2) bekezdés meghatározza, hogy fióktelep által kötött kiegészítő biztosítás esetén az éves díj megállapításánál figyelembe kell venni, hogy az Alap kártalanítási kötelezettsége csak a követelés meghatározott részére vonatkozik. A rendelkezés Magyarország Európai Unióhoz történő csatlakozásakor lép hatályba.

A Tpt. az éves díj minimumát ötszázezer forintban határozta meg, lehetőséget biztosított ugyanakkor az Alap igazgatóságának, hogy ennél magasabb, de legfeljebb kétmillió forint díjat írjon elő. Az Alap igazgatósága élt ezzel a lehetőséggel, az éves díj minimumát minden tag esetén kétmillió forintban állapította meg. A módosítás kimondja, hogy amennyiben az Alap tagjának sem a tárgyévben, sem az azt megelőző évben nincs kártalanítási kötelezettség alá tartozó befektetője, csak a törvényi minimumot, vagyis ötszázezer forintot kell fizetnie éves díjként.

A 148. §-hoz

A paragrafus a szervezetek felsorolása helyett - amely nem fedte le az Alap tagjainak teljes körét, - az „Alap tagjai” megjelölést alkalmazza a törvény más szabályait követve.

A 149. §-hoz

A paragrafus az Alap szabályzatainak, illetve határozatainak közzétételére vonatkozó szabályt enyhíti.

A 150. §-hoz

A paragrafus módosítja a befektetési alapkezelő egyes vagyonkezelési tevékenységeire alkalmazandó rendelkezések körét. A módosítás összhangban van az önkéntes kölcsönös biztosító pénztárak és a magánnyugdíjpénztárak részére történő vagyonkezelést végző más szervezetekre vonatkozó előírásokkal.

A 151. §-hoz

Az Európai Unió tagállamainak befektetési alapkezelőire Magyarország csatlakozását követően nem írható elő dotációs tőke követelmény.

A 152. §-hoz

A paragrafus pontosítja, hogy a rendelkezés csak a befektetési alapkezelő által felszámított kezelési díjra vonatkozik.

A 153-154. §-hoz

A paragrafusok pontosítást tartalmaznak. Ingatlanalapok kezelésénél csak a biztosítható ingatlanokra lehet vagyonbiztosítást kötni.

A 155. §-hoz

A Befektetési Alap kezelőnek sem a tisztségviselője, sem a befektetési döntéshozatalban, végrehajtásban résztvevő alkalmazottja, sem pedig olyan személy, aki(ami) munkavégzésre irányuló egyéb jogviszonyban áll nem vehet részt közvetlenül a befektetési alapkezeléshez kapcsolódó területen tevékenykedő társasággal.

A 156. §-hoz

Az alapkezelő több alap kezelése esetén egységes szerkezetben is elkészítheti a befektetők tájékoztatását szolgáló dokumentumokat. A paragrafus összefüggésben a Tpt. 248. §-ának módosításával, valamint a 294. § hatályon kívül helyezésével e helyen szabályozza, hogy amennyiben a befektető első alkalommal vásárol az adott befektetési jegyből, milyen dokumentumokat kell átadni részére, illetve hogyan kell a tájékoztatást megadni.

A 157. §-hoz

A paragrafus kapcsolódik a Tpt. 245. §-ának módosításához. A befektetési jegy folyamatos forgalmazása során alkalmazandó tájékoztatás szabályait rögzíti.

A 158. §-hoz

Az Európai Unió irányelvének megfelelően nyílt végű befektetési alapra kibocsátott befektetési jegyek forgalmazásának felfüggesztése esetén tájékoztatni kell minden olyan tagállam illetékes hatóságát, amelyben a befektetési jegyet forgalmazzák. A paragrafus Magyarország Európai Unióhoz történő csatlakozásakor lép hatályba.

A 159. §-hoz

A paragrafus pontosítja és kiegészíti a külföldön kibocsátott befektetési jegyek hazai forgalmazása esetén az alkalmazandó tájékoztatási szabályok körét.

A 160. §-hoz

A paragrafus pontosítást tartalmaz.

A 161. §-hoz

A paragrafus pontosítja a közzététel szabályait. Zárt végű ingatlanalapok esetén a módosítás szerint elegendő havonta közzétenni a nettó eszközértéket. A korábbi szabályozásban szereplő kéthetenkénti közzététel nem biztosított többletinformációt, mert az alap portfoliójában lévő ingatlanokat havonta, illetve háromhavonta kell újraértékelni.

A törvény az ingatlanalapok esetében bővíti az ingatlan értékbecslő megbízására vonatkozó előírásokat. A megbízás érvényességéhez a letétkezelő beleegyezése is szükséges, továbbá a Felügyelet kötelezheti az alapkezelőt más ingatlanértékelő megbízására.

A 162. §-hoz

A paragrafus a befektetési alapkezelőre vonatkozóan állapít meg összeférhetetlenségi szabályokat.

A 163. §-hoz

A paragrafus rugalmasabb szabályokat állapít meg az ingatlanbefektetési alapokra a gyakorlatban felmerült problémák és hiányosságok megoldása érdekében. Az alapkezelő jogosult az ingatlanalap eszközeinek megterhelésével óvadékot nyújtani halasztott fizetéssel történő ingatlan vételénél is. A törvény lehetőséget biztosít arra is, hogy az alapkezelő az alap ingatlanjainak megterhelésével jelzáloghitelt vegyen igénybe.

A 164. §-hoz

A paragrafus az alapkezelés hatékonyságának növelése érdekében enyhíti a származtatott ügylet lejáratára vonatkozó korlátozást.

A 165. §-hoz

A paragrafus módosítja a befektetési szabályokat. Eszerint a tőzsdén vagy más elismert értékpapírpiacon jegyzett értékpapírokra vonatkozó befektetési korlátokat kell alkalmazni azokra az értékpapírokra is, amelyeknek kibocsátója kötelezettséget vállalt arra, hogy fél éven belül bevezeti a tőzsdére vagy más elismert piacra. Az említett értékpapírok összesített aránya nem haladhatja meg az alap saját tőkéjének 30%-át. Amennyiben a tőzsdére vagy más elismert piacra történő bevezetés fél éven belül nem történik meg, a tőzsdén kívüli értékpapírokra vonatkozó korlátokat kell e papírokra is alkalmazni. E szabály összhangban van az Európai Unió 85/611/EGK számú irányelvével.

A 166. §-hoz

A paragrafus pontosítja és rugalmasabbá teszi a származtatott ügyletekbe befektető befektetési alapokra vonatkozó szabályokat.

A 167. §-hoz

A törvény a hatékonyabb befektetés érdekében lehetővé teszi, hogy az indexkövető befektetési alap származtatott ügyleteket is tartalmazzon. Az értékpapírok súlyának meghatározásánál a származtatott ügyleteket is figyelembe kell venni.

A 168. §-hoz

A törvény lehetővé teszi, hogy devizaárfolyamhoz kötött ingatlanügyletek esetén az ingatlanalap portfoliója az árfolyamkockázat fedezése érdekében határidős ügyleteket tartalmazzon. A paragrafus lehetőséget biztosít ingatlanalap esetén tulajdon-átruházásra irányuló szerződések megkötésére. A letétkezelő ellenjegyzése szükséges az ingatlanokat megterhelő jelzálogkölcsön szerződések érvényességéhez is.

A 169. §-hoz

A paragrafus enyhíti az ingatlanforgalmazó alapra vonatkozó befektetési korlátot. Eszerint az alap saját tőkéjének legfeljebb 25%-át fektetheti be építés alatt álló ingatlanokba.

A 170. §-hoz

A származtatott ügyletekbe történő befektetés lehetőségének kiterjesztése kamatlábkockázatok fedezése érdekében összhangban van az Európai Unió 85/611/EGK számú irányelvével.

A 171. §-hoz

Külföldi befektetési alapkezelő esetén a nemzetközi gyakorlatnak megfelelően a féléves jelentéseket a félév lezárása után 60 napon belül kell közzétenni a hazai alapkezelőkre vonatkozó 45 napos határidővel ellentétben.

A paragrafus szűkíti a portfoliójelentés tartalmi elemeit. A korábbi szabályozástól eltérően nem kell tartalmaznia a felszámolt költségeket, az alap hitelfelvételét és a zárolt, illetőleg óvadékba adott eszközöket sem. A módosítás szerint a portfoliójelentést a Felügyeletnek is meg kell küldeni.

A 172. §-hoz

A Tpt. 290. § a), b) és c) pontjában foglalt kötelezettségek teljesítése Magyarországon forgalomba hozott külföldi alapok esetén nem megoldható a megadott határidőn belül, mert az ilyen típusú változtatásokat azonnali hatállyal engedélyezik a külföldi alap saját országában. A módosítás szerint ezért a külföldi alapkezelő a külföldi Felügyelet jóváhagyása után haladéktalanul köteles közzé tenni a hivatkozott változásokat.

A 173. §-hoz

A paragrafus a fiók kifejezést pontosítja az Fkt.-val és a Ctv.-vel összhangban.

A 174. §-hoz

A módosítás összefügg a Tpt. 137. §-ának módosításával.

A paragrafus (2) bekezdése az Uniós szabályozással való harmonizálást szolgálja.

A 175. §-hoz

A módosítás nyomán árutőzsde és devizatőzsde legalább százötvenmillió forint, egyéb ügyletekre alapított tőzsde legalább ötszázmillió alaptőkével (jegyzett tőkével) alapítható.

A 176. §-hoz

A módosítás pontosító jellegű, egyrészt egy hivatkozást helyesbít, másrészt a közösségi jog terminológiájával teremti meg az összhangot.

A 177. §-hoz

A módosítás pontosító jellegű, a közösségi jog terminológiájával teremti meg az összhangot.

A 178-179. §-hoz

A tőzsdére vonatkozó módosítások közül a legfontosabb eltörli a tőzsdében való tulajdonszerzésre előírt tíz százalékos korlátot, valamint a nyilvános gazdasági társaságokra vonatkozó szabályokkal összhangban a zártkörű társaságként működő tőzsde számára is lehetővé válik, hogy az alapszabály rendelkezzen az egy tulajdonos által megszerezhető tulajdoni részesedés maximális mértékéről. Nyilvános részvénytársaságként működő tőzsde alapszabályában a szavazati jog legmagasabb mértékére a Gt.-ben foglalt előírások irányadók. Egyebekben pedig a hitelintézetekben való tulajdonszerzés szabályait kell alkalmazni a tőzsde esetében is.

A 180. §-hoz

A módosítás a tőzsdében történt meghatározott arányú tulajdonszerzésről szóló tőzsdei közlemény nyilvánosságra hozatalának helyét egyértelműsíti.

A 181. §-hoz

A módosítás enyhít a túlzottan szigorú összeférhetetlenségi szabályokon, és csak az érdemi ügyintézőkre tekinti alkalmazandónak ezeket, ezen túlmenően a Ptk. terminológiájával teremti meg az összhangot.

A 182. §-hoz

A módosítás enyhít a tőzsde szabályzatainak közzétételére vonatkozó szabályokon. Azon szabályzatok esetében, amelyek egyáltalán nem vagy csak nagyon áttételesen érintik a befektetőket, a Tpt. 37. §-a (5) bekezdésében foglalt szabály részbeni alkalmazását írja elő.

A 183. §-hoz

A módosítás pontosító jellegű.

A 184. §-hoz

A módosítás megszünteti az azonos tartalmú termék-fajta és termékcsoport párhuzamos használatát, egységesítve a Tpt. terminológiáját.

A 185. §-hoz

A módosítás egyértelműen meghatározza a tőzsde által nyilvánosságra hozandó adatok közzétételének helyét.

A 186. §-hoz

A módosítás pontosító jellegű, a szakasz szabályai alkalmazandóak a részvénytársasági formában működő elszámolóházi tevékenységet folytató szervezetre is.

A 187. §-hoz

A módosítás a Tpt. 337. §-ának (1) bekezdésében felsorolt valamennyi személy külföldi megfelelőjére is kiterjeszti az értelmezést.

A 188. §-hoz

Az MNB elszámolóházakra vonatkozó szakmai felügyeletének megfelelően a módosítás az elszámolóházi tevékenység végzéséhez szükséges engedély megadásához, módosításához, valamint visszavonásához az MNB elnökének egyetértését feltételül szabja.

A 189. §-hoz

A módosítás egyrészt előírja, hogy elszámolóházi tevékenységet végző szervezetben az eddigiek mellett klíringtag is szerezhet tulajdoni részesedést, másrészt pontosítja a szakasz bekezdéseiben foglalt szabályok címzettjeit.

A 190. §-hoz

A módosítás az elszámolóházban és a részvénytársasági formában működő elszámolóházi tevékenységet folytató szervezetben történt maghatározott arányú tulajdonszerzésről szóló közlemény nyilvánosságra hozatalának helyét egyértelműsíti.

A 191. §-hoz

Az elszámolóházi tevékenységet végző szervezet üzletszabályzatának, illetve szabályzatainak Felügyelet általi jóváhagyásához megköveteli az MNB elnökének egyetértését is. A módosítás ezen túlmenően enyhít az elszámolóházi tevékenységet végző szervezet szabályzatainak közzétételére vonatkozó szabályokon. Azon szabályzatok esetében, amelyek egyáltalán nem vagy csak nagyon áttételesen érintik a befektetőket, a Tpt. 37. §-a (5) bekezdésében foglalt szabály részbeni alkalmazását írja elő. A módosítás továbbá - a tőzsdéhez hasonlóan - kimondja az elszámolóház szabályzatainak bíróság előtti megtámadhatóságát, amennyiben az jogszabályellenes.

A 192. §-hoz

A módosítás rögzíti, hogy az elszámolóházi tevékenységet végző szervezet nem köteles a Bavá-hoz, illetve a központi hitelinformációs rendszerhez csatlakozni.

A 193. §-hoz

A módosítás értelmében az elszámolóházi tevékenységet végző szervezet szabad pénzeszközeiből állampapír mellett hitelintézet által kibocsátott hitelviszonyt megtestesítő értékpapírt is vásárolhat, mivel prudenciális szempontból ez utóbbi értékpapírok sem képviselnek számottevően nagyobb kockázatot.

A 194. §-hoz

Mivel a befektetési szabályokat tartalmazó alfejezet nem tartalmaz korlátozásokat, így nem indokolt a címben történő feltüntetése. Ezen túlmenően, tekintettel arra, hogy a közvetett tulajdon követése nehéz, illetve megbéníthatja az elszámolóházi tevékenységet folytató szervezet befektetéseit, a módosítás elhagyja az erre utaló fordulatot. A bekezdés azonban kiegészül azzal a szabállyal, amely feljogosítja az elszámolóházat másodlagos értékpapírok kibocsátása céljából nyilvánosan kibocsátott értékpapírok tulajdonjogának megszerzésére, ugyanis ennek hiányában alkalmazhatatlan a Tpt. 25. §-ának (1) bekezdése.

A 195. §-hoz

A módosítás a Ptk. terminológiájával teremti meg az összhangot, a (6) bekezdést illetően pedig pontosítást tartalmaz.

A 196. §-hoz

A módosítás pontosítja a könyvvizsgálói gyakorlat elismerésének feltételeit a könyvvizsgálói kamaráról szóló törvény vonatkozó szabályaira való utalással.

A 197. §-hoz

A módosítás a számviteli törvénnyel összhangban határozza meg a kötelezettséget.

A 198. §-hoz

A módosítás pontosító jellegű, csak az írott formában megjelenő hirdetésekben kell a társaságnak a tevékenységi engedély számát feltüntetnie.

A 199. §-hoz

A módosítás pontosítja, hogy a Tpt. hatálya alá tartozó szolgáltatásokra vonatkozó hirdetést mely szervezetek, illetve személyek tehetnek közzé.

A 200. §-hoz

A módosítás értelmében értékpapír-titok a bíróságnak nem csak hagyatékkal kapcsolatos polgári ügyben adható ki, hanem bármilyen polgári ügyben, ideértve a közigazgatási ügyeket is.

A 201. §-hoz

A módosítás egyértelművé teszi, hogy adatátadás kizárólag a befektetési szolgáltató, az árutőzsdei szolgáltató és a befektetési alapkezelő részéről a tőzsde és az elszámolóházi tevékenységet végző szervezet számára, illetve a tőzsde és az elszámolóház részéről a befektetési szolgáltató, az árutőzsdei szolgáltató és a befektetési alapkezelő számára lehetséges. Ezzel kizárja, hogy a befektetési szolgáltatók, az árutőzsdei szolgáltatók és a befektetési alapkezelők egymás között - az értékpapír-titok sérelme alóli kivételre hivatkozva - értékpapír-titoknak minősülő adatot adjanak át.

Ezen túlmenően a módosítás lehetővé teszi, hogy bennfentes kereskedelem, illetve tisztességtelen árfolyam-befolyásolás esetén a felügyeleti határozat tényállást tisztázó indoklása közzé tehető legyen.

A 202. §-hoz

A módosítás értelmében az ügyek egy csoportjára nézve a Pénz- és Tőkepiaci Állandó Választottbíróságnak kizárólagos eljárást biztosító szakaszok kiegészülnek azzal a rendelkezéssel, hogy a kizárólagosság a belföldi székhelyű álladó választottbíróságok tekintetében áll fenn, mivel ennek hiánya azt jelentené, hogy nemzetközinek minősülő jogviszonyok esetén is csak a magyar választottbíróság hatáskörét köthetnék ki, ez pedig mind jogi, mind gyakorlati szempontból kifogásolható lenne.

A hitelintézet és a befektetési vállalkozás a választott bíráskodásra vonatkozó üzletszabályzati kikötését az üzletszabályzat első módosításakor, de legkésőbb 2003. december 31-ig köteles módosítani.

A rendelkezés kiegészítése részletesen szabályozza a választottbíróság megalakítását, jogállását és működését.

A 203-204. §-hoz

A tapasztalatok szerint a tőkepiac szereplőire a hatályos felügyeleti díj fizetésének kötelezettsége aránytalanul magas terhet ró. Ennek megfelelően kerültek korrigálásra az előírt díjmértékek.

A 205. §-hoz

Az elszámolóház és a részvénytársasági formában működő elszámolóházi tevékenységet folytató szervezet felügyeleti díj fizetésére vonatkozó szabályai új rendelkezésekkel egészültek ki, amelyek tovább pontosítják e szervezetek díjfizetési kötelezettségét.

A 206-211. §-hoz

A módosítás a felügyeleti tevékenységre vonatkozó - az egyes ágazati törvényekben meghatározott - szabályok egységesítését célozza. A módosítás - a felügyeleti módszerek fejlődésével összhangban - a kétévenkénti helyszíni ellenőrzés követelményét a kétévenkénti átfogó ellenőrzés rendszerével váltja fel. Ennek megfelelően a Felügyelet a felügyelt intézmények adatszolgáltatása alapján rugalmasabban tudja eldönteni, hogy mely intézménynél indokolt helyszíni ellenőrzést is tartani. A módosítás lerakja az új panaszügyintézési rendszer alapkövét is, amely szerint első lépésként a Felügyelet a hozzá beérkezett panaszokat az érintett szolgáltatónak továbbítja, amely köteles harminc napon belül érdemben kivizsgálni és a vizsgálat eredményéről a Felügyeletet és az ügyfelet értesíteni. A Felügyelet az ügy során keletkezett iratokat bekérheti.

A 212. §-hoz

Az intézkedések és a szankciók közül néhány a módosítás eredményképpen a kibocsátóra is alkalmazható lesz, és egyben bővül is az intézkedési jogkör. Ennek megfelelően a Felügyelet megtilthatja, korlátozhatja, illetve feltételhez kötheti a felügyelt intézmények osztalékának kifizetését, vezető állású személyének történő kifizetést, tulajdonosok e szervezetektől történő kölcsönfelvételét, hitel- vagy kölcsönszerződésben foglalt határidő meghosszabbítását, egyes tevékenységeinek végzését, új fiókok nyitását. Kötelezheti a felügyelt szervezetet az alkalmazottak, vezetők szakmai továbbképzésére, felvételére, működési költségek csökkentésére, illetve megfelelő nagyságú tartalék képzésére.

Bővül a Felügyelet egyes határozatainak soron kívüli bírósági felülvizsgálatának köre is.

A 213. §-hoz

A módosítás lehetővé teszi, hogy a Felügyelet bírságot szabjon ki a felügyelt intézményre annak saját szabályzatának megsértéséért is.

A 214. §-hoz

A módosítás a bírságolható magatartások lehetséges hatásaihoz igazítja a bírságtételeket. Ha a bírságolni rendelt cselekménynek igen kismértékű hatása is lehet, ott a bírság minimumösszegét szállítja le, ahol a cselekmény vagy magatartás által okozott hatás nagymérvű, ott megemeli a bírságösszeg felső határát.

A 215. §-hoz

A módosítás pontosító jellegű, e szakasz ugyanis nem a Tpt. szerinti értelemben használja az ügyfél kifejezést, ezért utalni kellett az eltérő értelmezésre. Egyebekben a módosítás pontosító jellegű.

A 216. §-hoz

A módosítás pontosítja a nyomdai úton előállított értékpapírok dematerializált értékpapírokká történő átalakításának szabályait.

A 217. §-hoz

A módosítás pontosító jellegű, meghatározza az Áttv. alapján tőzsdetag és tőzsdére felvett tag saját tőkére és a Tpt-ben előírt szervezeti, működési, tevékenységi szabályokra vonatkozó megfelelési kötelezettségének időpontját.

A 218-219. §-hoz

A módosítást a törvényben szereplő változásokra való megfelelő felkészülési idő biztosítása indokolja.

A 220. §-hoz

Az elszámolóház az érvényben lévő szerződéseit 2003. december 31-éig alakíthatja át.

A 221. §-hoz

A módosítás pontosító jellegű.

A 222-226. §-hoz

A módosítást a törvényben szereplő változásokra való megfelelő felkészülési idő biztosítása indokolja.

IV. fejezet

A lakástakarékpénztárakról szóló 1996. évi CXIII. törvény módosítása

A 227. §-hoz

A törvény pontosítja az értelmező rendelkezéseket, illetve új fogalmakat definiál. Az új fogalmak (értékelési fordulónap, értékszám, kiutalás, kiutalási időszak, módozat, szerződéses összeg) meghatározásának célja a törvény értelmezésének megkönnyítése.

A 228. §-hoz

Az Ltp.-ben a Pénzügyi Szervezetek Állami Felügyeletének régi elnevezése szerepel, ezért ezt a törvény javítja, egyúttal az első előfordulási helyen bevezeti ennek a továbbiakban szereplő rövidítését. A módosítás szerint a Felügyelet a működési engedély iránti kérelem elbírálásakor a lakástakarékpénztárak által az egyes szerződéses módozatokra kidolgozott modellszámításokat is vizsgálja. A rendelkezés a jelenlegi engedélyezési gyakorlatot támasztja alá.

A (2) bekezdés a Felügyelet engedélyezési eljárásának egyértelműbbé tétele érdekében meghatározza a szerződéses módozatok minimális tartalmi elemeit.

A 229. §-hoz

A paragrafus (1) bekezdése pontosítja, hogy a lakástakarékpénztár ügynöke a Hpt. 2. számú mellékletének I/12. b) pontjában meghatározott ügynöktípusba tartozik. Ezért az Ltp. által nem szabályozott kérdésekben a Hpt. vonatkozó rendelkezéseit kell alkalmazni a lakástakarékpénztár ügynökére is.

A paragrafus (2) bekezdése szigorítja az ügynökök díjazásának feltételeit. Megbízási díj csak akkor jár, ha az ügyfél a megkötött szerződés alapján a számlanyitási díjat már megfizette.

A paragrafus (3) bekezdése alkalmazza a Pénzügyi Szervezetek Állami Felügyelete elnevezésének 224. §-ban bevezetett rövidítését. A (3) bekezdés egyúttal enyhíti a közzététel szabályait, eszerint az ügynökök jegyzékét elegendő félévente közzétenni.

A 230. §-hoz

A törvény pontosítja a lakáselőtakarékoskodókra és a kedvezményezettekre vonatkozó szabályokat. A módosítás szerint cselekvőképtelen személyek nem köthetnek szerződést más kedvezményezett megjelölésével. A törvény a gyermekek védelméről szóló 1997. évi XXXI. törvényben használt fogalmakat alkalmazva pontosítja a rendelkezés szövegét. A módosítás szerint társasházak esetében kétharmados közgyűlési határozat felhatalmazásával a korábbi szabályozástól eltérően nem csak a közös képviselő kötheti meg a szerződést. A társasházra vonatkozó jogszabályok rendezik a társasház képviseletének kérdését.

A 231. §-hoz

A paragrafus kiegészíti a lakáselőtakarékossági szerződésről szóló bekezdést annak egyértelművé tétele érdekében, hogy a lakáskölcsön nyújtásának feltétele a lakáselőtakarékoskodó, illetve a kedvezményezett hitelképessége. A szerződéses összegre vonatkozó rendelkezés módosítása tartalmilag nem jelent változást, a szerződéses összeg elemeinek felsorolása a fogalmak között szerepel. A (4) bekezdés pontosítja, hogy a részösszeg kivételének tilalma csak a lakáselőtakarékoskodóra vonatkozik, a lakástakarékpénztár azonban pl. ráterhelheti a betétre a díjat. Ha bírósági végrehajtás keretében a betét egy részét a végrehajtó számlájára kell átutalni, a lakáselőtakarékossági szerződést meg kell szüntetni. Az (5) bekezdés egyértelművé teszi, hogy a törvény által előírt minimum 4 éves megtakarítási idő elérése mellett a lakáskölcsön nyújtásának feltétele a lakástakarékpénztár által az adott módozatra előírt megtakarítási idő elérése is.

A gyorsabb ügyintézés és hitelfolyósítás érdekében a (7) bekezdés előírja, hogy a lakástakarékpénztárnak a kiutalástól, illetve a szükséges igazolások benyújtásától számított 15 napon belül folyósítania kell az igényelt összeget.

A 232. §-hoz

A lakáselőtakarékossági rendszer a lakáscélok széles köréhez kíván segítséget nyújtani, ezért a törvény bővíti a figyelembe vehető felhasználási lehetőségeket.

A 233. §-hoz

Az (1) bekezdés szerint a szerződéses összeg feletti rendelkezési jogot a cselekvőképes kedvezményezett megszerezheti. A (2)-(5) bekezdések a gyakorlatban felmerült kérdéseket szabályozzák. A módosítás többek között meghatározza, hogy a lakáselőtakarékoskodó elhalálozása esetén, vagy nem természetes személy jogutóddal történő megszűnésekor ki léphet a szerződő fél helyébe. A (3) bekezdés méltányosságból kimondja, hogy nem kell visszafizetni a korábbi években jóváírt állami támogatást abban az esetben, ha a lakáselőtakarékoskodó, vagy a kedvezményezett halálakor a szerződést olyan személy szerződésével vonják össze, aki az elhunyt közeli hozzátartozója.

Megoldatlan kérdés volt eddig a lakátakarékpénztári betét sorsa a hagyatéki eljárásban. A (6) bekezdés az örökhagyó szándékának érvényesülése érdekében a takarékbetétekre vonatkozó szabályozáshoz hasonlóan előírja, hogy kedvezményezett megjelölése esetén a lakástakarékpénztári betét kikerül a hagyatékból és a szerződés folytatásáról a kedvezményezett rendelkezhet. A lakáskölcsön nyújtásáról a módozat szerinti minimális megtakarítási idő elérése a mérvadó.

A 234. §-hoz

A módosítás alkalmazza a Pénzügyi Szervezetek Állami Felügyelete elnevezésének 224. §-ban bevezetett rövidítését. A (2) bekezdés változtatása kapcsolódik a 227. § (5) bekezdéséhez.

A 235. §-hoz

Az áthidaló kölcsön nyújtásánál a lakáskölcsön nyújtásához hasonlóan a lakástakarékpénztárnak hitelbírálatot kell végeznie. A módosítás pontosítja, hogy kedvezményezetti jelölés esetén az áthidaló kölcsönt a kedvezményezett javára kell felhasználni. A lakáscélú felhasználás igazolásaként olyan dokumentumokat fogadhat el a lakástakarékpénztár, amelyek a hitelkérelem benyújtását követően keletkeztek.

A 236. §-hoz

A törvény pontosítja a korábbi szabályozást, valamint lehetővé teszi, hogy a lakástakarékpénztár hitelnyújtásához kapcsolódóan ingatlanértékelést is végezhessen.

A 237. §-hoz

A módosítás alkalmazza a Pénzügyi Szervezetek Állami Felügyelete elnevezésének 224. §-ban bevezetett rövidítését.

A 238. §-hoz

A módosítás pontosítja a viszonyítás alapját.

A 239. §-hoz

A jelzáloglevelek alacsony kockázatú, jól jövedelmező befektetési formát jelentenek, ezért a szabad eszközök befektetésére vonatkozó korlátoknál a jelzáloglevélbe történő befektetés korábbi maximum 25%-os arányát a törvény 30%-ra emeli.

A 240. §-hoz

A törvény rugalmasabbá teszi a kölcsönfedezetre vonatkozó követelményt annak érdekében, hogy a lakástakarékpénztár a hitelezési kockázat mérlegelése alapján szabadon jelölhesse ki a megkövetelt biztosítékok körét.

A 241. §-hoz

Az általános szerződési feltételek tartalmi elemeit a módosítás kiegészíti a kezelési költséggel.

A paragrafus (2) bekezdése alkalmazza a Pénzügyi Szervezetek Állami Felügyelete elnevezésének 224. §-ban bevezetett rövidítését.

A 242. §-hoz

A módosítás alkalmazza a Pénzügyi Szervezetek Állami Felügyelete elnevezésének 224. §-ban bevezetett rövidítését.

A 243. §-hoz

A módosítás alkalmazza a Pénzügyi Szervezetek Állami Felügyelete elnevezésének 224. §-ban bevezetett rövidítését.

A 244. §-hoz

A módosítás pontosítja az állami támogatás iránti kérelemmel kapcsolatos rendelkezéseket. A támogatás iránti kérelmet a lakáselőtakarékoskodó nem csak a szerződés megkötésekor, hanem bármikor benyújthatja és módosíthatja is a megtakarítási év utolsó napjáig.

A (4)-(5) bekezdés módosítása kapcsolódik az Ltp. 6. § (1) bekezdése d) pontjának módosításához.

A 245. §-hoz

A lakásárak és az építési, felújítási költségek emelkedése miatt szükségessé vált az 5 év óta változatlan támogatás maximális összegének felülvizsgálata. A módosítás szerint a támogatás maximális összege az adott megtakarítási évben befizetett betét 30%-a, legfeljebb azonban 72 000 forint.

A társasházak és a lakásszövetkezetek közös tulajdonú részeinek felújítására és korszerűsítésére kötött szerződéseknél szintén emelkedik a támogatás maximális összege annak függvényében, hogy hány lakásos épületről van szó.

A 246. §-hoz

A törvény szerint az állami támogatást a megtakarítási év leteltét követő egy hónapon belül kell a lakáselőtakarékoskodó számláján jóváírni, a korábbi szabályozásban szereplő 2 hónap helyett. A módosítás a gyakorlatnak megfelelő pontosítást jelent.

A 247. §-hoz

A módosítás pontosítja az összegyűlt betét kifejezést. A (2) bekezdés módosítása kapcsolódik a 229. § (3) bekezdéséhez. A (4) bekezdés szerint a lakástakarékpénztárnak a korábbi szabályozástól eltérően nem kötelessége a lakáscélú felhasználás utólagos ellenőrzésére, hanem erre lehetősége van, amennyiben pl. a lakáselőtakarékoskodó által benyújtott dokumentumok nem támasztják alá hitelt érdemlően a felhasználást. Az (5) bekezdés méltányosságból előírja, hogy amennyiben az ügyfél a felvett összeg egy részét nem lakáscélra használta fel, akkor a támogatásnak csak a nem igazolt résszel arányos részét kell visszafizetni. Nem lakáscélú felhasználás esetén a támogatás visszafizetése érdekében indított bírósági eljárásban csak a Magyar Állam nevében eljáró lakástakarékpénztár jogosult illetékmentességre, a lakáselőtakarékoskodó nem.

V. fejezet

A biztosítóintézetekről és a biztosítási tevékenységről szóló 1995. évi XCVI. törvény módosítása

A 248. §-hoz

A módosítás célja a kiszervezés fogalmának pontosítása és a korábbi fogalom szűkítés megszüntetése.

A 249. §-hoz

A felügyeleti ellenőrzés szabályainak jelen törvénnyel történő módosítása teszi indokolttá a rendelkezés technikai jellegű változtatását.

A 250. §-hoz

Az önálló kereskedelmi ügynöki szerződésről szóló 2000. évi CXVII. törvény értelmében 2003-tól az ügynököket kiegyenlítés illeti meg. A biztosítási ügynök és a biztosító közötti sajátos jogviszony azonban azt indokolja, hogy a módosítás a biztosítási ügynökökre az általánostól eltérő szabályozást alkalmazzon, oly módon, hogy a biztosító és az ügynök közötti írásban kötött szerződésre bízza a kiegyenlítésre vonatkozó megállapodást.

A 251-252. §-hoz

A technikai jellegű változtatásokat a felügyeleti ellenőrzés szabályainak módosítása teszi szükségessé.

A 253. §-hoz

A módosítás célja, hogy a biztosító által ki nem szervezhető tevékenységek körének változatlanul hagyása mellett, a korábban kizárólag felügyeleti engedéllyel kiszervezhető tevékenységekre csak bejelentési kötelezettséget ír elő, mivel a felügyeleti ellenőrzési jogkör gyakorlásához a bejelentés is elegendő. Ezzel összefüggésben a módosítás megszünteti az eddigiekben bejelentéshez kötött kiszervezések Felügyelethez történő bejelentési kötelezettségét.

A 254. §-hoz

A módosítás a kiszervezési tevékenységgel kapcsolatban egyértelműbbé teszi a felügyelet ellenőrzési jogosítványát, a biztosító felelősségét és az összeférhetetlenségi szabályokat. Az engedélyeztetési kötelezettség megszüntetésének következményeként feleslegessé vált szabályozást eltörli.

A 255. §-hoz

A módosítás rendszerbe foglalja a kiszervezésre vonatkozó szerződés kötelező tartalmát, valamint a kötelező tartalmi elemek körét kiegészíti a biztosítási titok megőrzésére vonatkozó kötelezettség előírásával, illetve a titok megtartása érdekében teendő intézkedésekkel.

A 256-257. §-hoz

A felügyeleti ellenőrzés szabályainak jelen törvénnyel történő módosítása teszi indokolttá a technikai jellegű változtatásokat.

A 258. §-hoz

A módosítás célja, hogy - a gyakorlatban felmerült igényeknek megfelelően - lehetővé tegye a biztosítási titkot tartalmazó adatok átadását a polgári ügyben eljáró bíróság számára is.

A 259. §-hoz

A módosítás kimondja, hogy a Pénzügyminisztérium, valamint a kiszervezett tevékenységet végző szervezet részére történő adatátadás nem minősül a biztosítási titok megsértésének.

A 260-268. §-hoz

A módosítás megszünteti a felügyeleti ellenőrzési rendszer jelenleg fennálló ellenőrzési kategóriánkénti szabályozását és helyette az általános szabályok mellett az egyes esetekben szükséges eltéréseket írja elő. A Felügyelet ellenőrzési rendszere a jelenlegi szabályokhoz képest kevésbé formalizált, a kötött hármas tagolású rendszer helyszíni és nem helyszíni ellenőrzésekből álló rendszerre változik. A kétévenként történő átfogó ellenőrzés a továbbiakban is fennmarad. A felügyeleti ellenőrzési jogkör hatékonyabb gyakorlása érdekében a módosítás bevezeti a célvizsgálat és a témavizsgálat intézményét.

A módosítás bevezeti a Felügyelet által ellenőrzési feladatokkal megbízott külső szakértők nyilvántartása érdekében a szakértői névjegyzék fogalmát, és meghatározza a névjegyzékbe kerülés feltételeit.

A 269. §-hoz

Biztosítási ágtól függetlenül a felügyeleti díj mértéke a biztosító éves díjbevételének két ezreléke.

A 270. §-hoz

A 10. számú melléklet 2. pontjában szereplő kiszervezéseket a biztosító 30 napon belül köteles a felügyeletnek bejelenteni.

A 271. §-hoz

A felhatalmazó rendelkezés beépítését az igazgatási-szolgáltatási díjjal kapcsolatos jogszabályváltozás teszi indokolttá.

A 272. §-hoz

A Bit. 10. számú melléklet II. pontja módosításának indoka a kiszervezés szabályainak megváltozása.

VI. fejezet

A fogyasztóvédelemről szóló 1997. évi CLV. törvény módosítása

A 273-274. §-hoz

A fogyasztóvédelemről szóló törvény módosítását a befektetői igényérvényesítés új eljárása, illetve a Felügyelet közérdekű kereset indítási jogának biztosítása indokolta.

-----STARTING---POINT---VEGE---

VII. fejezet

Átmeneti és záró rendelkezések

A 275-287. §-hoz

A rendelkezéseket a törvényben szereplő változásokra való megfelelő felkészülési idő biztosítása teszi szükségessé.

A 288. §-hoz

A módosítást az Alkotmánybíróság 15/2002. (III. 29.) AB határozata tette szükségessé, melynek értelmében „más törvényben szabályozott” titok esetén is biztosítani kell a felek „fegyveregyenlőségét”. Ennek végrehajtásaként a polgári perrendtartásról szóló törvény 119. §-a egy új (2) bekezdéssel egészülne ki, mely rendelkezés azonban nem érinti az állami és szolgálati titok esetében előírt megismerési engedély szükségességét.

A 289-290. §-hoz

A rendelkezésekben szereplő szakosított hitelintézeti törvények módosítását a Hpt. módosításával történő összhang megteremtése teszi szükségessé.

A 291. §-hoz

A módosítás indoka a szövetkezeti hitelintézetek prudens működésének megerősítése. Ennek megfelelően az (1) bekezdés az új szövetkezeti törvényben is megalapozza a „két szem” elvét, a (2) bekezdésben a „hitelszövetkezet” helyébe „szövetkezeti hitelintézet” lép, a (3) bekezdésből pedig kikerül a szövetkezeti hitelintézetekre történő utalás (mivel a tagokkal történő elszámolás különös szabályait a jövőben a Hpt. tartalmazza).

A 292. §-hoz

A módosítás pontosító (technikai) jellegű.

A 293-298. §-hoz

A módosítást valamennyi érintett határozat vonatkozásában a jegybanki függetlenség megvalósítása érdekében kialakított, egyértelműen elkülöníthető kormányzati-jegybanki feladat- és felelősségi viszonyrendszer indokolja, aminek alapján a Magyar Nemzeti Bank eddig betöltött funkciója lényegesen megváltozik a nemzetközi pénzügyi és fejlesztési intézmények esetében. A Magyar Nemzeti Bank feladatait a jövőben a kapcsolattartás terén a Pénzügyminisztérium, a pénzügyi lebonyolítás terén pedig, a Magyar Államkincstár látja el, az államháztartásról szóló 1992. évi XXXVIII. törvény 18/B. § (2) bekezdésének új j) pontjában foglaltak szerint.

A módosítás tartalmazza, hogy az MNB által kibocsátott, de még esedékessé nem vált kötelezvények (a Nemzetközi Újjáépítési és Fejlesztési Bank, a Nemzetközi Fejlesztési Társulás az Európai Újjáépítési és Fejlesztési Bank jóváhagyásával), a korábbiakkal azonos feltételekkel és lejáratokkal való, a Magyar Államkincstár Részvénytársaság által kibocsátott, új kötelezvények kiállítása útján kicserélésre, egyidejűleg a régi kötelezvényeket megsemmisítésre kerülnek.

A 299. §-hoz

A § a hatályon kívül helyezendő rendelkezéseket tartalmazza.