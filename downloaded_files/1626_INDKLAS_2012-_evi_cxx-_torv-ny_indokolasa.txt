2012. évi CXX. törvény indokolása

az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról

-----STARTING---POINT---ALTALANOS--- 

Az Alaptörvényben meghatározottak szerint a közrend és a közbiztonság fenntartásának kizárólagos jogosultja és kötelezettje a Kormány irányítása alatt álló rendőrség. A rendőrség alapvető feladata a bűncselekmények megakadályozása, felderítése, a közbiztonság és közrend, valamint az államhatár rendjének a védelme és fenntartása. A Kormány által irányított rendőrség feladatainak eredményes végrehajtásában működnek közre azon rendészeti feladatokat ellátó személyek, akik feladataik ellátása során - törvényi felhatalmazás alapján - az általuk észlelt bűncselekmény, szabálysértés, közigazgatási bírsággal szankcionálandó jogellenes cselekmény vagy önkormányzati rendeletben megállapított jogellenes cselekmény észlelése esetén, a helyszínen intézkedésre és szükség esetén kényszerítő eszköz alkalmazására jogosultak.

A törvény célja, hogy egy egységes szabályozás és követelményrendszer jöjjön létre a Magyarország területén tevékenykedő azon személyek vonatkozásában, akik - a rendvédelmi szerveken túlmenően - rendészeti jellegű tevékenységet is ellátnak és ennek során kényszerítő eszközök és intézkedések alkalmazására jogosultak törvény felhatalmazása alapján. E személyek a tevékenységük során az ágazati törvényekben meghatározott szakfeladataik mellett őrzési és vagyonvédelmi feladatokat is ellátnak. Az általuk észlelt jogsértések elleni fellépés érdekében e törvények biztosítják számukra az intézkedések és a kényszerítő eszközök alkalmazásának a lehetőségét.

Jelenleg hat törvény tartalmaz rendelkezéseket a különböző, az állampolgárok alapjogait is érintő intézkedések és kényszerítő eszközök alkalmazására vonatkozóan, azonban az azonos tárgykört érintő szabályok az ágazati törvényekben jelentősen eltérnek egymástól. Az intézkedések között találjuk a cselekmény abbahagyására történő felszólítást, az elkövető feltartóztatását, az igazoltatást és a személyazonosság igazolására történő felszólítást, a jármű feltartóztatását, ruházat, csomag, jármű átvizsgálását, a jogtalanul szerzett, vagy az elkövetéshez használt dolog visszatartását és az előállítást. A kényszerítő eszközök között szerepel a testi erő, a könnygázszóró, a szolgálati kutya, a bilincs, az elektromos sokkoló, a gáz-és riasztó fegyver, a szolgálati lőfegyver és a vadászlőfegyver.

A jogbiztonság előmozdítása érdekében indokolt, hogy egy áttekinthető és azonos szempontok alapján kialakított jogi szabályozás jöjjön létre.

-----STARTING---POINT---RESZLETES---

Az 1-2. §-hoz

A törvény hatálya meghatározza, hogy mely személyekre kell az e törvényben maghatározott előírásokat alkalmazni. A törvény hatálya kiterjed a fegyveres biztonsági őrre, a személy- és vagyonőrre, a természetvédelmi őrre, az erdészeti szakszemélyzet tagjára, a jogosult erdészeti szakszemélyzet tagjára, az erdővédelmi szolgálat tagjára, a halászati őrre, a hivatásos vadászra, a hegyőrre, a közterület-felügyelőre, az önkormányzati természetvédelmi őrre és a mezőőrre.

A törvény hatálya csak szűkített, korlátozott mértékben terjed ki a fegyveres biztonsági őrre, amely tekintetében kizárólag a formaruhára vonatkozó, míg a személy és vagyonőr esetében az alkalmazási feltételekre, az intézkedéssel, kényszerítő eszközzel szembeni panaszra és kivizsgálására, valamint a rendészeti feladatokat ellátó személy képzésére és vizsgáztatására vonatkozó rendelkezéseket kell alkalmazni.

A Magyarország helyi önkormányzatairól szóló 2011. évi CLXXXIX. törvény - 2013. január 1-jén hatályba lépő - 17. § (1) bekezdése biztosítja az önkormányzatok számára, hogy a helyi közbiztonságról, vagyonuk, más értékeik védelméről kényszerítő eszköz alkalmazására törvény alapján jogosult szervezet létrehozásával is gondoskodhatnak.

A 3. §-hoz

A Magyarország helyi önkormányzatairól szóló törvény 17. § (1) és (3) bekezdésével összefüggésben e törvény meghatározza, hogy mely szervezetek minősülnek az önkormányzat által is létrehozható önkormányzati rendészeti szervnek a helyi közbiztonság fenntartására, az önkormányzat vagyonának, más értékének a védelmére. Ilyen szervezet az erdészeti szakszemélyzet, a jogosult erdészeti szakszemélyzet, a mezei őrszolgálat, a halászati őrszolgálat, a közterület-felügyelet és az önkormányzati természetvédelmi őrszolgálat.

A törvény lehetőséget biztosít arra, hogy az önkormányzatok létrehozzák az önkormányzati rendészeti szervet, valamint arra, hogy az önkormányzatok a rendészeti feladatokat ellátó személyt foglalkoztassák önállóan. Azt maga az önkormányzat dönti el, hogy milyen formában kívánja az önkormányzati rendészeti szervet működtetni.

A 4. §-hoz

Az önkormányzatok részéről megfogalmazódott az az igény, hogy az önkormányzati rendészeti feladatokat ellátó személyek (pl. közterület-felügyelők) mellett indokolt az önkormányzatnál közalkalmazotti jogviszonyban vagy a munka törvénykönyvéről szóló törvény hatálya alá tartozó munkavállalás keretében segítők alkalmazása. Figyelemmel arra, hogy az önkormányzati rendészeti szerv létrehozása egy lehetőség az önkormányzatok számára, ezért a törvényben indokolt szabályozni, hogy az összes, önkormányzat által foglalkoztatható rendészeti feladatot ellátó személy számára ezek a tevékenységet segítő személyek rendelkezésre álljanak. A segédfelügyelő intézménye a közterület-felügyelőhöz hasonlóan az önkormányzat által választható feladat. A segédfelügyelő tevékenysége során önállóan nem intézkedhet, a tevékenysége során kizárólag önvédelmi célból testi kényszert, vegyi eszközt és szolgálati kutyát alkalmazhat (ezeket a kényszerítő eszközöket azonban nem használhatja arra, hogy a rendészeti feladatokat ellátó személy által alkalmazott intézkedéseket kikényszerítse). A törvény biztosítja, hogy segédfelügyelő esetében is garanciális jelleggel a rendőrség vizsgálja ki a kényszerítő eszköz alkalmazásával szemben benyújtott panaszt. Figyelemmel arra, hogy a segédfelügyelő a rendészeti feladatokat ellátó személyekhez képest csak korlátozott mértékben alkalmazhat kényszerítő eszközt és önállóan nem intézkedhet, így nem indokolt vele szemben a büntetlen előéletnél szigorúbb alkalmazási feltételeket támasztani. A törvény meghatározza a rendészeti feladatokat ellátó személyek számára a kötelező képzést, amely szintén indokolatlan a segédfelügyelő esetében, ezért a számukra csak egy rész képzés kerülne meghatározásra, amely biztosítja, hogy hatékonyan segítsék az önkormányzati alkalmazásban álló rendészeti feladatokat ellátó személyek tevékenységét.

Az 5-7. §-hoz

Az 5. § (1) bekezdése meghatározza azokat az alapvető feltételeket, amelyek fennállása esetén az adott személlyel - a rendészeti feladatokat ellátó személyként - jogviszony létesíthető. A (2) bekezdés meghatározza azon bűncselekmények körét, melyek elkövetése esetén nem létesíthető jogviszony, míg a (3) bekezdés meghatározza azokat az időpontokat, amelyek elteltét követően jogviszony létesíthető.

Az állami rendvédelmi feladatokat ellátó rendőrség számára törvényben meghatározott alkalmazási követelmények egy maximumot határoznak meg az alkalmazási kritériumok tekintetében. A rendészeti feladatokat ellátó személyek tekintetében az alkalmazási feltételek esetében indokolatlan a rendőrrel szemben meghatározott követelményeknél súlyosabb követelmények meghatározása.

A jogviszony létesítésekor a leendő foglalkoztatott kötelessége igazolni - hatósági erkölcsi bizonyítvánnyal -, hogy nincsen vele szemben az alkalmazást kizáró ok. A foglalkoztatási jogviszony fennállása alatt foglalkoztatottnak be kell jelentenie a vele szemben fennálló kizáró okokat. A leendő foglalkoztatott köteles igazolni, hogy az e törvényben meghatározott feltételeknek megfelel, valamint azt, hogy nem áll foglalkoztatását kizáró foglalkoztatástól eltiltás hatálya alatt.

A foglalkoztatás megkezdését követően a rendőrség évente ellenőrzi az alkalmazást kizáró okok fennállását. Ha a rendőrség az ellenőrzés során megállapítja, hogy a rendészeti feladatokat ellátó szerv tagja esetében az alkalmazást kizáró körülmény áll fenn, akkor az egyidejű tájékoztatás mellett a rendőrség - a munkáltató útján - visszavonja az igazolványát. Abban az esetben, ha a rendőrség az éves ellenőrzésen kívül szerez tudomást a rendészeti feladatokat ellátó szerv tagjával szemben fennálló kizáró okról, akkor felhívja a munkáltatót a jogviszony megszüntetésére, a szolgálati igazolvány és a szolgálati jelvény bevonására, majd a rendőrség részére történő átadásra.

A 8-10. §-hoz

A törvény meghatározza, hogy a rendészeti feladatokat ellátó személy esetében az e törvényben meghatározott intézkedések és kényszerítő eszközök alkalmazásához az általános rendőrségi feladatok ellátására létrehozott szerv központi szerve által kiállított szolgálati igazolvány és szolgálati jelvény szükséges.

A szolgálati igazolvány és a szolgálati jelvény kiadását a munkáltató kezdeményezi az általános rendőrségi feladatok ellátására létrehozott szerv központi szervénél. Az általános rendőrségi feladatok ellátására létrehozott szerv központi szerve nyilvántartást vezet a kiadott szolgálati igazolványokról és szolgálati jelvényekről. Abban az esetben, ha a munkáltató - az e törvényben vagy más törvényben meghatározott ok alapján - megszünteti az általa foglalkoztatott rendészeti feladatokat ellátó szerv tagjának jogviszonyát, akkor bevonja a szolgálati igazolványt és a szolgálati jelvényt. A munkáltató a bevont szolgálati igazolványt és a szolgálati jelvényt az általános rendőrségi feladatok ellátására létrehozott szerv központi szervének tájékoztatásával egyidejűleg megküldi.

Abban az esetben, ha a rendőrség észleli az e törvényben meghatározott alkalmazást kizáró feltételt, akkor arról értesíti a munkáltatót és kezdeményezi a munkáltatónál a szolgálati igazolvány és a szolgálati jelvény bevonását, valamint az általános rendőrségi feladatok ellátására létrehozott szerv központi szerve részére történő megküldését.

A törvény meghatározza az igazolvány tartalmi elemeit, a szolgálati igazolvány és szolgálati jelvény nyilvántartásában szereplő adatok körét, a nyilvántartásból történő adatszolgáltatás rendjét, valamint meghatározásra kerül, hogy mely szervezetek és hatóságok szolgáltatnak adatokat az általános rendőrségi feladatok ellátására létrehozott szerv központi szerve által vezetett nyilvántartáshoz.

A törvény meghatározza a szolgálati igazolvány és szolgálati jelvény visszavonásának a rendjét, valamint kötelezően előírja a rendészeti feladatokat ellátó személy számára, hogy tevékenysége során a szolgálati igazolványát és szolgálati jelvényét magánál kell tartania.

A 11. §-hoz

A hivatalból történő eljárás kötelezettsége szerint a rendészeti feladatokat ellátó személy minden olyan esetben köteles intézkedni vagy intézkedést kezdeményezni, ha olyan tény vagy körülmény jut tudomására, amely beavatkozást igényel.

E paragrafus az általános érvénnyel meghatározott segítségnyújtási és felvilágosítás adási kötelezettség határait vonja meg oly módon, hogy azt a rendészeti feladatokat ellátó személy az ágazati törvényekben meghatározott feladataival összefüggő segítség megadására korlátozza. A rendészeti feladatokat ellátó személynek felvilágosítás adási kötelezettségének tartalma pontosan nem határolható be. Meg kell tagadni azonban, ha a kérés teljesítése jogszabályba ütközik, továbbá, ha az ágazati törvényben meghatározott feladatai ellátását, illetőleg az intézkedés végrehajtását késlelteti, vagy más módon veszélyezteti.

A 12. §-hoz

Az intézkedés által elérni kívánt cél általában több módon elérhető, ennek megfelelően a rendészeti feladatokat ellátó személy számára biztosítani kell a mérlegelés lehetőségét. A cél eléréséhez szükséges intézkedések és kényszerítőeszközök kiválasztásához nyújt támpontot a szükségesség és arányosság alapelve. Eszerint a rendészeti feladatokat ellátó személynek a rendelkezésére álló lehetőségek közül azt kell kiválasztania, amely a legkisebb jogkorlátozással, a legkisebb sérüléssel vagy károkozással biztosítja az intézkedés eredményességét. A szükségesség és arányosság elve a hazai és a külföldi jogirodalomban egyaránt ismert jogelv. Közelebbi körülírására azonban nincs mód, mert egyedi esetben a rendészeti feladatokat ellátó személy fellépésének törvényessége mindig csak a konkrét helyzet tényeinek és körülményeinek ismeretében ítélhető meg.

A rendészeti feladatokat ellátó személy által alkalmazott intézkedés eredményessége nem függhet az érintett belátásától, ezért az szükség esetén kikényszeríthető. A kikényszerítés az intézkedéssel, illetőleg az intézkedő rendészeti feladatokat ellátó személlyel szemben megnyilvánuló passzív vagy aktív ellenállás leküzdését jelenti, többnyire személyi szabadság átmeneti korlátozása révén.

A rendészeti feladatokat ellátó személy az ágazati törvényben meghatározott feladatai ellátása céljából az e törvényben meghatározott feltételek mellett mást felszólíthat arra, hogy valamit tegyen, ne tegyen vagy eltűrjön. Ha az érintett a felszólításnak nem tesz eleget vagy egyéb módon ellenszegül, a rendőri intézkedés eredményességét kényszerítő eszközök alkalmazásával is köteles biztosítani. A felszólítás megelőzi a kényszerítést.

A törvényi meghatározottság elve érvényesül a kényszerítő eszközök tekintetében is, mivel a rendészeti feladatokat ellátó személy figyelemmel arra, hogy köztisztviselői, közalkalmazotti, vagy más foglalkoztatási jogviszonyban áll, kizárólag az e törvényben meghatározott kényszerítőeszközöket alkalmazhatja.

A rendészeti feladatokat ellátó személy által alkalmazható kényszerítő eszközt bosszú, megtorlás céljára nem szabad alkalmazni. A kényszerítő eszköz alkalmazása nem büntetés, hanem az intézkedés kikényszerítésére, az azzal szemben megnyilvánuló aktív vagy passzív ellenállás leküzdésére szolgál. Ebből fakadóan további alkalmazásának nincs helye, ha az ellenállás megtört, s ily módon az intézkedés eredményessége a továbbiakban enélkül is biztosítható.

A 13. §-hoz

A rendészeti feladatokat ellátó személy által alkalmazott intézkedések többsége az intézkedéssel érintett személy valamely jogának korlátozását eredményezi. A jogkorlátozásra tekintettel garanciális szabályként konkretizálja a törvényhez kötöttség elvét. Kimondja, hogy az alapvető jogok, így különösen a testi sérthetetlenséghez, a személyes szabadsághoz, a tulajdonhoz fűződő jogok csak törvény rendelkezései szerint korlátozhatók. Az intézkedés, illetőleg a kényszer alkalmazása során kerülni kell a sérülés okozását, az emberélet kioltását.

A 14. §-hoz

A rendészeti feladatokat ellátó személyt az ágazati törvényben meghatározott feladatai ellátása során a formaruhája, a szolgálati igazolványa és a szolgálati jelvénye igazolja. Ennek megfelelően tartalmilag a rendelkezés arra irányul, hogy a rendőri intézkedések, eljárások során minden esetben kétséget kizáróan azonosítani lehessen az eljáró rendészeti feladatokat ellátó személyt.

A törvény úgy rendelkezik, hogy a rendészeti feladatokat ellátó személy az intézkedés megkezdése előtt minden esetben köteles nevét, a rendészeti feladatokat ellátó szervhez tartozását, az intézkedés tényét és célját szóban közölni. Ez alól egyetlen eset kivétel, nevezetesen, ha ez az intézkedés eredményességét veszélyezteti, mert pl. azonnali fellépés szükséges. Ebben az esetben az intézkedés befejezésekor kell az igazolására szolgáló lépéseket megtenni. Ugyancsak köteles az intézkedés alá vont személyt tájékoztatni a törvény szerinti panasz lehetőségéről és az előterjesztésre nyitva álló határidőről.

A rendészeti feladatokat ellátó személy az intézkedése során köteles egységes formaruhát viselni - amely egyben igazolja hivatalos jellegét -, a hivatásos vadász kivételével, akiknek a tevékenységükhöz kapcsolódó ruházata hosszú múltra tekint vissza. Ennek megfelelően a hivatásos vadász az ágazati törvényben meghatározott feladatai ellátása során az ott meghatározott formaruhát viseli, valamint a szolgálati igazolványával és a szolgálati jelvényével azonosítja magát.

A 15. §-hoz

A törvény általános jelleggel kimondja, hogy a rendészeti feladatokat ellátó személy, függetlenül attól, hogy köztisztviselői, közalkalmazotti, vagy más foglalkoztatási jogviszonyban áll, jogosult arra, hogy a jogellenes cselekmény folytatását megakadályozza, valamint épület, létesítmény és egyéb vagyontárgy őrzését ellássa és ennek megfelelően testi kényszert és vegyi eszközt alkalmazhat. A rendészeti feladatokat ellátó személy a tevékenysége során elsősorban vagyonvédelmi feladatokat lát el.

A 16. §-hoz

A törvény megadja a rendészeti feladatot ellátó személy számára a lehetőséget, hogy a tetten ért személyt a rendőrség megérkezéséig visszatartsa és ennek során testi kényszert és kényszerítő eszközt alkalmazzon. A visszatartás célja annak a biztosítása, hogy a tetten ért személyt a rendészeti feladatokat ellátó személy a rendőrség megérkezéséig a helyszínen tartsa, ha az előállításra nincsen lehetőség.

Abban az esetben, ha a visszatartásra azért kerül sor, mert az igazoltatott személy a személyazonosságát nem hajlandó igazolni és a helyszínről megpróbál eltávozni, akkor az igazoltatásra jogosult rendészeti feladatokat ellátó személy a rendőrség megérkezéséig az adott személyt visszatarthatja. A visszatartás során a rendészeti feladatokat ellátó köztisztviselői, vagy közalkalmazotti jogviszonyban álló személy testi kényszert és vegyi eszközt alkalmazhat.

A visszatartás másik esete az, amikor azért kerül sor visszatartásra, mert a tetten ért személy előállítására lenne jogosult a rendészeti feladatokat ellátó személy, azonban a tetten ért személy az előállításnak ellenszegül, vagy olyan körülmény lép fel, mely lehetetlenné teszi az előállítás végrehajtását. Ebben az esetben az előállításra jogosult rendészeti feladatokat ellátó személy a rendőrség megérkezéséig a helyszínen visszatarthatja a tetten ért személyt és ennek érdekében testi kényszert és vegyi eszközt alkalmazhat.

A 17. §-hoz

Figyelemmel arra, hogy rendészeti feladatokat ellátó személyek elsődlegesen vagyonvédelmi feladatokat látnak el, függetlenül attól, hogy köztisztviselő, közalkalmazotti, vagy más foglalkoztatási jogviszonyban állnak biztosítani kell számukra, hogy lehetőségük legyen a helyszínen a dolgot ideiglenesen elvenni - elismervény ellenében - majd a rendőrségnek átadni. Abban az esetben, ha ez a lehetőség nem kerül biztosításra a rendészeti feladatokat ellátó valamennyi személy számára, akkor például az erdészeti szakszemélyzet, a jogosult erdészeti szakszemélyzet, az erdővédelmi szolgálat tagja az illegálisan kivágott fát a helyszínen nem tudná ideiglenesen elvenni, a halászati őr pedig az élettelen halat nem vehetné el ideiglenesen.

A 18. §-hoz

Az igazoltatás célja a személyazonosság megállapítása, amely a további intézkedés szükségességének megítélése szemszögéből kiindulási pont. A rendészeti feladatokat ellátó személy a személyazonosság megállapítása céljából az igazoltatottat feltartóztathatja. Az igazoltatás intézkedés alkalmazását valamennyi rendészeti feladatokat ellátó személy számára lehetővé teszi a törvény.

A 19. §-hoz

A ruházat, a csomag és a jármű átvizsgálása a személyi szabadságot korlátozó önálló intézkedés. Az intézkedés célja, hogy az intézkedő rendészeti feladatot ellátó személy a jogellenesen megszerzett és elrejtett dolgot felkutathassa. A rendészeti feladatokat ellátó személy a gépjárművet megállíthatja. Abban az esetben, ha az átvizsgálás során a keresett jogellenesen szerzett dolgot megtalálják, akkor az ideiglenes elvétel szabályai szerint az a rendőrség megérkezéséig ideiglenesen elvehető.

A 20. §-hoz

A szabálysértésekről, a szabálysértési eljárásról és a szabálysértési nyilvántartási rendszerről szóló törvény meghatározza, hogy melyek azok a szervezetek és - állami alkalmazásban álló - tagjaik, akik az elzárással is büntethető szabálysértés esetén helyszíni bírság kiszabására is jogosultak. Az állami alkalmazásban álló személyek esetében kívánja a törvény biztosítani az előállítás jogát. Jelenleg egy olyan szabálysértési tényállás van (a tulajdon elleni szabálysértés), amely esetében a természetvédelmi őr, az önkormányzati természetvédelmi őr, az erdővédelmi szolgálat tagja, a mezőőr és a halászati őr helyszíni bírság kiszabására jogosult.

Az előállítás feltételei a fent leírtak alapján, hogy

- csak az elzárással is büntethető szabálysértések esetében lehetséges az előállítás,

- csak a rendészeti feladatokat ellátó köztisztviselői, vagy közalkalmazotti jogviszonyban álló személy által,

- az elkövetőt ténylegesen a helyszínen tetten érjék,

- a helyszínen rendelkezésre álló bizonyítékokat a rendőrség részére átadják.

Értelemszerűen a visszatartásnál leírtaknak megfelelően csak akkor kerülhet sor az előállításra, ha a tetten ért személy nem szegül ellen az intézkedés során - ez alól kivételt képez a természetvédelmi őr, aki akkor is folytathatja az előállítást, ha ellenszegülésre kerül sor -, mert abban az esetben a tetten ért személyt a rendőrség megérkezéséig vissza kell tartani.

A 21. §-hoz

A rendészeti feladatokat ellátó személy a tevékenysége során testi kényszert és vegyi eszközt alkalmazhat az intézkedés kikényszerítése és az ellenszegülés megtörése érdekében.

Az ágazati törvényekben meghatározott feladatai ellátása során - a természetvédelmi őr, az önkormányzati természetvédelmi őr, az erdővédelmi szolgálat tagja, az erdészeti szakszemélyzet tagja, a jogosult erdészeti szakszemélyzet tagja, mezőőr és a közterület-felügyelő - tevékenységét olyan környezetben látja el, amely adott esetben a legközelebbi településtől is nagyobb távolságra található. A szolgálati kutya alkalmazására - a vegyi eszköz alkalmazására jogosultaknál - szűkebb személyi kör jogosult. A szolgálati kutya jelenléte már önmagában visszatartó hatást válthat ki, például az elkövető a jogellenes cselekményt abbahagyja, vagy egy esetlegesen a rendészeti feladatokat ellátó személy ellen irányuló támadási szándék elmaradását.

A szolgálati kutya mellett az előállítás intézkedés alkalmazására jogosult rendészeti feladatokat ellátó személy - a természetvédelmi őr, az önkormányzati természetvédelmi őr, a halászati őr, a mezőőr és a közterület-felügyelő - esetében indokolt a bilincs kényszerítőeszköz biztosítása. A bilincs alkalmazásának a lehetőségét az indokolja, hogy az előállításra jogosult rendészeti feladatokat ellátó személy abban az esetben, ha az előállítandó ellenszegül az előállítás során, akkor az előállítás nem foganatosítható a rendészeti feladatokat ellátó személy által, hanem a rendőrséget kell értesítenie. A rendőrség megérkezéséig azonban az előállítandó személy szökését a rendészeti feladatokat ellátó személynek meg kell akadályoznia, ehhez azonban a testi erő és a vegyi eszköz alkalmazása kevés. Abban az esetben, ha az előállítandó személy az előállításnak ellenszegül, nem várható el a rendészeti feladatokat ellátó személytől, hogy a rendőrség megérkezéséig folyamatos testi erő alkalmazásával őt visszatartsa.

Az ágazati jogszabályokban meghatározott feladatok ellátásához, indokolt lőfegyvert biztosítani. A lőfegyver birtoklását az indokolja, hogy a szabályozás szerint lőfegyver tartására jogosultak körének egy része terménymegóvási feladatokat lát el és e feladata ellátása során a lőfegyvert használja a kártékony tevékenységet folytató állatok elriasztására. A lőfegyver tartására jogosultak másik körébe tartoznak azok a személyek, akik tevékenységüket az erdőben fejtik ki és ennek során adott esetben indokolt lehet a lőfegyver használata (pl. hivatásos vadász - kegyelemlövéshez).

A 22. §-hoz

A rendészeti feladatokat ellátó személy, valamint a személy- és vagyonőr által alkalmazott intézkedések és kényszerítő eszközök tekintetében a törvény előírja a jelentéstételi kötelezettséget. Az intézkedés vagy kényszerítő eszköz alkalmazója az alkalmazást követően haladéktalanul szóban jelenti a munkáltatónak az intézkedés vagy kényszerítő eszköz alkalmazását.

Amint lehetősége van a rendészeti feladatokat ellátó személynek, valamint a személy- és vagyonőrnek, írásban is jelentést készít a munkáltató számára, amely tartalmazza a (3) bekezdésben meghatározott kötelező tartalmi elemeket. A jelentés alapján a munkáltató kötelessége az intézkedés és kényszerítő eszköz alkalmazása jogszerűségének a kivizsgálása. A rendőrség külön ellenőrzés keretében bármikor bekérheti a munkáltató által lefolytatott kivizsgálás iratanyagát, vagy a rendőrséghez, valamint a kamarához beérkezett panasz alapján lefolytatja a szükséges eljárást. A törvény meghatározza az eljárási rendet, a szükséges határidőket, amely alatt az érintett személy panasszal fordulhat a rendőrséghez vagy a kamarához.

A 23. §-hoz

A képzési szabályok célja, hogy a rendészeti feladatokat ellátó minden személy tekintetében azonos alapkövetelmények kerüljenek meghatározásra. A törvény biztosítja annak a lehetőségét, hogy a leendő foglalkoztatott ne csak az e törvény szerinti egységes ismeretekből tegyen vizsgát, hanem a vizsgabizottság összetétele alapján az ágazati jogszabályokban meghatározott ismeretekből is. Ennek megfelelően a törvény előírja, hogy a vizsgabizottság egy tagját a rendőrség, míg további tagjait az ágazati miniszter delegálja. A vizsga egy elméleti részből és egy gyakorlati részből áll. A vizsga rendjére vonatkozó szabályokat, valamint az egyes végzettségek elismerésére vonatkozó részletszabályokat a rendészetért felelős miniszter rendeletben szabályozza.

A 24. §-hoz

A törvény feltételeket határoz meg a közszolgálati vagy közalkalmazotti jogviszonyban álló rendészeti feladatokat ellátó személyek munkáltatóival szemben az együttműködési megállapodás megkötése tekintetében. Ezáltal egyfajta korlátot állít az egyesülési szabadság elé, azonban erre a Magyarország helyi önkormányzatairól szóló 2011. évi CLXXXIX. törvény 17. § (2) bekezdése alapján megadja a lehetőséget, tekintettel arra, hogy a rendfenntartás állami monopólium. Így aki e körben kíván rendészeti feladatok ellátásában közreműködni, annak meg kell felelnie a törvényi feltételeknek.

A rendészeti feladatokat ellátó személy az e törvényben meghatározott intézkedést és kényszerítő eszközt csak akkor alkalmazhatja, ha a munkáltató a rendőrséggel együttműködési megállapodást kötött. E megállapodás biztosítja, hogy a kizárólagos állami feladatok ellátásáért felelős rendőri szervek a rendészeti feladatokat ellátó személyek tevékenységéről naprakész ismeretekkel rendelkezzenek, egyben lehetőséget teremt a rendőrségi szakmai szempontok átadására is. Az együttműködés egy partnerségi és szakmai felügyeleti jellegű megállapodás, amely biztosítja a rendészeti szakmai szempontok érvényesülését.

A törvény rögzíti, hogy a munkáltató a működési területén illetékes megyei (fővárosi) rendőr-főkapitánysággal a jogszabályban pontosan meghatározott feltételek szerint megkötött írásbeli együttműködési megállapodás alapján végezheti tevékenységét. Az együttműködés különösen a tevékenységek közös ellátását, a szakmai tevékenység segítését, a kölcsönös tájékoztatást, a tevékenység összehangolását jelenti. A törvény mindemellett pontosan meghatározza az együttműködési megállapodások tartalmi kellékeire, illetve az együttműködés tartalmára vonatkozó követelményeket.

Az együttműködési megállapodás a gyakorlatban az együttműködők közötti mindennapi feladatellátás - szükség szerinti - összehangolását, a szolgálatszervezést, a közös akciókban való részvétel konkrét feladatait hivatott megjeleníteni, mely együttműködés során a rendőrség oldaláról a helyi rendőri szerv fog megjelenni. A helyi viszonyok vonatkozásában az illetékes rendőrkapitányság van abban a helyzetben, hogy egyértelműen kifejezésre tudja juttatni azt, hogy egy adott időszakban az aktuális közbiztonsági helyzetre is figyelemmel melyek azok a kiemelt területek, ahol szorosabb együttműködés indokolt, illetve ezzel biztosítható az is, hogy a felek egy váratlan helyzetre valóban összehangoltan és késedelem nélkül képesek legyenek reagálni. Erre tekintettel a munkáltató a helyi rendőri szervnél kezdeményezi az együttműködési megállapodás megkötését, a helyi rendőri szerv pedig véleményével együtt megküldi azt a jogi személyiséggel rendelkező megyei (fővárosi) rendőr-főkapitányságnak. A helyi rendőri szerv ugyanis nem rendelkezik jogi személyiséggel, így az együttműködési megállapodás megkötésére nem jogosult.

-----STARTING---POINT---VEGE---

A 25-27. §-hoz

E szakaszok a felhatalmazó, a hatályba léptető és az átmeneti rendelkezéseket tartalmazzák.

A 28. §-hoz

A módosítás iránya a korrupció visszaszorítása, amely feladatból valamennyi állami szervnek ki kell vennie a részét. A korrupcióellenes program megvalósítását az állam a kormányzati szerveknél kezdi. A cél az, hogy korrupció jelenségét felismerő, azt elítélő és elhárító közszféra jöjjön létre, továbbá olyan társadalmi összefogás életre hívása, amely elősegíti etikai értékeink gyakorlatban való megszilárdítását. Ezáltal a közigazgatás és a közszolgáltatások mintát tudnak adni a gazdasági szféra számára, így közvetve képesek a gazdasági korrupciót is csökkenteni.

A rendőrségről szóló törvény (Rtv.) e körben módosuló rendelkezései szerint a Nemzeti Védelmi Szolgálat ügyészi felügyelet mellett, ügyész által jóváhagyott eszközzel megbízhatósági vizsgálatokat folytat a közszolgálat és a hivatásos szolgálat ellátásának szabály- és jogszerűsége, a feladatellátás során tanúsított magatartás megfelelősége és az intézkedési és munkaköri kötelezettség teljesülése ellenőrzése érdekében. A megbízhatósági vizsgálatot végzők mesterséges helyzeteket hoznak létre annak érdekében, hogy kiderüljön, a megbízhatósági vizsgálat alá vont személy eleget tesz-e intézkedési kötelezettségének, illetve nem tanúsít-e olyan magatartást, amely szakmai vagy jogszabályba ütközik. Az Rtv. felsorolja azokat a szerveket, amelyek személyi állománya vonatkozásában a belső bűnmegelőzési és bűnfelderítési feladatokat ellátó szerv megbízhatósági vizsgálatot végezhet.

A törvény célja, hogy a megbízhatósági vizsgálat minden kormánytisztviselőre és kormányzati ügykezelőre kiterjedjen, függetlenül attól, hogy melyik államigazgatási szervnél áll kormányzati szolgálati jogviszonyban. A módosítás a közszolgálati tisztviselőkről szóló 2011. évi CXCIX. törvényben meghatározott bármely államigazgatási szervvel kormányzati szolgálati jogviszonyban álló kormánytisztviselő és kormányzati ügykezelő vonatkozásában lehetőséget teremt a megbízhatósági vizsgálat lefolytatására.

A módosító rendelkezés az új pszichoaktív anyaggal visszaélés bűntettével bővíti azon bűncselekmények körét, amelyeknek az eredményes felderítéséhez kiemelt közérdek fűződik. Az új pszichoaktív anyaggal történő visszaélés a társadalomra olyan fokozott veszélyt jelentő bűncselekménynek tekinthető, amelynek a felderítéséhez a rendőrségnek biztosítani kell a bírói engedélyhez kötött tikos információgyűjtés keretében a különleges eszközök alkalmazását.

A módosító rendelkezés a hivatalos vagy közfeladatot ellátó személy feladata ellátásának elősegítése érdekében lehetővé teszi, hogy a rendőr ezen személyek felkérésére igazoltatást hajtson végre, továbbá részükre a helyszínen átadja az igazoltatott személy adatait. Ezen rendelkezés az Rtv. korábbi rendelkezéseitől eltér, mivel a jelenleg hatályos szabályozás az igazoltatást követő helyszíni adatkiadásra nem ad lehetőséget a rendőr részére, minden esetben a rendőrkapitányság adja ki az adatot a törvényben meghatározott feltételek esetén. A módosító rendelkezés azzal, hogy biztosítja a helyszínen történő adatátadás lehetőségét a rendőrség, a hivatalos vagy a közfeladatot ellátó személyek adminisztratív terheit csökkenti, a feladatellátásukat egyszerűsíti, ezáltal az eljárásukat gyorsabbá és hatékonyabbá teszi.

A módosító rendelkezés alapján a rendőr főszabályként csak az igazoltatott személyazonosító adatait adja át az igazoltatást kérő részére, amennyiben az igazoltatást kérő e minőségét, valamint azt, hogy az adatok a hivatali vagy közfeladatának teljesítéséhez szükségesek, megfelelően igazolja. A személyazonosító adatok körét az Rtv. 29. § (8) bekezdése határozza meg, amely szerint személyazonosító adaton az érintett személy nevét, születési helyét, születési idejét és anyja születési családi és utónevét kell érteni. A jelenlegi szabályozás alapján az igazoltatott személy a lakcímére vagy a tartózkodási helyére vonatkozó adatok rendelkezésre bocsátására nem kötelezhető, ezért garanciális elemként került bevezetésre, hogy a rendőr csak az igazoltatott személy beleegyezésével adhatja át ezen adatokat az igazoltatást kérő részére.

Meghatározásra kerül azon esetkör is, amikor az igazoltatást kérő az adatokhoz fűződő jogosultságát a helyszínen igazolja, azonban az igazoltatott személy személyazonosságának megállapítása a helyszínen nem lehetséges. Ezen esetben a helyszínen nincs lehetőség az adatkiadásra, ezért a rendelkezés a rendőrkapitányság részére határozza meg kötelezettségként az adat kiadását. A helyszíni adatkiadás szabályaitól eltérően a rendőrkapitányság csak az igazoltatott személyazonosító adatait adhatja ki az igazoltatást kérő vagy az őt foglalkoztató szervezet részére, a lakcímére vagy a tartózkodási helyére vonatkozó adatok kiadására nincs lehetőség. A lakcímadatok kiadását a lakcímnyilvántartást kezelő központi szervtől mint elsődleges adatkezelő szervtől kell a hivatalos vagy közfeladatot ellátó személynek vagy az őt foglalkoztató szervnek megkérni. A lakcímnyilvántartást másodlagos adatkezelő szervként használó rendőrség lakcímadatok kiadására nem jogosult.

A rendőr részére meghatározásra kerül, hogy amennyiben a hivatalos vagy közfeladatot ellátó személy kezdeményezi az igazoltatást, úgy köteles az igazoltatott személyt a lakcímének, tartózkodási helyének az igazolására, vagy a lakcímére, tartózkodási helyére vonatkozó nyilatkozattételre felkérni. Ezen esetben a rendőr - a saját maga által kezdeményezett igazoltatástól eltérően - nem mérlegelhet, tehát minden esetben köteles felkérni az igazoltatott személyt a lakcímadatok igazolására. A rendőr ezen kötelezettsége ugyanakkor nem jelenti azt, hogy a lakcímadatokat kötelezően át kell adnia az igazoltatást kérőnek, mivel ezen adatok az Rtv. 24/A. § (1) bekezdése alapján csak az igazoltatott személy beleegyezésével adhatók át. Amennyiben az érintett nem járul hozzá az adatátadáshoz, úgy ezen döntését tiszteletben kell tartani, az adatok kiadását kikényszeríteni nem lehet, vele szemben szankciót nem lehet alkalmazni.

A 29. §-hoz

A Készenléti Rendőrség feladatköre 2012. július 1-jétől kibővül, ezzel egyidejűleg a személyi állomány közel 4500 főre emelkedik. Ezzel összefüggésben indokolt a Készenléti Rendőrség szervezeténél több állományilletékes parancsnokot rendszeresíteni, tekintettel arra, hogy az állomány létszámának jelentős mértékű emelkedése megnöveli a személyzeti és munkáltatói intézkedések számát.

A 30-34., a 36. és a 40-42. §-hoz

E rendelkezések a törvény hatálybalépésével összefüggésben szükséges törvénymódosításokat, illetve az új jogszabály hatálybalépése miatt hatályon kívül helyezendő rendelkezéseket állapítják meg.

A 35. §-hoz

A 2005. évi CXXXIII. törvény (SzVMt.) hatályos rendelkezéseinek végrehajtásával kapcsolatban a gyakorlatban felmerült az a probléma, hogy ha a gazdasági társaság tagja nem természetes személy, hanem egy másik gazdasági társaság, főleg, ha az egy részvénytársaság, akkor annak minden tagját priorálni kellene. Különösen problémát jelent ez abban az esetben, ha a magyar gazdasági társaság tagja egy külföldi részvénytársaság, adott esetben nagy számú, eltérő állampolgárságú részvényesekkel. A módosítás tehát arra irányul, hogy csak a gazdasági társaság vezető tisztségviselőjét kelljen vizsgálni, aki valójában felel a gazdasági társaság törvényes működéséért. Az SzVMt. 2012. január 1-jén hatályba lépett módosítása következtében került bele a törvénybe az a feltétel, hogy nem gyakorolhatja a tevékenységet az az egyéni vállalkozó, akivel, vagy az az egyéni cég, illetve gazdasági társaság, amelynek tagja, tulajdonosa olyan vállalkozásnak volt tagja vagy tulajdonosa, amellyel szemben a rendőrség két éven belül felügyeleti bírságot szabott ki és azt nem fizették meg. A módosítás indoka az volt, hogy a felügyeleti bírság megfizetése alól ne tudjanak kibújni a vállalkozások azzal, hogy új vállalkozást alapítanak ugyanazok a tagok, tulajdonosok, ugyanarra a tevékenységre. A végrehajtás során e rendelkezéssel kapcsolatban is felmerült azonban az a gyakorlati probléma, hogy ha egy vállalkozásnak a tagja jogi személy, akkor az adott jogi személy tagjait, tulajdonosait is vizsgálni kellene. A módosítás következtében e rendelkezés csak a természetes személy tagokra fog vonatkozni, így a korábbi jogalkotói szándék sem sérül, azonban a gyakorlatban is végrehajtható lesz a jogszabályi rendelkezés. A módosítás egyértelművé teszi továbbá azt is, hogy e feltételeket a működési engedély kiadása iránti hatósági eljárásban is vizsgálni kell.

A személy és vagyonvédelmi, valamint magánnyomozói tevékenység szabályairól szóló 2005. évi CXXXIII. törvény (a továbbiakban: SzVMt.) 14/A. §-a szerint azok a személy- és vagyonvédelmi tevékenységet folytató vállalkozások vagy ilyen tevékenységet végző személyek, melyek (akik) a megbízás teljesítése során, távfelügyeleti rendszer alkalmazásával, ellenérték fejében távfelügyeleti tevékenységet végeznek riasztás esetén kötelesek meggyőződni arról, hogy az nem üzemhiba miatt történt, ellenőrizni a riasztás valódiságát és kiváltó okát, valamint dokumentálni ellenőrzésüket oly módon, hogy az ellenőrző személy azonosítható legyen. A rendőrség intézkedését csak ezt követően, az ellenőrzés eredményétől függően kezdeményezhetik.

Ha a távfelügyeleti tevékenységet végző cég vagy személy a jogszabályban meghatározott ellenőrzés nélkül kezdeményezi a rendőrség intézkedését, a rendőrség költségét köteles megtéríteni.

A hatályos szabályozás szerint további szankciója e cselekménynek, hogy a fenti kötelezettségeknek a hatóság figyelmeztetése ellenére történő ismételt megsértése az SzVMt. 65. § b) pontja alapján a törvényben előírt szabályok súlyos megsértésének minősül, amelynek jogkövetkezményeként a rendőrség haladéktalanul, de legkésőbb a tudomására jutásától számított 8 napon belül a szolgáltató működési engedélyét 6 hónapra felfüggeszti.

Az elmúlt időszak jogalkalmazási tapasztalatai rávilágítottak, hogy az SzVMt. 65. §-ában megjelenített rendelkezés alkalmazása egyrészről indokolatlanul súlyos joghátrányt okozna az érintett vagyonvédelmi vállalkozásoknak és a szolgáltatásaikat igénybe vevő megrendelőknek, másfelől az egyes megrendelőknél (pl. pénzintézetek) az új szolgáltató alkalmazásáig eltelt időszakban nem lenne biztosított a távfelügyeleti védelem, amely viszont súlyos személy- és vagyonvédelmi kockázatokat jelentene.

A módosítás hatására a szükséges ellenőrzés nélkül a rendőrség intézkedését indokolatlanul kezdeményező szolgáltató változatlanul köteles megtéríteni az intézkedés költségeit, valamint a tevékenység feletti felügyeletet állátó rendőrség indokolt esetben felügyeleti bírságot szabhat ki a tevékenység folytatójával szemben.

A 37. §-hoz

A közfoglalkoztatás új rendszerének felállása óta szerzett tapasztalatok azt mutatják, hogy vannak olyan, a mezőgazdasági mintaprogramokon túli közfoglalkoztatási programok, amelyekben a közfoglalkoztatottak - már a kétéves jogviszony letelte előtt - megszerzik mindazt a tudást és képességet, amely alkalmassá teszi őket arra, hogy szociális szövetkezeteket alapítsanak. Indokolt tehát, hogy ezek a közfoglalkoztatottak a szociális szövetkezetben mihamarabb megkezdhessék az önálló munkavégzésüket. A törvény ezért lehetővé teszi, hogy a helyi viszonyokat legjobban ismerő közfoglalkoztató javaslatára a közfoglalkoztatásért felelős miniszter a két év jogviszony alól felmentést adjon.

A 38. §-hoz

A módosítás célja, hogy kiszélesítse a polgárőrök által ellátható feladatok körét a közforgalmú személyszállítási eszközökön (a továbbiakban: személyszállítási eszköz) való polgárőri tevékenységgel. A polgárőrség, mint társadalmi szerveződés, azt a járőr tevékenységet, amelyet közterületen folytat, el tudja látni a személyszállítási eszközökön is.

A személyszállítási eszközökön azonban nem minden polgárőr jogosult a polgárőri tevékenység ellátására, hanem kizárólag azon polgárőr egyesületek tagja, amelyek a rendőrséggel megkötött együttműködési megállapodás mellett, együttműködési megállapodást kötnek a közforgalmú személyszállítási szolgáltatást végzővel (a továbbiakban: szolgáltatást végző) is. Figyelemmel arra, hogy jelenleg csak olyan polgárőr egyesületek működhetnek Magyarországon, amelyek a rendőrséggel együttműködési megállapodást kötöttek, így a rendőrség bevonása ebbe az együttműködési megállapodásba felesleges.

A szolgáltatást végzőnek és a polgárőrségnek az együttműködési megállapodásban kell tisztázniuk, hogy a polgárőr a szolgálata ellátása során milyen, a szolgáltatást végző által kiállított igazolással jogosult a személyszállítási eszközön járőrözni.

A 2011. évi CLXV. törvény (Pőtv.) hatályos 9. § (1) bekezdés a) pontja értelmében az Országos Polgárőr Szövetség (a továbbiakban: OPSZ) közigazgatási hatósági feladatként látja el a polgárőr igazolvány kiadását, amely igazgatási szolgáltatási díjat von maga után. A polgárőr igazolvány kiadásával járó igazgatási szolgáltatási díj azonban aránytalanul nagy terhet ró a feladatukat ingyenesen ellátó polgárőrökre, ezért indokolt az igazgatási szolgáltatási díj eltörlése. Ehhez szükséges, hogy ne közigazgatási hatósági feladatként kerüljön meghatározásra a polgárőr igazolvány kiállítására vonatkozó eljárás, hanem az OPSZ egyéb feladataként definiálja a törvény.

Ennek megfelelően indokolt hatályon kívül helyezni a Pőtv. 28. § f) pontjában meghatározott felhatalmazó rendelkezést, amely a polgárőr igazolványhoz kiadásához kapcsolódó igazgatási szolgáltatási díj rendeleti szintű meghatározását tartalmazza.

A polgárőr igazolvány kiállításával járó költségeket - a korábbi gyakorlatnak megfelelően - az OPSZ központi költségvetési támogatásából fedezi.

A hatályos Pőtv. alapján a polgárőrség formaruhával való ellátásának költségeit a központi költségvetési támogatásból kötelező megtéríteni 2013. január 1-jét követően. Azonban tervezett költségvetés erre nem nyújt elegendő fedezetet, valamint nem biztosítható többlettámogatásként sem. A módosítás alapján a formaruha ellátás saját forrásból is biztosíthatóvá válik, így az OPSZ, a területi polgárőr szövetség, a polgárőr egyesület valamint a polgárőr is gondoskodhat a formaruha beszerzéséről.

A 39. §-hoz

A nevelési-oktatási intézménnyel való egyeztetés, a távolmaradás jogszerűségének ellenőrzése a nemzeti köznevelésről szóló törvény által szabályozott Köznevelési Információs Rendszerből történő adatlekérdezés segítségével lehetséges, amely minden olyan adatot biztosít a rendőrség számára, ami az ellenőrzéshez szükséges.

A 40. §-hoz

A szabálysértési törvény egyes rendelkezéseit összhangba kell hozni az e törvényben megállapított, a rendészeti feladatokat ellátó személyekre vonatkozó többletjogosítványok gyakorlásával.

A 41. §-hoz

Sarkalatossági záradék.

A 42. §-hoz

Hatályukat vesztő rendelkezések.