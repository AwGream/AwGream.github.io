2007. évi CXIV. törvény indokolása

az agrárgazdaság fejlesztéséről szóló 1997. évi CXIV. törvény módosításáról

-----STARTING---POINT---ALTALANOS--- 

A törvény célja, hogy az agrárgazdaság és az agrár-vidékfejlesztés működésének elősegítése érdekében szabályozza a szakértői és a szaktanácsadási működés engedélyezésével, valamint a termésbecslési eljárással kapcsolatos adatszolgáltatás szabályait, összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltakkal.

A jogszabályi változásokra és a személyes adatok védelmére tekintettel a törvényi szintű szabályozás kialakítása elkerülhetetlen, és csak a részletszabályokat lehet miniszteri rendeletben meghatározni.

A törvény az agrárgazdaság fejlesztéséről szóló 1997. évi CXIV. törvényt kiegészíti a szakértői és szaktanácsadói tevékenység gyakorlásának feltételeivel. Az agrárgazdasági és agrár-vidékfejlesztési szakterületeken szakértői vagy szaktanácsadói működést csak az végezhet, aki erre engedélyt kapott és ennek alapján a szakértői vagy szaktanácsadói nyilvántartásba bejegyezték. A törvény meghatározza a hatósági nyilvántartásnak minősülő szakértői és szaktanácsadói névjegyzék kötelező tartalmát, a nyilvános adatok körét, valamint a személyes adatok kezelését.

A törvény szabályozza továbbá azt, hogy a mezőgazdasági termelő termésbecslési célból a mezőgazdasági szakigazgatási szerv részére milyen személyes adatokat köteles szolgáltatni. A törvény egyúttal előírja, hogy a termésbecsléssel kapcsolatos adatok kizárólag statisztikai célra használhatók fel.

A Közös Agrárpolitika keretébe tartozó közvetlen támogatási rendszerek közös szabályainak megállapításáról és a mezőgazdasági termelők részére meghatározott támogatási rendszerek létrehozásáról szóló 2003. szeptember 29-i 1782/2003/EK rendelet minden tagállam részére előírja a mezőgazdasági tanácsadási rendszer (Farm Advisory System) működtetését. A törvény elfogadása lehetőséget teremt az agrár-szaktanácsadási rendszer EU követelményeknek megfelelő átalakításának befejezéséhez.

A szakértői és szaktanácsadói működés engedélyezése és e tevékenységet folytató személyek nyilvántartásba vétele, valamint a területi szaktanácsadási központok nyilvántartásba vétele céljából eljáró szervet (szerveket), továbbá az agrárgazdasági adatbázist működtető szervet (szerveket) a Kormány jelöli ki.

A szakértői és szaktanácsadói működés engedélyezésével kapcsolatos részletes eljárási szabályokat, valamint a termésbecsléssel kapcsolatos adatszolgáltatás részletes szabályait miniszteri rendelet határozza meg.

-----STARTING---POINT---RESZLETES---

Az 1. §-hoz

A törvény az agrárgazdaság és az agrár-vidékfejlesztés működésének elősegítésére az agrárgazdaság fejlesztéséről szóló 1997. évi CXIV. törvény módosításával a Kormány feladataként határozza meg a szakértői és szaktanácsadói tevékenység feltételeinek biztosítását, valamint a szakértői és a szaktanácsadási rendszer működtetését. A Kormány e feladatokat az agrárpolitikáért felelős miniszter útján látja el.

A személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltakkal összhangban a személyes adatok védelme érdekében a törvényi szintű szabályozás kialakítása elkerülhetetlen, és csak a részletszabályokat lehet miniszteri rendeletben meghatározni.

A törvény szerint az agrárgazdasági és agrár-vidékfejlesztési szakterületeken szakértői vagy szaktanácsadói működést csak az végezhet, aki erre engedélyt kapott és ennek alapján a szakértői vagy szaktanácsadói nyilvántartásba bejegyezték.

Egyértelmű rendelkezés szükséges arra, hogy a szakmai kamarák által történő szakértői engedélyek kiadására, valamint a szakértői névjegyzékek vezetésére e szabályozás nem terjed ki, mert azok feltételeit a kamarai törvényekben kell rendezni.

A 2-3. §-hoz

A törvény meghatározza a hatósági nyilvántartásnak minősülő szakértői és szaktanácsadói névjegyzék kötelező tartalmát, valamint e névjegyzékekben nyilvántartott adatok közül a közérdekből nyilvánosnak minősülő adatok körét és a személyes adatok kezelését. Az engedélyező szerven kívül más szervnek adattovábbítás csak kivételesen, a törvényben meghatározott feltételek esetén lehetséges.

A 4. §-hoz

Tagállami kötelezettségünk az, hogy az EUROSTAT részére minden évben meghatározott időpontokban a termeléssel kapcsolatos adatainkat megküldjük. Az adatok védelme érdekében törvényi szintű szabályozás szükséges, hogy a mezőgazdasági termelő termésbecslési célból a mezőgazdasági szakigazgatási szerv részére milyen személyes adatokat köteles szolgáltatni a gazdálkodásával kapcsolatban. A törvény előírja, hogy a termésbecsléssel kapcsolatos adatok kizárólag statisztikai célra használhatók fel.

Az 5-6. §-hoz

A közigazgatási hatósági eljárás és szolgáltatás szabályairól szóló 2004. évi CXL. törvény (a továbbiakban: Ket.) 86. § (1) bekezdése szerint - a hivatkozott adatvédelmi szabályokkal összhangban - személyes adatok nyilvántartását csak törvény (vagy felhatalmazása alapján, az abban meghatározott körben helyi önkormányzati rendelet) írhatja elő.

A szakértői és a szaktanácsadói névjegyzék, az agrárgazdasági adatbázis a Ket. hivatkozott rendelkezése szerinti hatósági nyilvántartásnak minősül, abban személyes adatok szerepelnek.

A törvény felhatalmazást ad a Kormánynak, hogy az agrárgazdasági adatbázist működtető szervet vagy szerveket, továbbá az agrárgazdaság, agrár-vidékfejlesztés területén a szakértők és szaktanácsadók működését engedélyező szervet vagy szerveket, továbbá a területi szaktanácsadási központok nyilvántartásba vétele céljából eljáró szervet kijelölje.

A földművelésügyi és vidékfejlesztési miniszter rendeletben határozza meg a szakértői és szaktanácsadói szakterületek körét, a tevékenység engedélyezésének, valamint a termésbecsléssel kapcsolatos adatszolgáltatás részletes szabályait. A pénzügyminiszterrel együttes rendeletet ad ki a szakértői és szaktanácsadói tevékenység engedélyezésével kapcsolatos igazgatási díjakról.

-----STARTING---POINT---VEGE---

A 7. §-hoz

A 7. § összhangban a jogalkotásról szóló 1987. évi XI. törvénnyel hatályba léptető rendelkezést tartalmaz.

A 8. §-hoz

A törvény a szaktanácsadási feladatokhoz kapcsolódóan módosítja a 2007. évi XVII. törvény 81. § (3) bekezdés c) pontjában foglalt rendelkezést, mely felhatalmazást ad a miniszternek arra, hogy rendeletben megállapítsa a tanácsadási rendszer felállítására, működésére vonatkozó részletes szabályokat.

A Közös Agrárpolitika keretébe tartozó közvetlen támogatási rendszerek közös szabályainak megállapításáról és a mezőgazdasági termelők részére meghatározott támogatási rendszerek létrehozásáról szóló 2003. szeptember 29-i 1782/2003/EK rendelet minden tagállam részére előírja a mezőgazdasági tanácsadási rendszer (Farm Advisory System) működtetését. A szaktanácsadási szolgáltatást nyújtó szervezetek akkreditációjához, az agrár-szaktanácsadási rendszer EU követelményeknek megfelelő átalakítása mielőbbi befejezéséhez szükséges a szaktanácsadási rendszer felépítését és működését szabályozó miniszteri rendelet kiadása.