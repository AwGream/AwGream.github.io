2012. évi LII. törvény indokolása

az Egyesült Nemzetek kiváltságairól és mentességeiről New Yorkban, 1946. évi február hó 13. napján kelt nemzetközi egyezményben biztosított kiváltságoknak, mentességeknek és könnyítéseknek a Nemzetközi Vadászati és Vadvédelmi Tanács Magyarországon működő intézményeire és vezető tisztségviselőire való kiterjesztéséről

Általános indokolás

A Nemzetközi Vadászati és Vadvédelmi Tanács (International Council for Game and Wildlife Conservation) (a továbbiakban: CIC) nagy múltra visszatekintő, magyar kezdeményezésre 1929-ben létrejött, nemzetközi szervezet. A szervezet létrehozásának gondolata az 1910-ben Bécsben elsőként megrendezett Nemzetközi Vadászati Kiállításon merült fel először. A CIC rövidítés a francia névből eredeztethető - „Conseil international de la chasse”. A szervezetet Gróf Károlyi Lajos és Maxime Ducrocq, a francia Szent Hubertus Klub elnöke alapította néhány vadásztársukkal (többek között Gróf Rudolf Colloredo Mannsfelddel és Gróf Pálffy Pállal) 1928-ban Tótmegyeren (mai nevén Palárikovó, Szlovákia). Kezdetektől fogva nemzetközi szervezetet álmodtak meg, így 1930-ban, az akkori szokások szerint Párizsban jegyezték be a CIC-t.

Az azóta eltelt bő 80 év során a szervezet a vadvilág megőrzése és fenntartható használata érdekében aktívan tevékenykedett és vált világszerte ismertté és elismertté, valamint számos természet- és fajvédelmi programot kezdeményezett, támogatott. 1993-ban Mongóliában a Przewalski ló (Equus ferus przewalskii) visszatelepítésének megvalósításában játszott fontos szerepet, de részt vett más fajmegőrzési projektekben, amelyek közül a tatárantilop (Saiga tatarica), a galléros túzok (Chlamydotis undulata) és a vándorsólyom (Falco peregrinus) érdemel kiemelt említést. Számos élőhelyvédelmi, agrár-természetvédelmi projektben is részt vállalt a CIC. A közelmúltban megvalósult UNESCO világörökség elismerés, amelyben az ENSZ Nevelésügyi, Tudományos és Kulturális Szervezete a solymászatot kulturális örökségként ismerte el, szintén a CIC indítványozására indult el. A felsorolt természet- és fajvédelmi tevékenységek mellett, néhány, a vadvilágot érintő környezetvédelmi probléma ellen is fellépett a CIC. Így például már 1931-ben szót emelt a tengeri olajszennyezések ügyében, és kidolgozta a nemzetközi együttműködés és jogi szabályozások tervezetét.

A Magyar Állam 1966-ban, az akkori szocialista országok közül elsőként lett tagja a CIC-nek, ezzel is emelve az ország pozícióját a nemzetközi vadászati porondon. A CIC kiemelten fontos szerepet játszott az 1971-es Vadászati Világkiállítás megrendezésében, a kiállítás védnöksége, valamint a trófeabírálatok lebonyolítása révén. Vallus Pál, a CIC akkori alelnöke, későbbi elnöke, a kiállítás elnökségében is részt vállalt. A szervezet éves közgyűlését 1970-ben Budapesten rendezte meg, ezáltal is támogatva az előkészületeket, és elősegítve, hogy a világ vadászainak hazánkra terelődjön a figyelme. A rendszerváltás utáni időszak idevonatkozó legjelentősebb eseménye volt a CIC Végrehajtó Irodájának meghívása Magyarországra. Hosszas tárgyalásokat követően az iroda 1999-ben költözött Párizsból Budakeszire, a Pilisi Parkerdő Budakeszi Erdészetének telephelyén az úgynevezett Sárgaházba, ami Magyarország számára egy kulcsfontosságú vadászati diplomáciai siker volt.

A CIC székhelye jelenleg Bécs, Ausztria, ahol a BGBI No. 174/1992. Osztrák Szövetségi Törvény alapján nemzetközi, nem kormányzati, különös közjóléti funkcióban működő szervezetként van elismerve.

A CIC világszerte hirdeti és elősegíti, értékes hagyományokra alapozva a fenntartható vadászatot mint a természetvédelem fontos eszközét.

A CIC az utóbbi években élénkítette a nemzetközi vadvilág megőrzési tevékenységét, elismertsége a nemzetközi porondon a zöld szervezetek körében is javult. Stratégiai szövetségese lett néhány meghatározó zöld szervezetnek és nemzetközi egyezménynek (pl.: IUCN, CITES).

2012. február 16-án Magyarország Kormánya és a Nemzetközi Vadászati és Vadvédelmi Tanács között Együttműködési Megállapodás megkötésére került sor, amelyben lefektetésre kerültek a CIC Központjának Magyarországra történő áthelyezésének feltételeihez szükséges rendelkezések.

Az együttműködés keretében továbbá a CIC

- biztosítja a lehetőséget a természeti erőforrások fenntartható hasznosítása terén tapasztalatszerzésre évente egy, a Kormány által kijelölt, szakirányú képesítéssel rendelkező személy számára a CIC Központnál,

- nemzetközi szinten támogatja a Kormány tevékenységét, egy Központi Globális Vadgazdálkodási Adattár létrehozását, és törekednek annak megvalósítására,

- biztosítja a Kormány képviselőjének a CIC Végrehajtó Bizottság ülésein állandó meghívottként történő részvételét,

- a Kormány számára tanácsot ad mindazokban a kérdésekben, amelyek a természeti erőforrások fenntartható hasznosításával kapcsolatosak,

- munkatársai köréből igény szerint a Kormány rendelkezésére bocsát szakértőket, akik a természeti erőforrások hasznosításához kapcsolódó nemzetközi egyezmények kongresszusain vagy más üléseken Magyarország képviseletét ellátó személyek számára tanácsadás céljából rendelkezésre állnak,

- költségvetési határain belül, segítséget nyújt a Kormány számára a Magyarország területén megrendezésre kerülő nemzetközi rendezvények megszervezésében, amelyek kapcsolódnak a természet megőrzéséhez és a természeti erőforrások fenntartható hasznosításához,

- támogatja a tervezett Széchenyi Zsigmond Kárpát-medencei Magyar Vadászati Múzeum kialakítását és kapcsolódó nemzetközi vándorkiállítások megrendezését.

Az Együttműködési Megállapodásban a Kormány kifejezésre jutatta azon szándékát, hogy támogatja a CIC nemzetközi jogi jogalanyisággal rendelkező kormányközi szervezetté alakulására irányuló törekvését. Ennek megvalósítására valamely más CIC tagállam támogatásának fennállása esetén nemzetközi szerződés megkötésével nyílik lehetőség.

Részletes indokolás

Az 1. §-hoz

A magyar jog alapján a CIC nem rendelkezik nemzetközi jogi szerződés megkötéséhez szükséges jogképességgel, így nemzetközi szerződés vele nem köthető. Ezért az Országgyűlés - a CIC tevékenységére és annak fontosságára figyelemmel - annak érdekében, hogy Magyarország a nemzetközi szervezetekkel azonos bánásmódban részesítse ezen szervezetet - külön törvénnyel biztosítja - az Európai Biztonsági és Együttműködési Értekezlet esetében az 1994. évi LXXXV. törvénnyel korábban is alkalmazott jogtechnikai gyakorlathoz hasonlóan - az 1957. évi 15. törvényerejű rendelettel kihirdetett, az Egyesült Nemzetek kiváltságairól és mentességeiről New Yorkban, 1946. évi február hó 13. napján kelt nemzetközi egyezményben szereplő kiváltságokat, mentességeket és könnyítéseket a CIC Magyarországon működő intézményeire és vezető tisztségviselőire, ha a kedvezményezettek nem magyar állampolgárok, illetve nem állandó magyarországi lakosok. A vezető tisztségviselők körét a törvény a CIC elnökére, elnökhelyettesére és vezérigazgatójára korlátozza.

Az említett kiváltságok, mentességek és könnyítések összefoglalva a következők.

A CIC annak bárhol található, bárkinek birtokában levő javait és tulajdonát a magyar joghatóság minden megnyilvánulása alól mentesség illeti, kivéve, ha arról valamely meghatározott esetben kifejezetten lemondott. A mentességről való lemondás azonban nem terjed ki a végrehajtás alóli mentességre.

A CIC helyiségei sérthetetlenek. Bárhol található és bárkinek birtokában levő javai és tulajdona mentesek a házkutatás, igénybevétel, elkobzás, kisajátítás vagy a végrehajtási, közigazgatási, bírósági, vagy törvényhozási kényszer bármely más alakban való megnyilvánulása alól.

A CIC levéltárai és általában a birtokában, illetőleg kezelésében levő okiratok őrzési helyükre tekintet nélkül sérthetetlenek.

A CIC minden pénzügyi ellenőrzésre, szabályozásra vagy fizetési halasztásra való tekintet nélkül:

- vagyonnal, arannyal és bármiféle devizával rendelkezhet, és bármely pénznemben lehet folyószámlája,

- vagyonát, aranyát vagy egyik ország devizáját a másik országban, vagy bármely ország területén szabadon átruházhatja, és a birtokában levő devizákat bármely más pénznemre átválthatja.

A CIC ugyanakkor köteles ezen jogai gyakorlásánál tekintetbe venni a vonatkozó magyar jogszabályokat.

A CIC tulajdona, jövedelmei és egyéb javai:

- mentesek minden, a közhasznú szolgáltatások egyszerű ellenértékét meghaladó egyenes adó alól,

- a CIC hivatalos használatára behozott vagy kivitt tárgyak minden vám, behozatali vagy kiviteli tilalom és korlátozás alól mentesek, ugyanakkor a mentesség felhasználásával behozott cikkeket az ország területén nem szabad forgalomba hozni,

- kiadványai minden vám, minden behozatali és kiviteli tilalom és korlátozás alól mentesek.

A CIC hivatalos közléseit legalább annyira kedvező elbánás illeti meg, mint amilyen elbánás a futárposta, a kábeltáviratok, a táviratok, a rádiótáviratok, a fényképtáviratok, a távbeszélő közlések és más közlések elsőbbsége, díja és illetéke tekintetében bármely más kormánynak, illetőleg diplomáciai képviseletének engedélyezettek; ugyanez vonatkozik a sajtó és a rádió tájékoztatására szánt közlések díjára is.

A CIC-nek joga van rejtjel alkalmazására, valamint saját levelezésének a diplomáciai futárokkal és csomagokkal azonos kiváltságokat és mentességeket élvező futárok és csomagok útján való továbbítására és vételére.

A CIC tagjait, a CIC által összehívott értekezletekre küldött nem magyar állampolgárságú képviselőit teljes szólásszabadságának és tisztségük teljes függetlenségben való betöltése biztosításának érdekében az ebben a minőségükben végzett mind szóbeli, mind írásbeli ténykedésükkel kapcsolatos joghatóság alóli mentesség illeti meg azután is, miután megszűntek a tagok képviselői lenni.

A CIC tagjainak nem magyar állampolgárságú képviselőit a kiváltságok és mentességek nem személyes előnyükre, hanem a CIC-vel kapcsolatos tisztségük független betöltésének biztosítása érdekében illetik meg. Ebből következően a tagoknak nemcsak joguk, hanem kötelezettségük mentességükről minden olyan esetben lemondani, amelyben az igazságszolgáltatás menetét akadályozná, és arról a mentesség céljának sérelme nélkül le lehet mondani.

A CIC elnöke, elnökhelyettese és vezérigazgatója, amennyiben nem rendelkezik magyar állampolgársággal

- a hivatalos minőségében végzett (mind szóbeli, mind írásbeli) ténykedésével kapcsolatban mentes a joghatóság alól,

- a CIC-től kapott minden illetmény és járandóság tekintetében mentes mindennemű adó alól,

- mentes minden állampolgári szolgálati kötelezettség alól,

- saját személye, valamint házastársa és azok a családtagjai, akiknek eltartásáról gondoskodik, mentes a bevándorlást korlátozó szabályok, valamint a külföldiek bejelentésére vonatkozó előírások alól,

- a fizetési eszközök beváltása tekintetében ugyanazokat a kiváltságokat élvezi, mint a Magyarországon működő diplomáciai képviseletek megfelelő rangban levő beosztottjai,

- a nemzetközi krízis idején saját személye, valamint házastársa és azok a családtagjai, akiknek eltartásáról gondoskodik, hazatérése tekintetében ugyanazokat a kedvezményeket élvezik, mint a diplomáciai küldöttek,

- beosztásának első ízben való elfogadása alkalmával berendezési tárgyaikat és értékeiket vámmentesen hozhatja be,

- mind saját személye, mind házastársa és kiskorú gyermekei élvezik a nemzetközi jog szerint a diplomáciai megbízottakat megillető kiváltságokat, mentességeket, kivételeket és kedvezményeket.

A CIC elnökét, elnökhelyettesét és vezérigazgatóját a kiváltságok és mentességek kizárólag a CIC érdekében és nem személyes előnyükre illetik meg. Kötelesek lemondani a mentességről minden olyan esetben, amelyben a mentesség akadályozná az igazságszolgáltatás menetét, és arról a CIC érdekeinek sérelme nélkül le lehet mondani.

A CIC mindenkor köteles együttműködni az illetékes magyar hatóságokkal az igazságszolgáltatás rendes menetének megkönnyítése és a rendőri szabályok betartásának biztosítása céljából, továbbá a felsorolt kiváltságokkal, mentességekkel és kedvezményekkel való visszaélések elkerülése érdekében.

A 2. §-hoz

A CIC székhelye jelenleg Bécsben van. A Magyarország Kormánya és a Nemzetközi Vadászati és Vadvédelmi Tanács között 2012. február 16-án aláírt Együttműködési Megállapodás alapján a CIC Központjának székhelyét Magyarországra telepíti át, ami jelentős diplomáciai presztízzsel jár, általa

- a hazai vadászat érdekérvényesítő képességét a CIC nemzetközi tekintélyével segíti,

- hazánk ismertsége a nemzetközi vadászati piacon növekszik, további bérvadászok jelennek meg a hazai vadászterületeken,

- vadászatdiplomáciánk kormányközi és államközi viszonylatban újraéled, az erre meglévő kiemelt vadászterületek kiszolgálják ezt az igényt,

- a CIC nemzetközi rendezvényeket hoz Magyarországra.

A CIC Központjának Magyarországon történő elhelyezésének érdekében a Központ működtetésre alkalmas, megfelelő méretű és színvonalú helyiségeket, valamint a hozzá tartozó berendezéseket, bútorzatot és egyéb eszközöket kell rendelkezésre bocsátani, melynek térítésmentes biztosításához szükséges az Országgyűlés döntése.

A 3. §-hoz

Hatályba léptető rendelkezés.