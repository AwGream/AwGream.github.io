2020. évi L. törvény végső előterjesztői indokolása

az egyes törvényeknek a felnőttképzési tevékenység ösztönzésével összefüggő módosításáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A felnőttképzés irányítása hatékonyságának alapkérdése, hogy milyen gyorsan képes reagálni a munkaerő-piaci változásokra. Ennek feltétele, hogy az irányításhoz szükséges minden adat és információ egy helyen a szabályozó rendelkezésére álljon. Ennek biztosítása érdekében jelen szabályozás pontosítja a felnőttképzés adatszolgáltatási rendszerébe történő adatszolgáltatás szabályait, másrészt létrehozza a munkaerő-piaci előrejelző rendszert abból a célból, hogy a felnőttképzés tartalma és kimenete a piaci igényekhez igazítható legyen rövid-, közép- és hosszú távon is. A munkaerő-piaci változásokra való gyors reagálás eszköze a nemzetgazdasági szempontból kiemelt jelentőségű képzések állam általi támogatása is.

A felnőttképzésben való részvétel szempontjából alapkérdés, hogy a képzésben részt vevő személyek számára a képzéshez és a képzés során a megélhetéshez a finanszírozás biztosított legyen. Ennek érdekében jelen módosítás megteremti a felnőttképző által a képzésben részt vevő személy számára fizethető ösztöndíj lehetőségét, valamint megteremti a képzési hitel kialakításának alapfeltételét a képzési hitelt nyújtó szervezet és a felnőttképzési adatszolgáltatási rendszer adatbázisainak összekapcsolásával.

A felnőttképzési tevékenység folytatása során alapprobléma, hogy a felnőttképzőket olyan adminisztrációs feladatok terhelik, amelyek sem a felnőttképzési államigazgatási szerv, sem a felnőttképző, sem a képzésben részt vevő személy számára nem bírnak értékkel. A módosítás ezen probléma kiküszöbölése érdekében csökkenti a felnőttképző adminisztrációs terheit. Ehhez alkalmazásra kerülnek egyéb jogszabály által adott egyszerűsítési lehetőségek, illetve technikailag fejlettebb megoldások. Az egyszerűsítés érinti a más jogszabályokon alapuló képzésekhez kapcsolódó adminisztrációs kötelezettségekkel történő összehangolást is. A javasolt módosítás tovább fehéríti a felnőttképzési költségek elszámolását és így erősíti ezek ellenőrizhetőségét.

-----STARTING---POINT---RESZLETES---

Az 1. §-hoz

A módosítás alapján a felnőttképzési tevékenység keretében szervezett oktatás vagy képzés, továbbá az ehhez kapcsolódóan szervezett vizsga költségeit annak viselője akkor ismerheti el a vállalkozási tevékenység érdekében felmerült költségként, ráfordításként, ha annak megszervezése a szervező jogszabályban meghatározott alapfeladata vagy annak megszervezésére felnőttképzési tevékenység keretében kerül sor és ahhoz kapcsolódóan a jogszabályban előírt adatszolgáltatási kötelezettség teljesítésre került.

A 2., 14. §-hoz

A módosítás meghatározza a nemzetgazdasági szempontból kiemelt jelentőségű képzések fogalmát, amely szerint nemzetgazdasági szempontból kiemelt jelentőségű képzés az országos vagy helyi kiterjedésű, kiemelt jelentőségű munkaerő-piaci cél megvalósítása érdekében szervezett képzés. A képzés nemzetgazdasági szempontból kiemelt jelentőségűvé minősítésére a felnőttképzésért felelős miniszter jogosult. A minősítés feltételeit a Kormány rendeletben határozza meg.

A törvényjavaslat 16. § (3) bekezdésével összefüggésben - a jogalkotásról szóló 2010. évi CXXX. törvény 5. § (2) bekezdés c) pontjára tekintettel - értelmező rendelkezésként meghatározásra kerül a felhatalmazó rendelkezésben szereplő komplex felzárkózási képzés fogalma úgy, hogy az figyelemmel van az érintett jogrendszeri terminológia megfelelő tartalommal történő alkalmazására.

A nemzetgazdasági szempontból kiemelt jelentőségű képzésre az állam által biztosítható támogatás.

A 3. §-hoz

Felnőttképzési tevékenység a szolgáltatási tevékenység megkezdésének és folytatásának általános szabályairól szóló törvény szerint bejelentés alapján végezhető.

A felnőttképzési államigazgatási szerv felnőttképzési tevékenységet bejelentés és engedély nélkül, a szakképző intézmény a törvényben meghatározott esetben felnőttképzési tevékenységet engedély nélkül is végezhet.

A 4. §-hoz

A módosítás pontosítja a felnőttképzők nyilvántartásának törvényi szabályozási szintet igénylő adatkörét.

Az 5. §-hoz

A módosítás pontosítja a felnőttképzési szakértők adataival kapcsolatos adatkezelés időtartamát.

A 6. §-hoz

A módosítás a közigazgatási szabályszegések szankcióiról szóló 2017. évi CXXV. törvény 2. § (4) bekezdésével és 13. § (3) bekezdésével összhangban a felnőttképzési szakértővel szemben alkalmazható jogkövetkezményeket, így az eltiltást és annak időtartamát a jelenlegi kormányrendeleti szintű szabályozás helyett törvényi szinten állapítja meg.

A 7. §-hoz

A felnőttképző és a képzésben részt vevő között a felnőttképzési jogviszony felnőttképzési szerződés alapján jön létre, azonban a felnőttképzési szerződést kizárólag az engedélyhez kötött felnőttképzési tevékenység esetén szükséges írásban megkötni, a bejelentéshez kötött felnőttképzési tevékenység esetén az írásbeliség nem kötelező. A módosítás célja a felnőttképzők adminisztrációs terheinek csökkentése.

A 8. §-hoz

A módosítás előírja, hogy a jogszabály alapján szervezett oktatás és képzés esetében sem kell tanúsítványt kiállítani, ha a jogszabály a képzés elvégzése igazolásának más módját határozza meg.

A 9-10. §-hoz

A felnőttképző mind a bejelentéshez kötött, mind az engedélyhez kötött felnőttképzési tevékenység esetén - többek között - a képzésben részt vevő személyek természetes személyazonosító adataira, adóazonosító jelére, illetve elektronikus levelezési címére vonatkozó adatot szolgáltat a felnőttképzési államigazgatási szerv részére a felnőttképzés adatszolgáltatási rendszerében. A módosítás célja, hogy a képzésben részt vevő személyek elégedettségmérésével kapcsolatos adatokat nem a felnőttképző, hanem a képzésben részt vevő személy tölti fel a rendszerbe, a felnőttképzés adatszolgáltatási rendszeréből kapott elektronikus levél útján.

A felnőttképző az általa kiállított tanúsítványra vonatkozó adatszolgáltatási kötelezettségnek legkésőbb a tanúsítvány kiállításának napjáig kell eleget tennie. A tanúsítvány kiállításhoz szükséges személyes adatok jelentését célszerű a tanúsítvány kiállításának időpontjához kötni, ezáltal jelentősen egyszerűsödik a képzés lebonyolításának adatszolgáltatása is (például a létszámváltozás, vagy a képzés közbeni személyi változások adminisztrációja).

A módosítás révén jogszabály rendelkezhet úgy, hogy a 15. § (1) bekezdésében rögzített adatokat nem a felnőttképző, hanem más szerv teljesíti a felnőttképzési államigazgatási szerv részére a felnőttképzés adatszolgáltatási rendszerébe, ezáltal csökkentve a felnőttképző adminisztrációs terheit.

A 11. §-hoz

A módosítás meghatározza a felnőttképzés adatszolgáltatási rendszerének célját. Ennek alapján a felnőttképzés adatszolgáltatási rendszere az egységes oktatási nyilvántartás olyan szakrendszere, amelyet a felnőttképzési államigazgatási szerv az Fktv. szerinti nyilvántartások vezetésére, valamint a felnőttképzési államigazgatási szerv hatáskörébe tartozó feladatok ellátására, a munkaerő-piaci előrejelző rendszer működéséért felelős szerv a munkaerő-piaci előrejelző rendszereként, a felnőttképző a felnőttképzési tevékenységével összefüggésben jogszabályban meghatározott adatszolgáltatási kötelezettségének teljesítésére használ.

A 12. §-hoz

A módosítás összekapcsolja a képzési hitelt nyújtó szervezetet a felnőttképzés adatszolgáltatási rendszerével, biztosítva ezzel az adatszolgáltatás szélesebb körét.

A 13. §-hoz

A módosítás célja egy átfogó, teljes körű adatfelvételen alapuló, a jelenleg rendelkezésre álló elemzési technológiával megtámogatott munkaerő-piaci előrejelző rendszer kialakítása. A módosítás létrehozza a munkaerő-piaci előrejelző rendszert, amelynek célja olyan előrejelző és elemző platform kialakítása, amely rövid- közép- és hosszútávon, regionális szinten is képes megbízható módon előre jelezni a munkaerő-piaci igényeket. A munkaerő-piaci előrejelző rendszer lehetővé teszi annak meghatározását, hogy aktuálisan mely szakmák esetében tapasztalható, illetve a következő években mely szakmák esetében várható szakemberhiány. Ezen információk birtokában határozhatók meg a támogatandó felnőttképzési irányvonalak, célok, a felnőttképzés hatékonyságának növelése és a munkaerő-piaci igények minél magasabb szintű kielégítése érdekében. A rendszer lényeges elemei a mesterséges intelligenciára és gépi tanulásra alapuló megoldások, a munkaerő-piaci adatok elemzése (fluktuáció, bérdinamika), a hosszútávú munkaerő-piaci és technológiai trendek elemzése, valamint a jelenlegi kérdőíves megoldás helyett az online elérhető álláshirdetések adatainak big data alapú elemzése.

A 15. §-hoz

A felnőttképzésben való részvétel szempontjából alapkérdés, hogy a résztvevők számára a képzéshez és a képzés során a megélhetéshez a finanszírozás biztosított legyen. Ennek érdekében jelen módosítás megteremti a képzési hitel és az ösztöndíj igénybevételének lehetőségét, amelyeknek részletes szabályait a Kormány rendeletben állapítja meg. Ez a konstrukció olyan általános felnőttképzési célokat szolgál, mint a kimenet-vezérelt képzés, a képzési hatékonyság elősegítése, illetve a felnőttképzésben részt vevők számának növelése.

A 16. §-hoz

Felhatalmazó rendelkezések.

A 17. §-hoz

A módosítás szerint a felnőttképzést folytató intézmény a Módtv1. hatálybalépését megelőző napon hatályos rendelkezései szerint folytatott felnőttképzési tevékenységével kapcsolatban 2021. január 1-jétől - a Módtv1. hatálybalépését megelőző napon hatályos felnőttképzési adatszolgáltatási kötelezettségén túl - az Fktv. 15. § (1) bekezdésében rögzített határidőig szolgáltat adatot a felnőttképzési államigazgatási szerv részére a felnőttképzés adatszolgáltatási rendszerébe a képzési engedéllyel rendelkező képző intézmények nyilvántartásában szereplő nyilvántartási számára, a képzés jellegére, a képzési díjra és annak költségviselőjére, és a képzésben részt vevő személyek iskolai végzettségére, nemek szerinti megoszlására, természetes személyazonosító adataira, adóazonosító jelére, valamint elektronikus levelezési címére vonatkozóan.

A módosítás rögzíti továbbá, hogy a felnőttképzést folytató intézmény a Módtv1. hatálybalépését megelőző napon hatályos rendelkezései szerint folytatott felnőttképzési tevékenységéről az Országos Statisztikai Adatfelvételi Program szerinti statisztikai célú adatszolgáltatását 2021. január 1-jétől a felnőttképzés adatszolgáltatási rendszere útján teljesíti.

A felnőttképző intézmény számára nehezen értelmezhető helyzetet teremtene, ha két különböző rendszerben, eltérő szabályok alkalmazásával kellene adatszolgáltatási kötelezettségüket teljesíteni. Az adatszolgáltatásra vonatkozó változások érvényesítése az átmenti időszakban indított valamennyi képzés esetében a hatékony adatkezelés biztosítását szolgálja.

A 18-19. §-hoz

A módosítás egyértelművé teszi, hogy az oktatási intézmény által törvényben meghatározott alapfeladata keretében ellátott tevékenység nem minősül felnőttképzési tevékenységnek.

A felnőttképzés irányítása szempontjából kulcsfontosságú, hogy az irányításhoz szükséges minden adat és információ egy helyen a felnőttképzési államigazgatási szerv rendelkezésére álljon. Ennek biztosítása érdekében a módosítás előírja, hogy jogszabály a felnőttképzés adatszolgáltatási rendszerében való adatszolgáltatás Fktv.-ben meghatározott tartalmát nem szűkítheti.

A felnőttképző, ha felnőttképzési tevékenysége bejelentéshez kötött, köteles a működése során a felnőttképzők nyilvántartásában szereplő nyilvántartási számát a felnőttképzési tevékenysége gyakorlása során használt képzési dokumentációban, a felnőttképzési tevékenységével kapcsolatos dokumentumokon és a felnőttképzési tevékenysége keretében kiállított számlán és más számviteli bizonylaton feltüntetni, továbbá arról ügyfeleit és a képzésben részt vevő személyeket tájékoztatni.

A módosítás alapján a képzésben részt vevő személyek elégedettségmérésével kapcsolatos adatokat nem a felnőttképző, hanem a képzésben részt vevő személy tölti fel a rendszerbe a felnőttképzés adatszolgáltatási rendszeréből kapott elektronikus levél útján, amely által nő az adatok objektivitása és pontossága, míg a felnőttképző adatelemzési (átlagszámítás) és adattovábbítási feladatainak kiesésével nő az adatszolgáltatás hatékonysága és csökken az átfutási ideje. A módosítás célja, hogy a képzésben részt vevő személyek közvetlenül szolgáltassanak elégedettségi adatokat a felnőttképzés adatszolgáltatási rendszerébe, így biztosítva az elégedettségmérés objektivitását, pontosságát és hatékonyságát. A módosítás révén pontosabb adatok kerülnek a felnőttképzés adatszolgáltatási rendszerébe a képzések elégedettségéről. Az erre vonatkozó kérdőívek adatainak rögzítése a központi adatbázisban immár teljes egészében a képzésben részt vevő személyekhez kerül, így gyorsabb, objektívebb és hatékonyabb lesz ezen mutatók mérése.

A 20. §-hoz

Az oktatási nyilvántartásról szóló 2018. évi LXXXIX. törvénnyel - az oktatási azonosító szám kiadása tekintetében - a jogrendszeri koherenciát biztosítja.

A 21. §-hoz

Az Fktv. új 25. §-ához kapcsolódóan szükséges az oktatási nyilvántartásról szóló törvény módosítása.

A módosítás a képzési hitel felnőttképzési ága tekintetében is biztosítja a Diákhitel Központ Zrt. számára történő adattovábbítást a képzési hitelre való jogosultság vizsgálata, adatellenőrzés és a törlesztési kötelezettség fennállásának, illetve szünetelésének megállapítása céljából, a hitelszerződésből eredő jogok gyakorlása és kötelezettségek teljesítése során az ügyfelekkel való kapcsolattartás céljából, valamint a hallgatói hiteltartozások várható visszafizetésével kapcsolatos kockázatelemzés és a kockázati mérték szerinti ügyfélkezelés céljából.

A 22. §-hoz

Az oktatási azonosító számhoz kapcsolódó felhatalmazó rendelkezés szükséges törvényi alapját teremti meg a jogrendszeri koherencia biztosítása érdekében.

A 23. §-hoz

A továbbiakban nincs szükség a szakképzés információs rendszere keretében a felnőttképzés külön kiemelésére, ennek megfelelően a módosítás - a jogrendszeri koherencia biztosítása érdekében - tartalmazza a szükségtelen rendelkezés elhagyását.

-----STARTING---POINT---VEGE---

A 24. §-hoz

Hatályba léptető rendelkezés.

A 25. §-hoz

Az Európai Unió jogának való megfelelésre utaló záradék.