2003. évi LIX. törvény indokolása

a helyi önkormányzatok és a szociális feladatokat ellátó nem állami fenntartók 2003. évi új címzett támogatásáról, valamint az egyes címzett támogatással folyamatban lévő beruházások eredeti döntéseinek módosításáról

-----STARTING---POINT---ALTALANOS--- 

A) A helyi önkormányzatok 2003. évi címzett támogatása:

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) alapján a címzett támogatás döntési mechanizmusa kétfordulós.

Ennek megfelelően az első szakaszban a Kormány az 1187/2002. (IX. 7.) Korm. határozatában előzetesen állást foglalt azokról az önkormányzatok által 2002. április 25-ig benyújtott, szakmailag és pénzügyileg megalapozott, költségtakarékos, a szakminisztériumok által is javasolt beruházási koncepciókról, amelyek 2003. évi címzett támogatását javasolni szándékozik az Országgyűlésnek.

A Kormány állásfoglalását követően a támogatásra javasolt beruházásoknál az önkormányzatok elkészíttették az építési engedélyhez előírt terveket, megkérték a hatóságtól az építésre jogosító engedélyt, és szakmai-pénzügyi egyeztetéseket folytattak az érintett minisztériumokkal. Ezen dokumentumok alapján az önkormányzatok - tekintettel az országgyűlési képviselőválasztásra - 2003. február 12-ig benyújtották a 2003. évi címzett támogatási igénybejelentésüket.

A Magyar Köztársaság 2003. évi költségvetéséről szóló 2002. évi LXII. törvény (a továbbiakban: költségvetési törvény) a címzett és céltámogatásokra 56,505 milliárd forint előirányzatot hagyott jóvá. Ezen belül - a folyamatban lévő beruházások ez évi támogatási igényét is figyelembe véve - a 2003. évi új címzett támogatásokra közel 4,7 milliárd forint használható fel.

A helyi önkormányzatok által benyújtott 2003. évi új címzett támogatási igények feldolgozásakor és a támogatási javaslat kidolgozása során általános szempontok voltak a következők:

- a beruházás a központi források hatékony felhasználásával valósuljon meg, a költségtakarékosság követelményeinek megfelelően,

- a közösen ellátott feladatok, a területi szolgáltatásokat végző intézmények előnyben részesüljenek,

- az igénybenyújtó önkormányzat anyagi erőihez mérten saját forrást is felhasználjon a beruházás megvalósításához

- mindegyik megyében legalább 1 beruházás részesüljön támogatásban.

B) A szociális feladatokat ellátó nem állami fenntartók 2003. évi címzett támogatása:

A nem állami fenntartók a támogatási kérelmeiket az önkormányzatok címzett támogatási igénybejelentéseivel egyidejűleg nyújtják be az Egészségügyi, Szociális és Családügyi Minisztériumhoz (ESzCsM). A nem állami fenntartó szociális beruházásának címzett támogatásáról - a helyi önkormányzatok címzett támogatásával egyidejűleg - az Országgyűlés dönt, e beruházások fedezete az ESzCsM költségvetési fejezetéből kerül biztosításra.

A Kormány előzetes állásfoglalásának megfelelően két beruházás támogatható (Római Katolikus Egyházi Szeretetszolgálat, valamint a DERMÁK Derecskei Mentálhigiénés és Ápolási Központ Kht. rekonstrukciója).

C) A címzett támogatással folyamatban lévő beruházások - jogszabályi változásból eredő - eredeti döntéseinek módosítása

A Cct. 3. § (7) bekezdése értelmében jogszabályi változásból eredően a címzett támogatásban részesült beruházással ellátandó feladat jelentős módosulása miatt a folyamatban lévő fejlesztéssel kapcsolatos eredeti döntés módosításáról az Országgyűlés egyedi mérlegelés alapján dönt.

A benyújtott 10 igényből - melyek közül nem mindegyik jár többlettámogatási igénnyel - 6 beruházás esetében javasolható a kérelem támogatása.

-----STARTING---POINT---RESZLETES---

Az 1. §-hoz

A törvény 1. számú melléklete tartalmazza a helyi önkormányzatok címzett támogatással megvalósuló beruházásaihoz 2003. évtől nyújtandó támogatás összegét ágazatonként, önkormányzatonként.

A támogatásra javasolt 55 igény révén együttesen közel 70 milliárd forint értékű beruházás valósulhat meg, amiből több mint 54,1 milliárd forint a címzett támogatás összege.

Az 55 beruházásból 13 a vízgazdálkodási ágazatban, 12 az egészségügyi, 7 a szociális ellátás, 15 a közoktatás és 8 a kulturális szolgáltatás területén eredményezheti a lakosság ellátottságának javulását.

Az egyes ágazatokban a javasolt támogatással megvalósítandó beruházások főbb jellemzői a következők:

Az egészségügyi beruházások közül indokoltnak tartjuk azon kórházak beruházását, amelyeknél azt kiemelt területi, orvosszakmai szempontok indokolják. Továbbá javasolandók azok, melyek ez alkalommal első ízben részesülhetnek címzett támogatásban.

A szociális ágazat esetében a rendelkezésre álló támogatási keretek között azon beruházások indítása indokolt, amelyek megvalósítása a szociális törvényben meghatározott kötelező önkormányzati feladatok ellátásához szükségesek.

Az oktatási ágazatban azon beruházások megvalósítása támogatandó, amelyek halaszthatatlan rekonstrukciós munkálatok, megvalósításuk körzeti célokat szolgál, a növekvő tanulólétszám által is indokolt létesítmény-ellátottsági hiányokat pótolnak, valamint lehetővé teszik a gazdaságos létesítmény üzemletetést. Ugyancsak prioritást kaptak az oktatási ágazatban a gyógypedagógiai nevelési-oktatási feladatokat több megyére kiterjedően, illetve országos szinten ellátó intézmények beruházásai.

A kultúra területén a művészeti alkotómunkának otthont nyújtó objektumok létesítésének, törvényben meghatározott önkormányzati közművelődési és nyilvános könyvtári ellátási feladatok végrehajtását biztosító létesítmények építésének és rekonstrukciójának támogatása indokolt.

A vízgazdálkodási ágazat esetében a szennyvízelvezetést -tisztítást, valamint a vízellátást szolgáló beruházásoknál és a belterületi vízrendezés esetében egyaránt csak a költségtakarékos beruházások indítása javasolt.

A 2. §-hoz

A törvény 2. számú melléklete tartalmazza a szociális feladatokat ellátó nem állami fenntartók címzett támogatással megvalósuló beruházásaihoz 2003. évtől nyújtandó támogatás összegét.

A két támogatott beruházás a Római Katolikus Egyházi Szeretetszolgálat, valamint a DERMÁK (Derecskei Mentálhigiénés és Ápolási Központ) Kht. gesztorságával valósul meg.

A Római Katolikus Egyházi Szeretetszolgálat az idősek otthonának - intenzív ápolást, gondozást is biztosító - bővítését kívánja megvalósítani. A rekonstrukció során a korszerűtlen, régi zárdaépületek kiváltása valósulhatna meg. A rekonstrukció során az ellátási egységeken belül profiltisztítást lehet végrehajtani.

A DERMÁK Kht. esetében a meglévő fogyatékos otthon bővítésére kerülhetne sor, mellyel egy korszerűbb és sokrétűbb szociális ellátás feltételei teremtődnek meg.

A 3. §-hoz

Nem részesülnek címzett támogatásban a 3. számú mellékletben szereplő helyi önkormányzatok.

Két önkormányzat a Kormány előzetes állásfoglalásának hiányában nyújtott be címzett támogatásra igénybejelentést, ezért Pilis város ivóvízhálózat bővítése és Eger város többfunkciós kulturális létesítménye esetében a benyújtott címzett támogatási igény nem javasolható.

A 4. §-hoz

A címzett támogatással folyamatban lévő rekonstrukciókhoz a Cct. 3. §. (7) bekezdése alapján a későbbi évek jogszabályi változásából eredően az eredeti döntés módosításáról az Országgyűlés dönt - ezt a 4. számú melléklet tartalmazza.

A címzett támogatással folyamatban lévő beruházások jogszabályi változásból eredő módosítására tíz önkormányzat nyújtott be igényt. Ezen igények közül öt - többlettámogatási igénnyel nem járó - beruházás változását tartalmazza az Országgyűlésnek elfogadásra benyújtott javaslat (ebből Pécs megyei jogú városra vonatkozó javaslatot az 4. § (2) bekezdése tartalmazza), továbbá egy önkormányzat (Békés Megyei Önkormányzat) esetében többlettámogatási igény is javasolható.

-----STARTING---POINT---VEGE---

Az 5. §-hoz

A törvény hatálybalépését szabályozza, mely szerint rendelkezései a kihirdetését követő 8. napon lépnek hatályba.