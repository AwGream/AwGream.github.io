2016. évi CLI. törvény indokolása

a Magyarország Kormánya és a Szövetséges Transzformációs Főparancsnok Parancsnoksága, valamint a Szövetséges Erők Európai Legfelsőbb Parancsnoksága között a NATO műveletek, gyakorlatok, és hasonló katonai tevékenységek végrehajtása során befogadó nemzeti támogatás biztosításáról szóló Megállapodás kihirdetéséről

Általános indoklás

A befogadó nemzeti támogatás (angolul host nation support, a továbbiakban: BNT) a NATO minden katonai tevékenységének fontos részét képezi. A BNT azon polgári és katonai szolgáltatások összességét jelenti, melyet a befogadó nemzet a területén állomásozó, ott tevékenykedő vagy azon áthaladó fegyveres erők részére biztosít - békeidőben, válsághelyzetben és konfliktushelyzetben egyaránt. NATO-környezetben a BNT alkalmazása során mind az eredményesség, mind a költséghatékonyság kulcskérdés.

A BNT alapelveinek alkalmazása csökkentheti a NATO-vezetésű katonai tevékenységek teljes költségét, és hatékonyabb támogatást biztosíthat. A támogatás koordinált tervezése és nyújtása a küldő nemzet igényeit és a befogadó nemzet eszközeit is láthatóvá teszi, elősegítve az együttműködés kialakulását ezeknek az eszközöknek a felhasználásakor. Ezen megközelítés kulcsfontosságú eleme a BNT koordinált tervezése és biztosítása, ezért indokolt a BNT-ről szóló megállapodásokat jó előre kidolgozni, még az igény tényleges felmerülését megelőzően.

Az elmúlt időszakban lényegesen megváltozott a külföldi fegyveres erők magyarországi tevékenységének jogi környezete. A NATO csatlakozásunk idején elfogadott nemzetközi szerződések (NATO SOFA és PfP SOFA megállapodások, az amerikai fegyveres erőkre vonatkozó un. OMNIBUS megállapodás, valamint a NATO parancsnokságok jogállására vonatkozó Párizsi Jegyzőkönyv) kihirdetése után jogszabályok megalkotása, illetve megfelelő módosítása révén a nemzetközi erőkre vonatkozó jogállási kérdések megfelelően rendezésre kerültek, a külföldi fegyveres erőket Magyarország területén megillető mentességek és kedvezmények köre lényegesen kibővült.

1 Ennek egyik fontos eleme a Magyar Köztársaság területén szolgálati céllal tartózkodó külföldi fegyveres erők, valamint a Magyar Köztársaság területén felállított nemzetközi katonai parancsnokságok és állományuk nyilvántartásáról, valamint jogállásukhoz kapcsolódó egyes rendelkezésekről szóló 2011. évi XXXIV. törvény (Küfetv.).

2 A NATO-ban ezen megállapodások bevett elnevezése a HNS MOU. A magyar fél által kötendő megállapodás nem Memorandum of Understanding (MOU), hanem Agreement. Ugyanakkor rövidített utalásban a NATO-ban megszokott HNS MOU-t vagy magyarul BNT MOU-t használjuk a magyar Megállapodás tekintetében is.

Ugyanakkor a BNT biztosításának nemzetközi megállapodásban megnyilvánuló kerete még hiányzott. A NATO célja, hogy legyen egy olyan állandó hatályú megállapodása minden egyes tagállammal és a partner nemzetekkel, amely rögzíti a NATO által irányított erőknek a befogadó nemzet területét érintő gyakorlatokkal, műveletekkel kapcsolatos befogadó nemzeti támogatás főbb alapelveit, keretfeltételeit, eljárásait, pénzügyi és jogi rendelkezéseit (angolul: Host Nation Support Memorandum of Understanding, továbbiakban BNT MOU2).

A BNT MOU önmagában nem rendelkezik az BNT kapcsán teendő konkrét intézkedésekről vagy a BNT mértékéről. Minden egyes konkrét tevékenység esetére alacsonyabb szintű további megállapodások megkötése szükséges, ezek megkötése azonban egy már előre megkötött BNT MOU esetében elvileg sokkal gyorsabban történhet.

Az általános, állandó hatályú befogadó nemzeti támogatásról szóló megállapodás célja tehát egyrészt az, hogy lerövidítsék a megállapodások megkötésének tárgyalási időszükségletét, másrészt keret-megállapodásként alkalmazható legyen mind a gyakorlatok, mind a műveletek végrehajtása során, és bármikor azonnal alkalmazható megállapodás álljon rendelkezésre.

A BNT MOU szerződéskötő felei a befogadó nemzet, a magyar Kormány az egyik oldalon, valamint a NATO két stratégiai parancsnoksága a másik oldalon: Szövetséges Transzformációs Legfelsőbb Parancsnok Parancsnoksága (HQ SACT, Norfolk, USA) és a Szövetséges Fegyveres Erők Európai Legfelsőbb Parancsnoksága (SHAPE, Mons, Belgium).

A SHAPE tájékoztatása szerint eddig 23 tagállammal kötöttek már HNS MOU-t. Hasonló MOU-t kötöttek már ugyanakkor néhány partner állammal is.

A honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény 21. § (1) bekezdése d) pontja alapján, a Kormány az ország védelmi felkészültségének biztosítása céljából meghatározza a nemzetgazdaság honvédelmi célú felkészítésével kapcsolatos követelményeket, az ország védelmi célú tartalékait, hadiipari kapacitásait, valamint az infrastruktúra honvédelmi célú felkészítésének, fejlesztésének és védelmének állami feladatait, továbbá dönt a gazdaság mozgósításáról.

A nemzetgazdaság védelmi felkészítése és mozgósítása feladatai végrehajtásának szabályozásáról szóló 131/2003. (VIII. 22.) Korm. rendelet 3. számú melléklete nevesíti a Befogadó Nemzeti Támogatás erőforrásokra vonatkozó adatgyűjtés adatköreit, míg a befogadó nemzeti támogatás részletes kormányzati feladatairól szóló 55/2010. (III. 11.) Korm. rendelet meghatározza a befogadó nemzeti támogatás nemzeti feladat- és szervezetrendszerét, amelyben meghatározó szerepe van a minisztériumoknak, a honvédelem területi és helyi igazgatási szerveinek. A Kormány a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 30. § (1) bekezdése alapján, a Kormány javaslattevő, véleményező, tanácsadó tevékenységet végző szerveként létrehozta a Honvédelmi Igazgatási Koordinációs Tárcaközi Munkacsoportot.

Tekintettel arra, hogy a Magyarországra különösen az ukrajnai helyzetre is figyelemmel, érkező vagy áthaladó esetleges műveleti erők, vagy a közeljövőben tervezett nagyszabású magyarországi NATO gyakorlatok megtartásának SHAPE által hangoztatott feltétele az MOU aláírása. Ennek érdekében a wales-i csúcstalálkozó előtti kormányzati egyeztetésen magas szinten kifejezésre került, hogy az elvárt logisztikai támogatást, határátlépési könnyítéseket, és pénzügyi mentességeket lehetőség szerint meg kell adni és törekedni kell a megállapodásra.

Az ukrajnai válság miatt bevezetett NATO intézkedések keretében tagállami kezdeményezés alapján un. NATO Erők Integrációs Egységeket (NATO Forces Integration Unit) hoznak létre.

A Kormány 2015. januári döntése alapján a honvédelmi tárca tavaly a NATO-ban bejelentette, hogy Magyarország kéri egy un. NATO Erők Integrációs Egység (NATO Force Integration Unit - továbbiakban: NFIU) felállítását, amely NATO haderőstruktúrájába (force structure) tartozó parancsnokságnak minősül majd, felerészt magyar, felerészt külföldi személyi állománnyal. A NATO 2015-ben meghozott döntése alapján az NFIU felállításának előkészületei előrehaladott állapotban vannak, az előkészítések után Székesfehérváron felállított szervezetet az Észak-atlanti Tanács 2016. szeptember 01-ei hatállyal aktiválta. Az NFIU fő feladata a NATO által szervezett gyakorlatok és a NATO által vezetett műveletek hazai előkészítése és mindennemű támogatása. Ilyen NFIU befogadásáról korábban - az első körben - már a három balti ország mellett Lengyelországban, Romániában és Bulgáriában is döntöttek, valamint Magyarország mellett Szlovákiában is létesült.

Az NFIU funkciójának betöltéséhez elengedhetetlen a BNT MOU megléte, hiszen a várhatóan növekvő számú gyakorlatok vagy esetleges műveletek hazai fogadásának jogi kereteit a HNS MOU adja meg.

A NATO-ban sokat hangoztatott, és a legmagasabb szinten elvárt alapelv, hogy egyik állam sem tehet szert haszonra a szövetség tevékenységének befogadásából, hiszen azok mindig a közös védelmi képességhez kapcsolódnak. A HNS MOU-t indokolt mindig ezen szempont szerint értékelni. Ugyanezen alapelv kölcsönös alapon a Magyar Honvédség erőit részesíti kedvezményben, ha másik tagállam területén folytatnak tevékenységet. Így Magyarország ugyanolyan vagy hasonló elbánásban és kedvezményekben részesül más államok és a Szövetség között megkötött HNS MOU-hoz való csatlakozásával egy ottani gyakorlat vagy művelet során, mint amilyen elbánást a magyar HNS MOU-ban tervezünk biztosítani. A közös alapelvekre épülve a HNS MOU-k hasonlósága biztosítja a megközelítően egységes vagy hasonló eljárásokat és kedvezményeket minden tagállamban.

Összefoglalva: a transzatlanti térség és különösen Európa biztonsági környezetében bekövetkezett negatív változások szükségessé teszik a NATO tagállamok lehető leghatékonyabb és legszorosabb katonai együttműködését. A Szövetség keleti és déli határán fekvő tagjaként hazánk számára különösen fontos a kialakult helyzet által megkívánt szoros és hatékony együttműködés feltételeinek megteremtése. A befogadó nemzeti támogatásra vonatkozó megállapodás aláírása ebben jelentene nagy előrelépést.

Részletes indoklás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-ában foglaltak szerint a kihirdetés az Országgyűlés hatáskörébe tartozik.

A 3. §-hoz

A Megállapodás egy keretdokumentum, amely alapján vállalják a felek a befogadó nemzeti támogatással kapcsolatos feladatok végrehajtását, jogok és kötelezettségek teljesítését, azzal a kitétellel, hogy a konkrét feladat ismeretében kerülnek a részletek meghatározásra és külön dokumentumban elfogadásra.

A Megállapodás bevezető rendelkezései többek között utalnak a meglévő nemzetközi megállapodásokra, valamint a Magyar Köztársaság területén szolgálati céllal tartózkodó külföldi fegyveres erők, valamint a Magyar Köztársaság területén felállított nemzetközi katonai parancsnokságok és állományuk nyilvántartásáról, valamint jogállásukhoz kapcsolódó egyes rendelkezésekről szóló 2011. évi XXXIV. törvényre.

A Megállapodás Első Szakasza a Megállapodásban és annak végrehajtása során használandó meghatározásokat tartalmazza.

A Második és harmadik Szakasz tartalmazza a célokat és az alkalmazási kört. A Megállapodás célja, hogy rögzítse az eljárásmódokat és az általános elgondolást a műveleti helyszínek kialakításához, valamint a BNT nyújtásához, amelyben a NATO katonai tevékenységek során a Befogadó Nemzet területén lévő vagy onnan támogatott NATO-erők részesítendők.

A Megállapodás egy általános keretet teremt a NATO vezetésű műveletekbe kijelölt erők befogadó nemzet területén történő feladat végrehajtása, vagy területén történő áthaladása során az erők valós logisztikai támogatásának biztosításához, a befogadó nemzet erőforrásainak igénybevétele mellett. A befogadó nemzeti támogatásnak meg kell valósítania a szükséges anyagi készletek, szolgáltatások megfelelő helyen és időben történő biztosításának elvét a költséghatékonyság figyelembe vételével. A befogadó nemzeti támogatás alapja a NATO vagy a szövetséges haderő által rögzített és megküldött igény és a befogadó nemzet által vállalt teljesítés.

A befogadó nemzeti támogatás megvalósítható a befogadó nemzet állami- és civil erőforrásainak - szolgáltatások és anyagi támogatás - biztosításával attól függetlenül, hogy mely fél (befogadó nemzet, NATO, külföldi haderő) viseli a biztosítással kapcsolatos terheket. A biztosítás erőforrás fedezetének viselése két-, vagy többoldalú követő-dokumentumban (Technikai Egyezmény) kerül rögzítésre.

A Megállapodás Negyedik Szakasza tartalmazza a befogadó nemzeti támogatás szereplőit, általános jogaikat és kötelezettségeiket, valamint a befogadó nemzeti támogatással kapcsolatos feladatokat.

Az Ötödik Szakasz a NATO erőknek biztosítandó pénzügyi mentességeket, a költségek megosztását, és egyéb pénzügyi alapelveket írja le.

A Hatodik Szakasz jogállási kérdéseket és kártérítési kérdéseket tárgyal.

A Hetedik Szakasz az un. erők védelme (angolul: force protection) alapelveit, míg a Nyolcadik Szakasz az információ védelmét taglalja.

A Kilencedik és Tizedik Szakasz a Megállapodás záró rendelkezéseit tartalmazzák.

A 4. §-hoz

Hatályba léptető rendelkezés.