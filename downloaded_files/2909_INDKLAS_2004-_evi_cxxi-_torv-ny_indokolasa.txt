2004. évi CXXI. törvény indokolása

a népesség személyi, családi és lakásviszonyainak képviseleti minta alapján történő 2005. évi felméréséről

-----STARTING---POINT---ALTALANOS--- 

Az ENSZ az 1960-as évtizedtől a gazdasági és társadalmi folyamatok felgyorsulása, az információigény növekedése miatt ötévenkénti népszámlálások vagy - tízéves ciklusok esetében - a cenzusközti időszakban egy vagy két mikrocenzus tartását javasolja. Magyarország ez utóbbi megoldás mellett döntött, az első mikrocenzusra 1963-ban került sor.

A mikrocenzusok a népszámlálás óta bekövetkezett gazdasági, társadalmi folyamatok, események hatásainak vizsgálatával a népszámlálási jellegű mutatók aktualizálását teszik lehetővé. A 2005. évi mikrocenzus röviddel az Európai Unióhoz csatlakozást követően is képet nyújt a társadalomról és a gazdaságról.

-----STARTING---POINT---RESZLETES---

Az 1. §-hoz

A törvény tartalmazza az adatszolgáltatás eszmei időpontját, az összeírás végrehajtásának időszakát, a statisztikai és az adatvédelmi törvényre történő utalást.

A teljes körű vagy a mikrocenzushoz hasonló nagyságú mintán végrehajtásra kerülő lakossági adatgyűjtések esetében kiemelt jelentőségű az összeírási időszak megválasztása. Olyan időszakot célszerű meghatározni, amikor a lakosság mozgása kicsi és a népszámlálási jellegű ismérvekben nincsenek jelentős változások. Emiatt nem javasoltak pl. a nyári, valamint a tanév kezdetét vagy végét magukba foglaló hónapok.

A törvény a mikrocenzus végrehajtásának idejét 2005. április 1. és 21. közé teszi, így év végéig megtörténhet az adatok elsődleges feldolgozása és országos, régiós és választókörzetenkénti közzététele.

A mikrocenzus végrehajtására a statisztikáról szóló 1993. évi XLVI. törvény, valamint a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek figyelembevételével kerül sor. E törvények előírásokat és garanciákat tartalmaznak az adatok védelmével kapcsolatban, rendelkeznek a kötelező adatszolgáltatás megtagadásakor alkalmazható szankciókról, szabályozzák az adatok nyilvánosságra hozásának módját, továbbá más, az összeírás szempontjából fontos körülményt.

A 2. §-hoz

A mikrocenzus a népesség és a lakásállomány 2 százalékára terjed ki. A mikrocenzus mintája az emberi tartózkodásra alkalmas lakóegységekből (lakások, lakott üdülők, lakott egyéb lakóegységek, intézeti háztartások) statisztikai módszerrel, ún. többlépcsős, rétegzett mintavétellel vett arányos minta. Ez biztosítja, hogy bármely személy azonos eséllyel legyen a mikrocenzus adatszolgáltatója. A minta az adatok teljes körére biztosítja a reprezentativitást az ország, a régiók, a megyék, illetve településtípusok szerint, a fontosabb mutatószámok vonatkozásában pedig a statisztikai kistérségekre, valamint az országgyűlési egyéni választókerületekre is a statisztikai hibahatáron belüli adatokat szolgáltat.

A törvény meghatározza az adatszolgáltatók körét. Az összeírás körébe a kiválasztott lakóegységek, valamint azok a személyek tartoznak, akiknek a kiválasztott lakóegység a lakóhelyük vagy a tartózkodási helyük. Eszerint a kiválasztott lakóegységeken túl össze kell írni az ország területén élő, valamint a nem Magyarországon élő, ám magyarországi lakóhellyel, tartózkodási hellyel rendelkező magyar állampolgárokat, továbbá az ország területén három hónapnál hosszabb ideig tartózkodó külföldi állampolgárokat és hontalan személyeket, valamint a menekülteket.

A 3. §-hoz

A törvény felsorolja az adatfelvétel témaköreit. A tematika igazodik a másfél évszázados magyar népszámlálási gyakorlathoz, a hazai és a nemzetközi adatigényekhez. Az adatok illeszkednek a népszámlálások és mikrocenzusok idősoraihoz, lehetőséget adva a tendenciák - elsősorban a legutóbbi népszámlálás óta bekövetkezett változások - értékelésére és elemzésére, a hazai és a nemzetközi adatigények kielégítésére. A témák törvényben történő felsorolása garanciát jelent az állampolgárok számára, hogy az adatfelvételkor csak az abban meghatározott körben tehetnek fel kérdéseket.

Az adatgyűjtés a személyekre vonatkozóan tartalmazza az alapadatokat: állampolgárság, családi és utónév kezdőbetűi, nem, családi állapot, születési idő, lakóhely, utóbbi vonatkozásában a nemzetközi ajánlásoknak megfelelően a bejelentett lakcím mellett a tényleges lakcímet is tudakolja. A házasságok és élettársi kapcsolatok, valamint a termékenység felmérése fontos téma korunk demográfiai és társadalmi változásainak jobb megértéséhez.

Az iskolai végzettség a népességre vonatkozó egyik legfontosabb információ. Egy ország tudásvagyonának, szellemi potenciáljának felméréséhez nélkülözhetetlenek a mikrocenzus iskolai végzettséget tudakoló kérdéseire adott válaszok.

A mikrocenzus egyik feladata a népesség gazdasági aktivitásának megállapítása, aminek feltétele a kérdezett személy megélhetését biztosító források feltérképezése. E kérdés lehetőséget biztosít a korábbi hazai gyakorlatnak megfelelő gazdasági aktivitási kategóriákkal, valamint a nemzetközi kívánalmaknak is eleget tevő jelenlegi hazai csoportosításokkal való összehasonlításra.

A gazdaságilag aktív tevékenységet folytató személyek esetében fontos kérdés a foglalkozás meghatározása, amihez nélkülözhetetlen a munkakör megjelölése, a kérdezett tevékenységre jellemző feladatok feltüntetése. Ez biztosítja a gazdaságilag aktív tevékenységet folytató személyeknek a korszerűsített foglalkozási osztályozási rendszerbe történő besorolását és a nemzetközi adatokkal - elsősorban az Európai Unióhoz tartozó államokkal - való összehasonlíthatóságot.

A kérdéskör a következő kérdésekre is szolgáltat adatokat:

- a gazdasági átalakulás lényeges társadalmi következménye a foglalkoztatás formáinak bővülése, a munkáltatói szféra változása a privatizáció és a külföldi tőke megjelenése következtében;

- a munkanélküliség alakulása;

- az összeírást megelőző évben végzett mezőgazdasági munka és annak összefüggései más tényezőkkel.

Az állampolgárság az Európai Unió ajánlásai szerint kötelező témakör, a nemzetközi vándorlás, valamint a külföldiek jelenlétének alapvető ismérve. A kérdés 2001-ben került vissza a magyar népszámlálások, mikrocenzusok tematikájába.

Az idegennyelv-tudás a szellemi tőke fontos része, ezért a nyelvtanulás növelésére tett erőfeszítések hatásának mérése fontos feladat, különös tekintettel a lakosság európai mércével mért alacsony nyelvismeretére.

A háztartások a társadalom legkisebb gazdasági, a családok a legkisebb vérségi, rokoni egységei. A család válságáról szóló tudósítások ellenére bizonyos, hogy a családok és a háztartások még hosszú ideig a magyar társadalom stabil alapegységei maradnak. A magyar népesedési helyzet megismerésében, valamint a helyzet kezelését szolgáló eszközök meghatározásában nélkülözhetetlen a családok és háztartások jellemzőinek, struktúrájának feltárása.

A lakások esetében az elmúlt évtizedben a tulajdonviszonyok és a lakások felszereltsége megváltozott, az infrastrukturális beruházások a lakások víz-, csatorna- és gázellátását jelentősen javították. A mikrocenzus adatai átfogó képet adnak a lakásvagyon számszerű és strukturális változásáról.

A 4. §-hoz

A mikrocenzus megszervezése, az adatgyűjtés szakmai irányítása, az adatok feldolgozása és közzététele - összhangban a statisztikáról szóló 1993. évi XLVI. törvény 6. § (1) bekezdésének c) pontjával - a Központi Statisztikai Hivatal feladata. A helyszíni adatfelvételt a felvételi tudnivalókról kiképzett számlálóbiztosok végzik el, akik e tevékenységük ellátásakor hivatalos személynek minősülnek.

A törvény kötelezi az adatszolgáltatót, hogy a mikrocenzus témakörébe tartozó adatokat a valóságnak megfelelően, az előírt módon és határidőben adja meg. Az összeíráskor gyűjtött adatok kizárólag statisztikai célra használhatók fel.

A mikrocenzusból származó adatok az adatszolgáltatók és a szakemberek számára maradandó értéket képviselnek. Őrzésükről a statisztikai feldolgozás befejezését követően a Központi Statisztikai Hivatal Levéltára mint állami szaklevéltár gondoskodik.

-----STARTING---POINT---VEGE---

Az 5. §-hoz

A törvény 2005. január 1-jén lép hatályba. A törvény elfogadása és a hatálybalépés közötti időszakban megtörténik a lakosság előzetes tájékoztatása és az összeírás szakmai előkészítése.