2001. évi CVI. törvény indokolása

a társadalmi szervezetek és az alapítványok nyilvántartásba vételére vonatkozó rendelkezések módosításáról

-----STARTING---POINT---ALTALANOS--- 

Az Alkotmánybíróság 6/2001. (III. 14.) AB határozatával megállapította, hogy „az Országgyűlés jogalkotói feladatának elmulasztásával alkotmányellenes helyzetet idézett elő azáltal, hogy nem teremtette meg maradéktalanul az egyesülési szabadság érvényesülését biztosító mindazon jogszabályi feltételeket, amelyek megfelelő védelmet nyújtanak a nyilvántartásba vételi eljárás indokolatlan elhúzódásával szemben. Az Alkotmánybíróság felhívja az Országgyűlést, hogy jogalkotói feladatának 2001. december 31-ig tegyen eleget.” A hatályos szabályozás ugyanis, bár a társadalmi szervezetek (és az alapítványok) nyilvántartásba vételére a bíróság soron kívüli eljárását írja elő, ténylegesen ezek az eljárások hónapok, gyakran évek alatt jutnak el a jogerős befejezésig. Erre figyelemmel a jelen törvény célja:

- olyan eljárási rend kialakítása, amely biztosítja, hogy a nyilvántartásba vételi eljárások ne húzódjanak el;

- a társadalmi szervezetekkel azonos nyilvántartásba vételi eljárási rend bevezetése az alapítványok esetében is;

- néhány, az alapítványokkal kapcsolatos anyagi jogi probléma megoldása;

- az Alkotmánybíróság 21/2001. (VI. 21.) AB határozatában foglaltaknak megfelelően az egyszemélyes közhasznú társaságok közhasznú szervezetként való elismerése sajátos szabályainak megalkotása.

-----STARTING---POINT---RESZLETES---

Az 1. §-hoz

A törvény az egyesülési jogról szóló 1989. évi II. törvényben (a továbbiakban: Etv.) a társadalmi szervezetek nyilvántartásba vételére vonatkozó rendelkezéseket módosítja. Változatlanul a társadalmi szervezet képviseletére jogosult személy feladata a nyilvántartásba vételre irányuló kérelem benyújtása a társadalmi szervezet székhelye szerinti megyei (fővárosi) bírósághoz. A társadalmi szervezet képviselője és az eljáró bíróság számára egyaránt egyértelműbb helyzetet teremt, hogy az igazságügyminiszter rendeletében felsorolja a kérelemhez minden esetben csatolandó okiratokat.

Ugyancsak az egyértelmű jogi helyzet kialakítása érdekében rögzíti a törvény (bár a hatályos szabályozásból is levezethető), hogy a nyilvántartásba vételről a bíróság olyan nemperes eljárásban határoz, amelyben a Polgári perrendtartás szabályait kell alkalmazni.

Az Etv. nem rendelkezett a hiánypótlásról. A törvény megfelelő határidővel, indokolt esetben a meghosszabbítás lehetőségével teszi lehetővé, hogy a bíróság hiánypótlásra szólítsa fel a kérelmezőt.

Az Alkotmánybíróság határozatának megfelelően a nyilvántartásba vételi eljárás indokolatlan elhúzódásának megakadályozását szolgálják a törvénynek az Etv. 15. § (4)-(7) bekezdését megállapító rendelkezései. Így a bíróságnak - a hiánypótlási időn kívül - hatvan nap áll rendelkezésére a döntésre. Abban az esetben, ha e kötelezettségének az eljáró bíró nem tett eleget, a bíróság vezetőjének kell további nyolc napon belül intézkednie a kérelem elbírálása érdekében (pl. a megbetegedett bíró helyett más bíró kijelölése). Ha a hatvankilencedik napig sem született döntés a kérelemről, akkor ezen a napon, a törvény erejénél fogva a nyilvántartásba vétel a kérelem szerinti tartalommal megtörténik. Az ilyen ún. automatikus bejegyzés jogintézménye a cégeljárásból ismert, a cégügyekben a gyakorlatban is bevált. Ténylegesen szinte soha nem kerül sor alkalmazására, mert az előző két „lépcsőben” - az automatizmus lehetőségére is tekintettel - döntés születik a kérelemről. Ugyanez a hatás várható a társadalmi szervezetek (és alapítványok) bejegyzése során is. A nyilvántartásba vételről szóló határozatot az ügyészségnek is kézbesíteni kell. Az ügyészi fellépés lehetősége az ún. automatikus bejegyzés esetében különös jelentőséget kap: biztosítja, hogy ezen a módon se jöhessenek létre társadalmi szervezetek törvénybe ütköző tevékenységre. Erre is figyelemmel rögzíti a törvény, hogy a társadalmi szervezet tevékenységét a nyilvántartásba vételről szóló határozat jogerőre emelkedése napján kezdheti meg.

Amennyiben automatikus bejegyzéssel jön létre a nyilvántartásba vétel, annak joghatálya teljes mértékben azonos a bírói döntésen alapulóval. Az igazságügyminiszter rendeletében meghatározott módon, a számítógépen rögzített adatsort olyan záradékkal látja el a bíróság, amely bizonyítja, hogy automatikus bejegyzés történt, majd megküldik a kérelmezőnek és az ügyészségnek. Ha ügyészi fellépésre nem kerül sor, akkor a végzés jogerőre emelkedik és a társadalmi szervezet megkezdheti tevékenységét.

A nyilvántartás hitelessége, valamint a közhasznú szervezetekről szóló 1997. évi CLVI. törvény (a továbbiakban: Kszt.) hasonló szabályával való összhang megteremtése érdekében a törvény előírja, hogy a nyilvántartásba bejegyzett adatok változását a változástól számított hatvan napon belül be kell jelenteni a bíróságnak. Az eljárási rend azonos a nyilvántartásba vételre vonatkozóval.

A személyes adatok védelméről és a közérdekű adatok nyilvántartásba vételéről szóló 1992. évi LXIII. törvény értelmében személyes adatok kezelésére - ilyen a társadalmi szervezet képviselőjének neve, lakóhelye - csak törvényi felhatalmazás alapján kerülhet sor. A törvény megadja ezt a felhatalmazást, valamint rögzíti, hogy a nyilvántartás adatai és a bírósághoz benyújtott adatok nyilvánosak. A hatályos szabályozás ugyanis - indokolatlanul - ezt csak a nyilvántartásra nézve mondta ki, és így a bíróság vezetőjének eseti engedélyét kell beszerezni az okiratok megtekintéséhez. A nyilvánosság általános szabálya alóli indokolt kivétel az alakuló ülés jelenléti íve és a tagokról készített nyilvántartás. Így biztosítható ugyanis egyes társadalmi szervezetek (pl. betegjogi szervezetek) tagjainak az anonimitáshoz fűződő érdeke.

A 2. §-hoz

A társadalmi szervezetek kapcsán már jelzett okok teszik indokolttá, hogy a Polgári Törvénykönyv (a továbbiakban: Ptk.) rögzítse: az alapítványok a nyilvántartásba vételükről szóló határozat jogerőre emelkedése napján kezdhetik meg tevékenységüket, és a nyilvántartásba vételre irányuló kérelemhez az igazságügyminiszter rendeletében meghatározott okiratokat kell csatolni.

A 3. §-hoz

A Ptk. 74/C. § (1) bekezdése rendelkezik arról, hogy az alapító az alapító okiratban kijelölheti az alapítvány kezelő szervét, illetőleg ilyen célra külön szervezetet is létrehozhat. A törvény - a gyakorlati igényekre figyelemmel - kiegészíti ezt a szabályt annak lehetővé tételével, hogy az alapító úgy is rendelkezhet az alapító okiratban, hogy a kezelő szerv (szervezet) vagy annak tagja kijelölése meghatározott időtartamra vagy feltétel bekövetkezéséig áll fenn. Az alapító az általános szabállyal [Ptk. 74/C. § (3) bekezdés] összhangban, ebben az esetben sem szerezhet meghatározó befolyást az alapítvány vagyonának felhasználására. Az alapítvány működésének folyamatosságát kívánja biztosítani a törvény annak előírásával, hogy az alapító okirat ezen rendelkezése csak azt követően válhat hatályossá, hogy az új kezelő szerv (szervezet) vagy tag nyilvántartásba vétele megtörtént.

A nagy alapítványoknál felmerült igényeknek tesz eleget a törvény, amikor módot ad arra, hogy az alapító okiratban az alapító felhatalmazza a kezelő szervet (szervezetet) az alapítvány alkalmazottja számára képviseleti jog biztosítására. A gazdasági társaságoknál ismert cégvezetőhöz hasonlóan ilyen felhatalmazás alapján meghatározott terjedelemben és előírt módon gyakorolható képviseleti jog illetheti meg az alkalmazottat.

Az alapítványi szabályozás egyik legsúlyosabb problémája, hogy az alapító halála, megszűnése után nem maradt olyan személy, aki az alapítói jogokat gyakorolhatná. Emiatt pl. nem kerülhet sor az alapító okirat olyan módosítására, amely a közhasznúsági fokozat megszerzéséhez szükséges lenne. Az az igény is felmerült, hogy más okból átadhassa az alapító jogai gyakorlását (pl. az iskolai alapítványt alapító szülők a mindenkori szülők közösségének). A törvény ezekre a gyakorlati szempontokra figyelemmel lehetővé teszi, hogy az alapító az alapító okiratban maga helyett mást kijelöljön, akár halála, megszűnése esetére, akár más okból. Abban az esetben pedig, ha ilyen kijelölésre nem került sor és az alapítvány alapító nélkül maradt, a törvény rögzíti, hogy az alapító jogosultságok a bíróságot illetik meg. A hatályos szabályozás szerint a kezelő szerv (szervezet) az alapítvány céljait veszélyeztető tevékenysége miatt az alapítónak a kezelő szerv (szervezet) kijelölésének visszavonására vonatkozó jogát az alapító halála, megszűnése esetén a bíróság gyakorolja. Ennek felel meg a tervezett rendelkezés.

A 4. §-hoz

Gyakori, hogy az alapítvány ténylegesen befejezi működését, mert célja már nem valósítható meg. Az alapító a hatályos szabályozás alapján csak az ügyészségnél kezdeményezheti, hogy az ügyész nyújtson be keresetet a bírósághoz az alapítvány megszüntetése érdekében azon az alapon, hogy az alapítvány célja megvalósítása lehetetlenné vált. Ehelyett a törvény lehetővé teszi, hogy az alapító kérelmével közvetlenül a bírósághoz forduljon.

A Ptk.-nak az alapítványok megszűnését szabályozó rendelkezései előírják, hogy az alapítványok egyesítésére irányuló kérelemhez csatolni kell az új, illetve módosított alapító okiratot. A törvény - a többféle bírósági jogértelmezésre, és a hitelezői érdekek védelmére figyelemmel - előírja, hogy az alapító okiratban rendelkezni kell a megszűnő alapítvány jogutódlásáról.

Az 5. §-hoz

A helyi önkormányzatokról szóló 1990. évi LXV. törvényből levezethető, a kisebbségi önkormányzatok költségvetésének, gazdálkodásának, vagyonjuttatásának egyes kérdéseiről szóló 20/1995. (III. 3.) Korm. rendelet 8. § (6) bekezdése pedig ki is mondja, hogy a helyi kisebbségi önkormányzat közalapítványt hozhat létre. A jogszabályok közötti összhang megteremtése érdekében a törvény ennek megfelelően kiegészíti a Ptk. 74/G. §-át, a helyi önkormányzatokkal azonos lehetőségeket biztosítva a kisebbségi önkormányzatok számára.

A 6. §-hoz

Figyelemmel arra, hogy a Ptk. anyagi jogi normákat tartalmaz, az alapítványok nyilvántartásba vételére vonatkozó szabályokat a törvény a Ptk. hatálybalépéséről és végrehajtásáról szóló 1960. évi 11. törvényerejű rendeletbe, a Ptké.-be iktatja be. E rendelkezések - figyelemmel az anyagi jogi hasonlóságokra - megegyeznek a társadalmi szervezetek nyilvántartásba vételére vonatkozó javasolt szabályokkal (hiánypótlás, hatvan napos döntési határidő, nyolc nap a bíróság vezetőjének, automatikus nyilvántartásba vétel, változásbejegyzés, a nyilvántartás és az okiratok nyilvánossága).

A 7. §-hoz

Az Alkotmánybíróság 21/2001. (VI. 21.) AB határozatával hatályon kívül helyezte a Kszt. 7. § (1) bekezdés a) pontját, amely a közhasznú szervezetek legfőbb szervének, illetve ügyintéző és képviseleti szervének üléseiről rendelkezett. Ez a szabály - az Alkotmánybíróság döntése értelmében - nem értelmezhető az egyszemélyes alapítású közhasznú szervezeteknél, ahol taggyűlés, közgyűlés nem működik.

A törvény egyértelműen rögzíti azt a hatályos szabályozásból levezethető szabályt, hogy a több tagból (személyből) álló legfőbb szerv, illetve ügykezelő és képviseleti szerv ülései nyilvánosak. Ezt követően az említett vezető szervek üléseire vonatkozó (és az Alkotmánybíróság rájuk nézve nem kifogásolt) rendelkezéseket ismétli meg a törvény. Ez azért szükséges, hogy elváljanak egymástól az egy tagból (személyből), illetve több tagból (személyből) álló legfőbb szervre irányadó szabályok.

A gazdasági társaságokról szóló 1997. évi CXLIV. törvény 172. § (1) bekezdése értelmében az egyszemélyes korlátolt felelősségű társaságoknál - amelynek szabályait az egyszemélyes közhasznú társaságoknál is alkalmazni kell - a taggyűlési hatáskörbe tartozó kérdésekben a tag dönt, és erről a vezető tisztségviselőket írásban értesíti. A törvény értelmében a Kszt. hatálya alá tartozó egy tagból (személyből) álló legfőbb szerv esetén a tag köteles döntése előtt a felügyelő szerv, illetve az ügyintéző és képviseleti szerv véleményét beszerezni. A létesítő okirat írja elő, hogy a véleményezési jogot írásban vagy ülésen, szóban gyakorolják. A törvény a több tagból (személyből) álló legfőbb szervekre vonatkozó nyilvánossági szabályokhoz hasonló helyzet megteremtése érdekében rögzíti, hogy az írásos vélemények, illetve az ülésen készült jegyzőkönyvek nyilvánosak. Az ülésre, valamint a létesítő okirat (vagy belső szabályzat) tartalmára vonatkozó, a több tagból (személyből) álló legfőbb szervekre irányadó egyéb szabályokat pedig a törvény értelmében az egy tagból (személyből) álló legfőbb szerv esetén is alkalmazni kell.

-----STARTING---POINT---VEGE---

A 8. §-hoz

A törvény 2002. január 1-jei hatálybalépést tartalmaz azzal, hogy a bíróságok részéről hosszabb felkészülést igénylő un. automatikus bejegyzést lehetővé tevő és az adatok számítógépen rögzítését előíró rendelkezések [Etv. 15. § (6) és (10) bekezdés, Ptké. 91/A. § (4) és (7) bekezdés] 2003. január 1. napjától hatályosak.

A törvény a 2002. január 1. napján el nem bírált nyilvántartásba vételi ügyek gyors lezárása érdekében a törvény hatálybalépésétől számított kilencven napos határidőt állapít meg úgy, hogy e határidő elmulasztása esetén alkalmazni kell a bíróság vezetőjének intézkedésére vonatkozó előírást.