2007. évi XXXVI. törvény indokolása

a szabálysértési jogsegélyről

-----STARTING---POINT---ALTALANOS--- 

1. A szabálysértési jogra vonatkozó átfogó uniós szabályozás nem létezik. Több európai közösségi jogi aktus azonban kötelezettségként határozta meg a kölcsönös jogsegély nyújtását olyan cselekmények miatt, melyek mind a megkereső, mind a megkeresett állam nemzeti joga szerint szabálysértésnek minősülnek. Kötelezettség továbbá az elkövetett szabálysértések miatt kiszabott pénzbírságot tartalmazó határozatok kölcsönös elismerése és végrehajtása.

Az Európai Unió tagállamai közötti kölcsönös bűnügyi jogsegélyről szóló, 2000. május 29-én kelt Egyezményt (a továbbiakban: Egyezmény) és annak a 2001. október 16-án kelt kiegészítő jegyzőkönyvét Magyarországon a 2005. évi CXVI. törvény (a továbbiakban: Egytv.) hirdette ki, és ez 2005. november 23-án lépett hatályba.

Az Egyezmény 3. cikkének (1) bekezdése kimondja, hogy a tagállamok „kölcsönös jogsegélyt nyújtanak a közigazgatási hatóságok által olyan cselekmények miatt indított eljárások során is, amely cselekmények a megkereső vagy a megkeresett vagy mindkét tagállam nemzeti joga szerint szabálysértésként büntetendők, ha a közigazgatási hatóság határozata ellen egy büntetőügyekben is illetékes bírósághoz lehet fordulni.” Ehhez a cikkhez az Egyezményhez való csatlakozáskor Magyarország a következő nyilatkozatot tette: „Az e cikk szerinti megkereséseket a Legfőbb Ügyész fogadja és terjeszti elő.” Az Egyezmény e rendelkezésének a gyakorlati végrehajtására azonban ezidáig nem épült ki az a jogi szabályozás, mely a szabálysértési ügyekben kölcsönös jogsegély teljesítését lehetővé teszi.

A Schengeni Végrehajtási Egyezmény (a továbbiakban: SVE) a kölcsönös bűnügyi jogsegély kapcsán tartalmaz a szabálysértéssel kapcsolatos rendelkezéseket. Az SVE 49. cikke az együttműködést kiterjeszti azokra a közigazgatási eljárásokra is, amelyeket olyan cselekmények miatt folytatnak, amelyek szankcióval fenyegetettek (akár a kérelmező, akár a kérelmezett tagállam joga szerint) jogszabálysértő jellegük miatt, és a közigazgatási döntés különösen (azaz nem kizárólagosan) büntető ügyekben eljáró bíróság általi felülvizsgálatának van helye.

A Schengeni Végrehajtó Bizottságnak az SVE gyakorlati alkalmazását elősegítő határozatai és nyilatkozatai is a schengeni acquis részét képezik. Az Amszterdami Szerződéshez fűzött jegyzőkönyvben a tagállamok döntöttek a schengeni joganyag közösségiesítéséről, a normák közösségi joganyagba való beemeléséről. E jegyzőkönyv kimondja azt is, hogy a schengeni vívmányokat a csatlakozni kívánó államoknak át kell venniük, ugyanúgy, mint az Európai Unió egyéb közösségi vívmányait.

A Schengeni Végrehajtó Bizottság 1999. április 28-i, a közúti közlekedési szabályok megsértésével kapcsolatos eljárásokban folytatandó együttműködésről szóló megállapodásról szóló határozata (a továbbiakban: SVB határozat) előírta a közlekedési szabálysértési ügyekben kiszabott pénzbírságok kölcsönös elismerését és végrehajtását a legalább 40 eurót elérő pénzbírságok esetében. A Csatlakozási Okmány I. melléklete alapján ezt a határozatot Magyarországon 2004. május 1-je óta alkalmazni kellene.

A kölcsönös elismerés elvének a pénzbüntetésekre való alkalmazásáról szóló 2005. február 24-i 2005/214/IB tanácsi kerethatározat (a továbbiakban: kerethatározat) szintén szükségessé teszi a tagállamok közötti együttműködésre vonatkozó jogszabályok megalkotását az egyes szabálysértési ügyekben kiszabott pénzbírságok esetére, mivel a kerethatározat 1. cikk a) iii) alpontja a szabálysértések miatt kiszabott pénzbírságot is a kerethatározat alá vonja, az 5. cikk értelmében legalább a közúti közlekedési szabályok tekintetében. A pénzbírság értékhatára, amely felett el kell ismerni és végre kell hajtani a határozatokat, 70 euró.

Magyarország nem élt a kerethatározat 20. cikkének (2) bekezdésében biztosított derogációs lehetőséggel, így 2007. március 22-ig teljes mértékben meg kell felelnie a kerethatározat rendelkezéseinek.

2. Hatályos jogunkban a jogsegély fogalma - többek között - az eljárási cselekményekhez, valamint a határozatok végrehajtásához történő segítség adását jelenti. A szabálysértések megelőzése, az elkövetett szabálysértések büntetlenül maradásának a megszüntetése iránti igény ma már elképzelhetetlen más államok illetékes szerveivel történő együttműködés nélkül. Az elkövetett szabálysértések nagy száma maradna „felderítetlenül”, illetve az elkövetők nagy száma menekülhetne meg a felelősségre vonás alól, ha más megkeresett államok nem nyújtanának segítséget az eljárás lefolytatásához, illetve a pénzbüntetés végrehajtásához.

A törvény célja a szabálysértési jogsegélyre vonatkozó hazai szabályozás kidolgozása egy új törvény keretében annak érdekében, hogy az uniós jogi szabályozásnak megfelelően a magyar jogban is megteremtődjön a szabálysértési ügyekben a nemzetközi együttműködéshez szükséges jogi háttér.

A törvényben rögzített szabályok sem az Egytv.-t a büntető ügyekben végrehajtó, az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: Eubjt.), sem a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbj.) szabályai között nem kaphatnak helyet, a szabályozás eltérő jogi tárgyára tekintettel.

A törvény szerinti szabályozás a szabálysértésekről szóló 1999. évi LXIX. törvénnyel (a továbbiakban: Sztv.) mutatott szoros kapcsolata ellenére sem célszerű, hogy az Sztv. része legyen. A büntető ügyekben is önálló törvény rendelkezik a jogsegélyről, ezért indokolt a szabálysértési jogsegélyről szóló joganyag szabályait is önálló törvényben rögzíteni.

3. A törvény hat fejezetből épül fel. Az I. fejezet az általános szabályokat foglalja össze, a II. fejezet tartalmazza az általános eljárási és költségviselési szabályokat, a III. fejezet az eljárási jogsegély szabályait taglalja, a IV. fejezet a pénzbírságot kiszabó jogerős szabálysértési határozat végrehajtásának átvételével, illetve átadásával kapcsolatos szabályokat rögzíti, az V. fejezet a végrehajtásra átvett külföldi határozatok nyilvántartásával kapcsolatos szabályokról rendelkezik, míg a VI. fejezet a záró rendelkezéseket tartalmazza.

-----STARTING---POINT---RESZLETES---

I. Fejezet

Általános szabályok

Az 1. §-hoz

1. A törvény értelmében az Európai Unió tagállamaival nemzetközi szerződés, illetőleg európai közösségi jogi aktus alapján van lehetőség szabálysértési jogsegély kérésére és nyújtására. Az európai közösségi jogi aktusokban meghatározott kötelezettségeknek valamennyi tagállam köteles eleget tenni. Az Európai Unió tagállamai a közös elvek mentén, a nemzeti sajátosságokra figyelemmel kötelesek megalkotni a szabálysértési jogsegély kérésének, illetve nyújtásának részletszabályait.

2. Az Európai Unión kívüli államokkal csak nemzetközi szerződés megléte esetén lehet a törvényt alkalmazni. A törvény a nemzetközi együttműködés belső jogi kereteit teremti meg, mivel az adott államok viszonylatában az együttműködés specifikus szabályait a megkötésre kerülő kétoldalú nemzetközi szerződések rendezik majd. A nemzetközi szerződés eltérő rendelkezése esetén pedig a nemzetközi szerződés az irányadó. A törvény tehát, a nemzetközi szerződés megléte esetén is alkalmazható mindazokban a kérdésekben, amelyekre a nemzetközi szerződés nem terjed ki. Ilyen tárgyú nemzetközi szerződést Magyarország ezidáig nem kötött, de a törvény nem zárja ki ennek elvi lehetőségét.

3. A törvény a szabálysértési jogsegély iránti megkeresés teljesítésének és előterjesztésének feltételéül szabja, hogy annak a cselekménynek, amely miatt jogsegélyt kérnek, vagy nyújtanak, a magyar jog szerint szabálysértésnek, a külföldi állam joga szerint büntetendőnek kell lennie.

A szabálysértés jogellenes, tevékenységben vagy mulasztásban megnyilvánuló cselekmény. A jogellenesség materiális értelemben nem más, mint a jogalkotó értékítélete egy jogvédett érdeket (jogtárgyat) sértő, illetve veszélyeztető magatartásról, ezért bizonyos értelemben objektív, a felróhatóságtól független kategória. A bűncselekményekhez képest enyhébb társadalomra veszélyességű cselekményekről van szó, amelyekkel szemben megmaradt a szabálysértési felelősség „büntetőjogias” jellege, tehát ez a jogterület a természetes személyek múltban elkövetett anyagi jogi normasértését szankcionálja a felróhatóság alapján meghatározott, represszív jellegű, a jogsértéssel arányos szankciókkal.

Az emberi jogok és az alapvető szabadságok védelméről szóló, Rómában, 1950. november 4-én kelt Egyezmény (a továbbiakban: Emberi Jogi Egyezmény) és az ahhoz kapcsolódó bírósági joggyakorlat, valamint a 63/1997. (XII. 12.) AB határozat egyezően állapítja meg, hogy a szabálysértés a közigazgatás büntetőjoga, amelynek esetében - függetlenül attól, hogy ezeket a jogsértéseket az adott állam belső joga közigazgatási jogellenességnek vagy bűncselekménynek definiálja - úgy kell eljárni, mintha bűncselekményekről lenne szó. Szabálysértés azonban nem állapítható meg, ha adott cselekmény bűncselekményt valósít meg.

A 2. §-hoz

1. A törvény az általános szabályok között rögzíti a szabálysértési jogsegély két formáját: az eljárási jogsegélyt és a pénzbírságot kiszabó jogerős szabálysértési határozat végrehajtásának átvételét, illetve átadását.

2. Az eljárási jogsegély valamennyi szabálysértési eljárásban előterjeszthető, illetve teljesíthető. Ennek indoka, hogy az Egyezmény 3. cikkének (1) bekezdése kimondja, hogy a tagállamok „kölcsönös jogsegélyt nyújtanak a közigazgatási hatóságok által olyan cselekmények miatt indított eljárások során is, amely cselekmények a megkereső vagy a megkeresett vagy mindkét tagállam nemzeti joga szerint szabálysértésként büntetendők, ha a közigazgatási hatóság határozata ellen egy büntetőügyekben is illetékes bírósághoz lehet fordulni”, vagyis az Egyezmény minden olyan cselekmény esetében előírja a kölcsönös jogsegély nyújtását, amely akár a megkereső, akár a megkeresett, vagy mindkét tagállam nemzeti joga szerint szabálysértés.

3. A pénzbírságot kiszabó jogerős szabálysértési határozat végrehajtásának átadására a mellékletben meghatározott szabálysértések miatt hozott határozatok esetén kerülhet sor, azaz nem minden szabálysértés esetében. Az SVB határozat előírta a közlekedési szabálysértési ügyekben kiszabott pénzbírságok kölcsönös elismerését és végrehajtását a legalább 40 eurót elérő pénzbírságok esetében (ez az összeg jelenleg 70 euró), míg a kerethatározat a tagállamok közötti együttműködésre vonatkozó jogszabályok megalkotását tette szükségessé az egyes szabálysértési ügyekben kiszabott pénzbírságok esetére. A kerethatározat 5. cikkében meghatározott cselekmények analógiájára épít a törvény akkor, amikor meghatározza azoknak a szabálysértéseknek a körét, amelyek miatt hozott határozatok végrehajtásra átadhatóak, feltéve, hogy a pénzbüntetés összege legalább 150 eurónak megfelelő összeg. Az SVB határozat pedig megalapozta, hogy a közlekedésrendészeti, illetve a közlekedésügyi szabálysértések is helyt kapjanak a törvény mellékletében.

A 3. §-hoz

1. A törvény értelmében a Magyar Köztársaság biztonságát veszélyeztető, közrendjét sértő megkeresést sem teljesíteni, sem előterjeszteni nem lehet. A szabálysértési jogsegély iránti megkeresés teljesítésének további korlátját jelenti, ha a megkeresésben foglaltak ellentétesek a Magyar Köztársaságnak az emberi jogok védelmére vonatkozó kötelezettségvállalásával. Ez különösen jelenti az Emberi Jogi Egyezményt. Magyarország elismeri az Európai Emberi Jogi Bizottság illetékességét természetes személyek, nem kormányzati szervek vagy egyének csoportjainak vonatkozásában. Nyilatkozatában Magyarország az Európai Emberi Jogi Bíróság joghatóságát is elismerte az Egyezmény és kiegészítő jegyzőkönyvei értelmezésével és alkalmazásával összefüggő minden üggyel kapcsolatban. Vállalt kötelességünk, hogy az Emberi Jogi Egyezményben meghatározott jogelveknek megfelelő és az Európai Emberi Jogi Bíróság gyakorlatával összhangban álló joggyakorlatot alakítsunk ki, s hogy a törvény rendelkezései ne csorbítsák az alapvető emberi jogokat.

2. Ezen akadályok vizsgálata a központi hatóság hatáskörébe tartozik. Természetesen ez a rendelkezés nem akadálya annak, hogy a megkeresést teljesítő szabálysértési hatóság, illetve bíróság is jogosulttá váljon annak jelzésére a központi hatóság felé, ha az együttműködés fent említett bármely akadályát észleli.

3. A törvény értelmében az eljárási jogsegély külföldi hatóság részére történő nyújtásával, valamint a külföldi hatóság eljárási jogsegély iránti megkeresésével kapcsolatban a legfőbb ügyész a központi hatóság. A legfőbb ügyész központi hatóságként való kijelölése nem önkényes, mivel az Egyezmény 3. cikkének (1) bekezdéséhez - mely arról rendelkezik, hogy a tagállamok „kölcsönös jogsegélyt nyújtanak a közigazgatási hatóságok által olyan cselekmények miatt indított eljárások során is, amely cselekmények a megkereső vagy a megkeresett vagy mindkét tagállam nemzeti joga szerint szabálysértésként büntetendők, ha a közigazgatási hatóság határozata ellen egy büntetőügyekben is illetékes bírósághoz lehet fordulni” - az Egyezményhez való csatlakozáskor Magyarország a következő nyilatkozatot tette: „Az e cikk szerinti megkereséseket a Legfőbb Ügyész fogadja és terjeszti elő.”

A kerethatározat 2. cikkének (2) bekezdése kimondja, hogy „valamennyi tagállam kijelölhet egy vagy több, a határozatok továbbításáért és átvételéért felelős és hatáskörrel rendelkező hatóságokat segítő központi hatóságot, amennyiben ez az adott tagállam belső rendszerének felépítéséből adódóan szükségesnek bizonyul.” A pénzbírságot kiszabó jogerős szabálysértési határozat átvételével, illetve átadásával kapcsolatban a központi hatóság a szabálysértés szabályozásáért felelős miniszter rendeletében meghatározott szerv, az Országos Rendőr-főkapitányság.

A központi hatóság miniszteri rendeletben történő kijelölésének a racionális indoka, hogy a Kormány szervezetalakítási szabadságát lehetetlenné teszi, ha törvényi szinten nyernek rögzítést a központi államigazgatási szervek feladatai, s így a kormányzaton belüli szervezeti racionalizáláshoz vagy feladatátcsoportosításhoz minden esetben törvénymódosítás szükséges.

II. Fejezet

Általános eljárási és költségviselési szabályok

A jogsegély iránti megkeresések

A 4. §-hoz

A törvény az elsődleges írásbeli formán túl biztosítja az elektronikus hírközlési eszközök útján (telefax, számítástechnikai berendezés útján elektronikus levél formájában) továbbított megkeresések fogadását, illetőleg azok ily módon történő megküldését, azzal a feltétellel, hogy a megkeresés előterjesztője megfelelően azonosítható legyen, függetlenül attól, hogy a jogsegélykérelem írásban, telefax vagy elektronikus levél formájában érkezik. A törvény pontosan rögzíti, hogy a szabálysértési jogsegély iránti megkeresésnek mit kell tartalmaznia.

Főszabály szerint a szabálysértési jogsegély iránti megkeresést és mellékleteit a megkeresett külföldi hatóság államának hivatalos nyelvén, vagy nyelveinek egyikén, illetőleg olyan más nyelven kell előterjeszteni, amelyen a megkeresést a megkeresett állam elfogadja. A fordítási kötelezettség a szabálysértési jogsegély iránti megkeresést előterjesztő szabálysértési hatóságot, illetve bíróságot terheli.

Abban az esetben, ha a megkeresett külföldi hatóság elfogadja a magyar nyelven előterjesztett megkereséseket, akkor a magyar központi hatóságnak is fogadnia kell az adott állam hivatalos nyelvén érkező megkereséseket és azok mellékleteit.

Az 5. §-hoz

A külföldi hatóságtól érkező szabálysértési jogsegély iránti megkereséseket minden esetben a központi hatóság fogadja.

A központi hatóság elsődleges feladata a törvény 3. §-ában foglalt rendelkezéseken túl annak vizsgálata, hogy a szabálysértési jogsegély iránti megkeresés tartalmazza-e mindazokat az elemeket, amit a törvény a 4. §-ának (2) bekezdése tételesen felsorol. Ha a külföldi hatóságtól érkezett szabálysértési jogsegély iránti megkeresés kötelező elemei megvannak, illetve a teljesítésének a törvényben meghatározott előfeltételei fennállnak, a központi hatóság továbbítja a megkeresést a hatáskörrel és illetékességgel rendelkező szabálysértési hatóságnak vagy bíróságnak, illetve a központi közúti közlekedési nyilvántartó szervnek teljesítés végett.

A magyar szabálysértési hatóság, illetve bíróság nem jogosult arra, hogy a szabálysértési jogsegély iránti megkeresést közvetlenül megküldje a külföldi hatóságnak, ezért valamennyi megkeresést a központi hatóságnak kell megküldeni, amely mintegy utolsó szűrőként, ellenőrző szerepet ellátva, gondoskodik a megkeresés külföldi hatóság felé történő továbbításáról.

A 6-7. §-hoz

1. A törvény rendelkezései világosan és elkülönítve szabályozzák a szabálysértési jogsegély iránti megkeresés teljesítésével kapcsolatban felmerülő akadályokat és a megoldásuk érdekében követendő eljárást.

Az első bekezdés azt az esetkört fogja át, amikor a külföldi hatóságtól érkezett megkeresés teljesíthetősége kérdésében nem lehet állást foglalni, vagy a megkeresést szakszerűen nem lehet teljesíteni annak hiányos vagy pontatlan volta miatt. A központi hatóság a megkeresés kézhezvételét követően hiánypótlásra, illetőleg kiegészítő adat közlésére hívhatja fel a külföldi hatóságot, és jogosult a megkeresés teljesítésének megtagadására is, ha a külföldi hatóság a hiányt nem, vagy nem megfelelően pótolja.

2. A második esetkör, amikor a teljesítésre illetékes szabálysértési hatóság vagy a bíróság, illetve a központi közúti közlekedési nyilvántartó szerv a külföldi hatóságtól érkezett megkeresést részben teljesíti, továbbá ha a teljesítés akadályba ütközik, vagy eredménytelen. Bármelyik fenti esetben az iratokat az akadály, az eredménytelenség, illetve a részleges teljesítés okának megjelölésével a központi hatósághoz kell felterjeszteni, amely mindezekről értesíti a megkeresést előterjesztő külföldi hatóságot.

3. A harmadik eset a megkeresés eredményes teljesítése esetén követendő eljárást szabályozza. Az eredményes teljesítés esetén a megkeresést előterjesztő külföldi hatóság részére az értesítésen túl a szükséges dokumentumokat is meg kell küldeni. A törvény értelmében a központi hatóság jogosult arra, hogy a külföldre történő továbbítás előtt ellenőrizze a hozzá felterjesztett iratokat. Ha a központi hatóság a felterjesztett iratokat hiányosnak vagy hibásnak észleli, jogosult felhívással élni a megkeresés ügyében eljáró szabálysértési hatósághoz, a központi közúti közlekedési nyilvántartó szervhez, illetve a bírósághoz.

4. Abban az esetben, amikor a külföldi hatóság arról tájékoztatja a központi hatóságot, hogy a magyar szabálysértési hatóság, illetve bíróság által előterjesztett szabálysértési jogsegély iránti megkeresés hiányos vagy pontatlan, és emiatt a hiány pótlására, illetve kiegészítő adat közlésére hív fel, a megkeresést előterjesztő szabálysértési hatóság, illetve bíróság köteles a hiányt pótolni, a kért kiegészítő adatokat közölni.

5. Amikor a központi hatóság által továbbított szabálysértési jogsegély iránti megkeresés teljesítése ütközik akadályba, vagy a megkeresésben megjelölt feltételek szerint nem vagy csak részben teljesíthető, a hiánypótlásra irányuló tájékoztatást a központi hatóság továbbítja a megkeresést előterjesztő szabálysértési hatóságnak vagy a bíróságnak, amely megteszi mindazokat az intézkedéseket, amelyek a teljesítéshez szükségesek. Ha a központi hatóság a megtett intézkedésekben hiányosságot vagy hibát észlel, felhívással élhet a megkeresést előterjesztő szabálysértési hatóság, illetve bíróság felé.

A 8. §-hoz

Az a tény, hogy a szabálysértési jogsegély iránti megkeresésekkel kapcsolatos cselekmények jogi megítélése (bűncselekmény, szabálysértés) államonként eltérő lehet, indokolttá teszi annak az esetnek a szabályozását a törvényben, amikor a cselekmény a megkereső állam joga szerint szabálysértés, de a magyar jog szerint bűncselekmény.

Ebben az esetben a központi hatóság értesíti a megkeresés alapjául szolgáló cselekmény eltérő jogi megítéléséről a szabálysértési jogsegély iránti megkeresést előterjesztő külföldi hatóságot, amely, ha a központi hatóság értesítésére adott nyilatkozatában fenntartja a jogsegély teljesítése iránti kérelmét, a központi hatóság a megkeresést teljesítés végett átteszi az illetékes hatósághoz. Az illetékes hatóságot az alábbi törvények pontosan meghatározzák.

Az Nbj. 4. §-ának (2) bekezdése értelmében „a bűnügyi jogsegélyt az igazságügyminiszter vagy a legfőbb ügyész teljesíti, illetve kéri”. Az Eubjt. 13. §-ának (2) bekezdése értelmében „az európai elfogatóparancsot az igazságügyminiszter fogadja, és azt haladéktalanul megküldi a Fővárosi Bíróságnak.” Ezt követően a Fővárosi Bíróság tárgyalást tart, s ha az európai elfogatóparancs feltételei fennállnak, arról határozattal dönt. Az Eubjt. 38. §-ának (1) bekezdése kimondja, hogy „a 37. §-ban meghatározott eljárási jogsegélyformák iránti megkeresés fogadására és teljesítésére a magyar igazságügyi hatóság (bíróság, ügyész) illetékes.”

A személyes adatok kezelése

A 9-10. §-hoz

1. A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 2. §-ának 9. pontja értelmében: „adatkezelés: az alkalmazott eljárástól függetlenül az adatokon végzett bármely művelet vagy a műveletek összessége, így például gyűjtése, felvétele, rögzítése, rendszerezése, tárolása, megváltoztatása, felhasználása, továbbítása, nyilvánosságra hozatala, összehangolása vagy összekapcsolása, zárolása, törlése és megsemmisítése, valamint az adatok további felhasználásának megakadályozása.” Adatkezelést törvény vagy a helyi önkormányzatnak a feladatkörében hozott rendelete rendelhet el. Az információs önrendelkezési jogot (nevezetesen, hogy személyes adatával mindenki maga rendelkezik, a közérdekű adatokat mindenki megismerheti), mint alapjogot törvény korlátozhatja, kifejezve az adatkezeléshez fűződő közérdeket. Az adatszolgáltatási kötelezettség elrendelését társadalmi cél indokolja, így az érintett információs önrendelkezését a közérdek korlátozza.

2. Az Avtv. 5. §-ának (1) bekezdése kimondja, hogy „személyes adatot kezelni csak meghatározott célból, jog gyakorlása és kötelezettség teljesítése érdekében lehet. Az adatkezelésnek minden szakaszában meg kell felelnie e célnak.”

A célhoz kötöttség az adatkezelésre vonatkozó egyik legfontosabb elv, amely az információs önrendelkezést és törvényes korlátozását egyaránt felöleli. A célhoz kötöttség követelménye az adatkezelés valamennyi szakaszára kiterjed, beleértve az adattovábbítást is. Az adatkezelés célja határozza meg az adatfelvételbe bevont érintettek körét és a cél eléréséhez szükséges adatfajtákat. Ez a rendelkezés kizárja, hogy olyan adatok felvételére kerüljön sor, amelyeket csak később meghatározott célból készleteznek. Az adatkezelés célhoz kötöttsége kizárja a különböző célokból kezelt adatok önkényes és mértéktelen továbbításának, valamint összekapcsolásának lehetőségét. Adattovábbításra, adatkezelések összehangolására csak akkor kerülhet sor, ha az adatkezelés feltételei a címzettnél egyébként fennállnak. A továbbított adatok fajtáját és az érintettek körét a címzett adatkezelési céljai korlátozzák, vagyis csak azoknak és csak az olyan adatait szabad továbbítani, akiknek és amilyen adataira a címzett adatkezelésének céljaira feltétlenül szükség van. Az adattovábbítás feltételeit az adattovábbadó adatkezelő ellenőrizni köteles, mert az általa kezelt személyes adatokért az érintettel szemben felelőséggel tartozik.

3. A törvény az adatkezelés céljának meghatározásán túl rögzíti a kezelendő adatok körét és az adatkezelés időtartamát is aszerint, hogy a központi hatóság a külföldi hatóság által továbbított személyes adatokat a külföldi hatóság által alkalmazott büntetés végrehajthatóságának megszűnéséig, de legfeljebb a külföldi határozat jogerőre emelkedésétől számított két évig kezelheti.

Költségviselési szabályok

A 11. §-hoz

A nemzetközi együttműködésekben régóta alkalmazott gyakorlat szerint minden állam viseli az eljárási jogsegély végrehajtásából eredő, a saját területén felmerülő költségeket, így ha a külföldi hatóság szabálysértési jogsegély iránti megkeresése eljárási jogsegély kérésére irányul, a teljesítéssel kapcsolatos költségek a Magyar Köztársaságot terhelik.

Ezzel szemben a külföldi határozat végrehajtásával kapcsolatban felmerült költség nem a Magyar Köztársaságot, hanem az elkövetőt terheli. A kerethatározat 17. cikke értelmében ugyanis: „a tagállamok nem követelik egymástól az e kerethatározat alkalmazásából eredő költségek megtérítését.”

III. Fejezet

Eljárási jogsegély

1. Cím

Eljárási jogsegély nyújtása külföldi hatóság részére

A 12. §-hoz

1. A törvény rögzíti az eljárási jogsegély formáit, továbbá azt, hogy a külföldi hatóság megkeresésére a szabálysértési hatóság, vagy a bíróság, illetve a központi közúti közlekedési nyilvántartó szerv nyújt eljárási jogsegélyt.

2. Az eljárási jogsegély egyes formáiról (az eljárási iratok megküldése és kézbesítése, a tanú és a szakértő telefonkonferencia útján történő meghallgatása) az Egyezmény 5. cikke és 11. cikke, míg a szabálysértési eljárás alá vont személy közhiteles nyilvántartásban szereplő személyes adatairól történő adatszolgáltatásra az SVB határozat 3.cikke tartalmaz rendelkezést.

3. A törvény általános szabályként rögzíti, hogy a szabálysértési jogsegély során a törvényben nem szabályozott eljárási cselekményekre az Sztv.-t kell alkalmazni, így például a tanú, a szakértő meghallgatására, az eljárás alá vont személy vallomására és az idézésre.

4. Ugyanakkor az eljárási cselekmény lefolytatása során a megkereső hatóság kérelmére a szabálysértési hatóság, illetve a bíróság más, olyan eljárásmódot is alkalmazhat, amelyet a magyar jog nem tilt, amely a magyar jogrendszer alapelveivel összeegyeztethető. A különféle államok törvényei jelentősen különböznek abban, milyen feltételek mellett használhatók fel a szabálysértési eljárásban a külföldön eszközölt eljárási cselekmények eredményei. Ezért a törvény a lehető legtágabb kereteket kívánja biztosítani ahhoz, hogy a megkereső állam kívánságait figyelembe lehessen venni az eljárási jogsegély teljesítésénél. Az Egyezmény 4. cikkének (1) bekezdése értelmében: „Azokban az esetekben, amelyekben jogsegélyt nyújtanak, a megkeresett tagállam betartja a megkereső tagállam által kifejezetten megadott alaki követelményeket és eljárásokat, amennyiben ez az egyezmény másként nem rendelkezik és amennyiben a megadott alaki követelmények és eljárások nem ellentétesek a megkeresett tagállam jogának alapelveivel.”

A határidők

A 13. §-hoz

A törvény értelmében a szabálysértési jogsegély iránti megkeresést a megkereső külföldi hatóság által megjelölt határidőn belül kell teljesíteni. A megjelölt határidők pontos betartása az eredményes együttműködés egyik legfontosabb feltétele. A megkeresés teljesítésekor tekintettel kell lenni arra, ha a megkereső külföldi hatóság államának joga a hazai jogtól eltérő határidőket határozhat meg az egyes eljárási cselekmények elvégzésére.

A kért határidők figyelembe vételének kötelezettségéhez kapcsolódóan fontos rendezni a határidő túllépésével, előzetes vagy utólagos módosításával, valamint az erre vonatkozó tájékoztatással, illetőleg egyeztetési kötelezettséggel kapcsolatos szabályokat. Eszerint ha nyilvánvaló, hogy a szabálysértési hatóság, illetve a bíróság a külföldi hatóság megkeresését a megkeresésben megjelölt határidőben nem tudja teljesíteni, kötelességük erről, illetőleg a megkeresés teljesítéséhez szükséges határidőről a legfőbb ügyész útján tájékoztatni a megkereső külföldi hatóságot.

A tanú, a szakértő és az eljárás alá vont személy meghallgatása

A 14. §-hoz

1. Amíg a törvény mind a tanú, mind a szakértő esetében lehetőséget ad a személyes meghallgatásuk mellett a távbeszélő-készülék útján történő meghallgatásukra is, addig az eljárás alá vont személy csak személyesen hallgatható meg. A meghallgatásra az a szabálysértési hatóság, illetve bíróság jogosult, amelynek a hatáskörébe tartozna az eljárási jogsegély iránti megkeresésben megjelölt cselekmény elbírálása, ha azt Magyarországon követték volna el. Az illetékességet a meghallgatni kívánt személy lakóhelye, ennek hiányában a tartózkodási helye alapítja meg.

2. A megkereső és a megkeresett állam eljárási szabályainak párhuzamos érvényesülése és alkalmazása abban az esetben kifejezetten megengedett, ha az a tanú, a szakértő és az eljárás alá vont személy eljárási jogainak minél szélesebb körű érvényesülését szolgálja. Ennek érdekében a törvény előírja, hogy a tanú, a szakértő, illetve az eljárás alá vont személy meghallgatásakor a magyar jognak és - erre vonatkozó kérelem esetén - a megkereső állam jogának a meghallgatásra, a vallomástétel megtagadására, illetve a vallomástételi mentességekre és akadályokra vonatkozó rendelkezéseit kell alkalmazni. A tanú, a szakértő, illetve az eljárás alá vont személy meghallgatása során akkor kell a magyar jog szerint eljárni, ha a törvény 12. §-ának (4) bekezdése értelmében a megkereső külföldi hatóság kifejezett kérelmének hiányában nem kell más eljárásmódot alkalmazni. A párhuzamos alkalmazás azonban azt is jelenti, hogy a megkereső állam joga szerint meghallgatott tanú, szakértő és eljárás alá vont személy az Sztv. rendelkezései alapján akkor is megtagadhatja a meghallgatást, ha a megkereső állam joga ilyen megtagadási okot nem ismer.

A 15. §-hoz

A törvény részletesen rögzíti a személyes meghallgatás iránt előterjesztett megkeresést teljesítő szabálysértési hatóságnak, illetve a bíróságnak a teljesítéssel kapcsolatos feladatait, melynek keretében elsőként a meghallgatásra kitűzött határnapra megidézik a meghallgatandó személyt. A határnapon - feltéve, hogy az idézett személy megjelent - a szabálysértési hatóság, illetve a bíróság felteszi mindazokat a kérdéseket, amelyeket a megkeresés értelmében a meghallgatás során tisztázni kell.

A meghallgatásról jegyzőkönyv készül, hiszen a jegyzőkönyv az eljárási cselekmények hitelt érdemlő rögzítésének eszköze. A jegyzőkönyvnek tartalmaznia kell azokat a körülményeket, amelyek az eljárási cselekményt lefolytató hatóságról, az ügy tárgyáról, a cselekmény helyéről és idejéről, a cselekménynél jelenlévőkről, az eljárás módjáról hiteles tájékoztatást adnak. A személyes meghallgatásról készült jegyzőkönyv általában nem szó szerint rögzíti az elhangzottakat, de indítványra vagy hivatalból sor kerülhet a meghallgatottak által elmondottak szó szerinti rögzítésére.

A meghallgatás teljesítését és a jegyzőkönyv elkészítését követően a szabálysértési hatóság, illetve a bíróság további feladata, hogy nyolc napon belül a jegyzőkönyvet az iratokkal együtt megküldje a legfőbb ügyésznek.

A tanú és a szakértő távbeszélő-készülék útján történő meghallgatása iránti megkeresés teljesítése

A 16. §-hoz

A hatályos Sztv. nem tartalmaz a tanú és a szakértő távbeszélő-készülék útján történő meghallgatására szabályokat, ezért a törvény újítónak, kezdeményezőnek tekinthető ezen eljárási cselekmény tekintetében.

Ha egy külföldi hatóság a megkeresésében tanú vagy szakértő távbeszélő-készülék útján történő meghallgatása iránt terjeszt elő kérelmet, az illetékes szabálysértési hatóság, illetve bíróság a jogsegély teljesítése érdekében az alábbiakat teszi: a meghallgatni kívánt személyt megidézi, értesíti a megkereső külföldi hatóságot a meghallgatásra kitűzött napról. Amikor a tanú vagy szakértő a megadott helyen és időpontban megjelenik, megállapítja a megjelentek személyazonosságát. Ezt követően figyelmezteti a megjelent érintettet a jogaira és kötelezettségeire, majd biztosítja, hogy a megkereső külföldi hatóság a kérdéseit feltehesse a meghallgatni kívánt személynek. Záró cselekményként pedig meggyőződik arról, hogy a külföldi hatóság a meghallgatást a maga részéről befejezte.

A távbeszélő-készülék útján történő meghallgatásról jegyzőkönyv készül, amelyben röviden le kell írni valamennyi fent említett eljárási cselekmény megtörténtét, a meghallgatás menetét és a meghallgatás során történteket.

Ha a tanút vagy a szakértőt a külföldi hatóság távbeszélő-készülék útján kívánja meghallgatni, a megkeresés teljesítése során tolmácsot kell alkalmazni. A rendelkezés az anyanyelv használata alapelvének a megvalósulását szolgálja, illetve lehetővé teszi, hogy az általános szabályok szerint kommunikációra képtelen személyek is megértessék magukat. Az anyanyelv használatának alkotmányos joga, illetve a kommunikációs jog tényleges érvényesülésének egyik garanciája, hogy a tolmácsolással kapcsolatos költségek az államot terhelik.

A jegyzőkönyv elkészültét követő nyolc napon belül mind a jegyzőkönyvet, mind az iratokat a szabálysértési hatóságnak, illetve a bíróságnak meg kell küldenie a legfőbb ügyésznek.

Az okirat és a szabálysértési eljárás iratainak a külföldi hatóság részére történő megküldése

A 17. §-hoz

Ez a fajta eljárási jogsegély iránti megkeresés mind a külföldi hatóság, mind a magyar szabálysértési hatóság, illetve bíróság által előterjeszthető. A külföldi megkeresés teljesítésének egyedüli korlátja, hogy a folyamatban lévő ügyekben sem eredeti okiratot, sem a szabálysértési eljárás iratait nem lehet megküldeni, mivel az ilyen iratok megküldése miatt az eljárás felfüggesztése nem indokolt. Az eljárás felfüggesztésének hiányában a hazai jog szerinti hat hónapos elévülési idő letelte után nincs helye a felelősségre vonásnak. Az elkövető felelősségének megállapításához pedig nagyobb társadalmi érdek fűződik, mint ahhoz, hogy folyamatban lévő ügyekben eredeti okiratot, illetve a szabálysértési eljárás iratait a megkereső külföldi hatóság kérésére a központi hatóság megküldje.

A szabálysértési eljárás iratainak kézbesítése

A 18. §-hoz

A törvény értelmében a külföldi hatóság határozatának kézbesítésére illetékes hatóság a címzett lakóhelye, ennek hiányában a tartózkodási helye szerinti települési önkormányzat jegyzője, aki a kézbesítési kötelezettségének akkor tud eleget tenni, ha az irat a törvényben felsorolt adatokat tartalmazza. A kézbesítéshez szükséges adatok meglétét a központi hatóság a kérelem hozzá való érkezését követően vizsgálja.

Az eredményes kézbesítést igazoló tértivevényt a legfőbb ügyésznek a jegyző nyolc napon belül köteles megküldeni.

A szabálysértési eljárás alá vont személy közhiteles nyilvántartásban szereplő személyes adatairól történő adatszolgáltatás

A 19. §-hoz

A törvény e rendelkezésének gyakorlati indoka, hogy az Európai Unió tagállamainak állampolgárai számos esetben megsértik más tagállamok közúti közlekedési szabályait. A felelősségre vonás akadálya, hogy nem mindig lehet megállapítani az elkövető személyazonosságát még azelőtt, mielőtt visszatérne a lakóhelye szerinti tagállam területére.

Az SVB határozat 3. cikkének (1) bekezdése kimondja, hogy „az illetékes hatóságok egy jármű rendszámának a nemzeti járműnyilvántartó hatóságaikon keresztül történő közlésével információkat kérhetnek más Szerződő Felek járműnyilvántartó hatóságaitól a vonatkozó gépjármű típusáról és márkájáról, továbbá annak a személynek vagy azoknak a személyeknek a személyazonosságáról és címéről, akinek vagy akiknek nevén a kérdéses gépjárművet nyilvántartották akkor, amikor a közúti közlekedési szabály megsértését elkövették.”

Erre figyelemmel tartalmaz a törvény szabályt arra, ha a külföldi hatóságtól olyan megkeresés érkezik, melyben egyrészt arról értesíti a központi hatóságot, hogy olyan cselekmény miatt folytat eljárását, amely cselekmény elkövetéséhez gépjárművet használtak, másrészt megküldi a szóban forgó gépjármű rendszámát és gyártmányát és ezek alapján kéri, hogy a központi hatóság küldje meg annak a személynek a nevét, születési helyét és idejét, anyja születési családi és utónevét, valamint lakcímét, aki a cselekmény elkövetésekor a gépjármű üzembentartója volt, a legfőbb ügyész a megkeresést válaszadás céljából továbbítja a központi közúti közlekedési nyilvántartó szervnek, amely tizenöt napon belül megküldi válaszát a legfőbb ügyésznek.

Mindez természetesen nem felelősséget telepít, hanem azt a célt szolgálja, hogy ezen adatok ismeretében a külföldi hatóság meg tudja határozni azt a személyt, akivel szemben a szabálysértési eljárást le kell folytatnia.

2. Cím

Külföldi hatóság megkeresése eljárási jogsegély iránt

A 20. §-hoz

A szabálysértési hatóság, illetve a bíróság előtt folyamatban lévő eljárásokban is előfordulhat, hogy valamely külföldi hatósághoz eljárási jogsegély iránti megkeresést kell intézni. A törvény e rendelkezése teremti meg ennek a lehetőségét. A szabálysértési hatóság, illetve a bíróság az eljárási jogsegély iránti megkeresését a külföldi hatósághoz azonban nem közvetlenül, hanem a legfőbb ügyész útján küldi meg.

A külföldi hatósághoz intézett szabálysértési jogsegély iránti megkeresésben az előterjesztő kérheti, hogy a külföldi hatóság a kérelmében rögzített szempontok szerint teljesítse az eljárási cselekményeket. Erre elsősorban akkor kerülhet sor, ha valamilyen eljárási cselekményre - az ügy érdemi elbírálására gyakorolt hatására figyelemmel - különös figyelmet kell fordítani.

A határidők

A 21. §-hoz

A törvény a kért eljárási határidők betartásának elősegítése érdekében kötelezettségként írja elő az eljárási jogsegély iránti megkeresést előterjesztő magyar szabálysértési hatóság, illetve bíróság számára, hogy a megkeresésben megadott határidő kitűzésének indokát jelölje meg. További kötelezettség a megkeresést előterjesztő szabálysértési hatóság, illetve bíróság számára, hogy a megkeresés teljesítésére megjelölt időtartamra az eljárást fel kell függeszteni.

Az eljárás felfüggesztésének hiányában a cselekmény elkövetésétől számított hat hónap elteltével (elévülési idő) nincs helye a felelősségre vonásnak. Vagyis, ha a külföldi hatóság az eljárási jogsegély iránti megkeresést a hat hónapos elévülési idő alatt nem teljesíti, az eljárást Magyarországon elévülés miatt meg kellene szüntetni. Ennek elkerülése érdekében rendelkezik így a törvény. Az elévülés nem más, mint az idő múlásához kötött kedvezmény, amelyet a cselekmény elkövetésének napjától kell számítani. Az eljárás felfüggesztése a hat hónapos elévülés tartamába nem számít be.

A tanú, a szakértő és az eljárás alá vont személy meghallgatása

A 22. §-hoz

Személyes meghallgatás iránti eljárási jogsegélyt elsősorban akkor indokolt kezdeményezni, ha a bizonyítás e formájának az eljáró magyar szabálysértési hatóság vagy bíróság előtti foganatosítása aránytalan többletköltséggel vagy nehézséggel jár.

A megkeresésnek tartalmaznia kell az idézéshez szükséges név és cím-adatokat, szükséges terjedelemben az előzményeket, a tényállást, a bizonyítás körét, és az annak során tisztázandó körülményeket.

A tanú és a szakértő távbeszélő-készülék útján történő meghallgatása iránti megkeresés

A 23. §-hoz

A magyar szabálysértési hatóság, illetve bíróság kezdeményezheti a külföldi hatósághoz intézett kérelmében azt, miszerint a külföldi hatóság nyújtson ahhoz segítséget, hogy a megkeresésben megnevezett tanút vagy szakértőt távbeszélő-készülék útján meghallgathassa.

Az okirat és a szabálysértési eljárás iratainak a külföldi hatóság részére történő megküldése

A 24. §-hoz

A törvény értelmében a magyar szabálysértési hatóság, illetve a bíróság jogosult az eljárási jogsegély iránti kérelmében azt kezdeményezni a külföldi hatóságtól, hogy küldje meg részére a már lefolytatott szabálysértési eljárás iratait, továbbá eredeti okiratokat.

A szabálysértési eljárás iratainak kézbesítése

A 25. §-hoz

Kézbesítés iránti eljárási jogsegélyt a szabálysértési hatóság és a bíróság is jogosult a központi hatósághoz előterjeszteni abban az esetben, ha a címzett címe ismeretlen vagy nem egyértelmű, továbbá, ha az irat postai úton történő kézbesítése nem volt lehetséges, vagy a szabálysértési hatóság, illetve a bíróság megítélése szerint a postai úton való kézbesítés nem megfelelő vagy eredménytelen lenne.

A törvény ezzel a rendelkezéssel az Egyezmény 5. cikk (2) bekezdése a) és c)-d) pontjának kíván megfelelni.

A szabálysértési eljárás alá vont személy közhiteles nyilvántartásban szereplő személyes adatairól történő adatszolgáltatás kérése

A 26. §-hoz

A törvény értelmében a szabálysértési hatóság, illetve a bíróság jogsegély iránti kérelmet terjeszthet elő annak megállapítása érdekében, hogy ki volt annak a gépjárműnek az üzembentartója, amellyel a szabálysértési eljárás alapjául szolgáló cselekményt elkövették, feltéve, hogy a kérelmet előterjesztő szabálysértési hatóság, illetve bíróság ismeri a gépjármű rendszámát és gyártmányát is.

IV. Fejezet

Pénzbírságot kiszabó jogerős szabálysértési határozat végrehajtásának átvétele, illetve átadása

1. Cím

Pénzbírságot kiszabó jogerős szabálysértési határozat végrehajtásának átvétele

A 27. §-hoz

1. A közúti közlekedési szabályok megsértése miatt, illetve a szabálysértésnek minősülő más büntetendő cselekmények miatt lefolytatott szabálysértési eljárásban kiszabott pénzbírság kölcsönös végrehajtását biztosítaniuk kell a tagállamoknak, amit nem akadályozhat az a tény sem, hogy az egyes tagállamokban különböző hatóságok jogosultak szabálysértési eljárást lefolytatni és pénzbírság büntetést alkalmazni.

A törvény a pénzbírság megfizetésének elengedésére irányuló méltányossági kérelem benyújtásának lehetőségét kizárja. Egyrészt az eljárás elhúzásának megakadályozása érdekében, másrészt azért, mert a külföldi állam joghatósága alá tartozó ügyben Magyarország nem gyakorolhat méltányosságot.

2. A törvény értelmében a magyar központi hatóság köteles a külföldi hatóság vagy bíróság határozatát végrehajtásra átvenni, ha a megkeresésben ezt kérik, továbbá ha az elkövető Magyarországon lakóhellyel, tartózkodási hellyel, vagy vagyonnal, illetve jövedelemmel rendelkezik és nem áll fenn a törvényben felsorolt megtagadási okok egyike sem. Ezeket a feltételeket a központi hatóság hivatalból vizsgálja.

A kerethatározat 4. cikkének (1) bekezdése értelmében: „Valamely határozat, az e cikkben előírt tanúsítvánnyal együtt továbbítható azon tagállam hatáskörrel rendelkező hatóságainak, amelyben az a természetes személy, akinek a terhére a határozatot hozták, vagyonnal vagy jövedelemmel rendelkezik, ahol szokásos tartózkodási helye, illetve jogi személy esetében bejegyzett székhelye található.”

Ennek megfelelően az Európai Unió tagállamaitól érkező külföldi határozat csak akkor vehető át végrehajtásra, ha a megkereséshez csatolják a kerethatározat mellékletében található minta-formanyomtatványt, amelyet a kibocsátó állam hatáskörrel rendelkező hatóságának alá kell írnia, ezzel igazolva azt, hogy a tanúsítvány tartalma a valóságnak megfelel. A formanyomtatvány megegyezik az Európai Unió Hivatalos Lapjában megjelent tanúsítvánnyal.

A 28. §-hoz

Az SVB határozat 11. cikke kimondja, hogy „a megkeresett szerződő fél megszünteti a határozat végrehajtását, ha a megkereső szerződő fél olyan határozatról, intézkedésről vagy más körülményről értesíti, amely felfüggeszti vagy megszünteti a határozat végrehajthatóságát.”

A kerethatározat 12. cikkének (1) és (2) bekezdése értelmében „a kibocsátó állam hatáskörrel rendelkező hatósága haladéktalanul tájékoztatja a végrehajtó állam hatáskörrel rendelkező hatóságát minden olyan döntésről vagy intézkedésről, amelynek eredményeként a határozat végrehajthatósága megszűnik, vagy bármely más okból azt a végrehajtó államtól visszavonják. A végrehajtó állam a kibocsátó állam hatáskörrel rendelkező hatóságának a döntéséről vagy az intézkedésről szóló értesítését követően azonnal megszünteti a végrehajtást.”

Ennek értelmében, ha a központi hatóságot a végrehajtás akadályát képező döntésről, intézkedésről vagy egyéb körülményről tájékoztatja a megkereső külföldi hatóság, akkor a központi hatóságot értesítési kötelezettség terheli azon települési önkormányzati jegyző felé, akihez a külföldi megkeresést - az abban megjelölt összeg végrehajtása érdekében -továbbította.

A 29. §-hoz

A törvény a külföldi határozat végrehajtásra történő átvételének további megtagadási okait a kerethatározat 7. cikkének, illetve az SVB határozat 6. cikke (1) bekezdésének és a 7. cikke (1) bekezdésének megfelelően határozza meg.

Megtagadási ok a büntetés elévülése, amely az Sztv. értelmében a határozat jogerőre emelkedésétől számított egy év elteltével következik be. Megtagadási ok továbbá, ha a külföldi határozat alapjául szolgáló cselekményt a magyar szabálysértési hatóság, illetve bíróság már jogerősen elbírálta, vagy jogerősen külföldi hatóság bírálta el, de a határozat végrehajtását a Magyar Köztársaság már átvette, illetve ha a tagállami hatóság által megküldött tanúsítvány nem az ahhoz mellékelt határozatra vonatkozik.

A kerethatározat 7. cikke értelmében az elismerés és végrehajtás megtagadásának oka még a fent felsoroltakon kívül, ha a pénzbírság összege a 70 eurót nem éri el. A törvénynek a kerethatározattal egybehangzó nyilvánvaló célszerűsége, hogy a 70 eurót meg nem haladó összeg behajtása iránti megkeresést a központi hatóság megtagadja. A büntetés összegének forintra történő átszámításánál a Magyar Nemzeti Bank által közzétett, a határozat meghozatala napján alkalmazott hivatalos devizaárfolyam az irányadó. Ha a határozatban, illetőleg a tanúsítványban az összeget nem euróban tüntették fel, az átszámításnál az MNB hivatalos árfolyamait kell figyelembe venni azzal, hogy az eredeti összeget először forintra, majd az így meghatározott összeget euróra kell átváltani.

A fent felsorolt megtagadási okok bármelyikének fennállása esetén, a központi hatóságnak meg kell tagadnia a külföldi határozat végrehajtásának átvételét.

A 30. §-hoz

A külföldi határozat végrehajtásra történő átvételének nincs akadálya, a központi hatóság az átvett megkeresést továbbítja az elkövető lakóhelye, ennek hiányában a tartózkodási helye szerint illetékes települési önkormányzat jegyzőjéhez, aki az önkéntes (illetékbélyeggel történő lerovás) teljesítés elmaradása esetén közvetlen letiltást bocsát ki, ha ismert az elkövető munkahelye. Abban az esetben, ha a közvetlen letiltásra nincs lehetőség, a jegyző a határozatban megjelölt pénzbüntetés összegét adók módjára hajtja be.

Az adók módjára történő behajtás a végrehajtás utolsó mozzanata, mivel a törvény szerint az adók módjára történő behajtás sikertelensége esetén közérdekű munkára, illetve elzárásra történő átváltoztatásnak nincs helye egyrészt gazdasági okból, másrészt azért, mert ezek a végrehajtási cselekmények - figyelemmel az elévülési és adatkezelési szabályokra - indokolatlanul elhúznák és veszélyeztetnék az eredményes végrehajtást. A kerethatározat 9. cikkének (1) bekezdése értelmében: „Kizárólag a végrehajtó tagállam hatóságai jogosultak dönteni a végrehajtási eljárásokra és az összes ezzel kapcsolatos intézkedés meghozatalára vonatkozóan.”

Ha a végrehajtásra illetékes jegyző a lakó, illetve a tartózkodási hely hiányában nem állapítható meg, az elkövető fellelhető jövedelme, illetve vagyona alapítja meg az illetékességet.

A 31. §-hoz

1. A törvény előírja, hogy ha a közúti közlekedési szabályok megsértése esetén a külföldön kiszabott pénzbírság összege meghaladja az ugyanazon cselekményért Magyarországon kiszabható pénzbírság legmagasabb összegét, a jegyző csak a magyar jogszabályok szerint kiszabható legmagasabb összeg erejéig foganatosítja a végrehajtást.

Ez a rendelkezés megfelel az SVB határozat 8. cikkének (3) bekezdésében foglaltaknak, mely kimondja, hogy „amennyiben az átváltáskor kiderül, hogy a határozattal kiszabott pénzbírság vagy pénzbüntetés összege meghaladja annak a pénzbírságnak vagy pénzbüntetésnek a legmagasabb összegét, amelyet az azonos típusú közúti közlekedési szabályok megsértésének esetére a megkeresett Szerződő Fél jogszabályai rendelnek, a határozat végrehajtása nem terjeszkedhet túl ezen a legmagasabb összegen.”

2. A kerethatározat 9. cikkének (2) bekezdése értelmében „abban az esetben, ha az elítélt személy bizonyítani tudja, hogy valamely államban, részben vagy egészben kifizetést teljesített, a végrehajtó állam hatáskörrel rendelkező hatósága konzultál a kibocsátó tagállam hatáskörrel rendelkező hatóságával. A büntetés bármely módon, bármely államban megtérített bármely hányadát teljes egészében le kell vonni a végrehajtó állam által végrehajtandó összegből.”

Abban az esetben, ha valaki azt követően fizeti meg részben vagy egészben a külföldi hatóság határozatában megjelölt összeget, miután a központi hatóság a határozatot végrehajtásra átvette, a törvény értelmében nem kell még egyszer megfizetnie a bírságot, csak igazolnia kell a megfizetés tényét. Ha az elkövető az igazolást benyújtja, a központi hatóság az eljárás felfüggesztés mellett megkeresi a határozatot kibocsátó külföldi hatóságot és a megfizetésre vonatkozóan nyilatkozatot kér. Abban az esetben, ha a külföldi hatóság a megkeresésre a megadott harminc napos határidőn belül nem válaszol, a központi hatóság az eljárást megszünteti.

A 32. §-hoz

Összhangban a devizakorlátozások megszüntetéséről, valamint egyes kapcsolódó törvények módosításáról szóló 2001. évi XCIII. törvény 1. §-ának (1) bekezdésében foglaltakkal, melynek értelmében „A Magyar Köztársaság törvényes fizetőeszköze a forint”, a törvény szerint magyar forintban kell teljesíteni a külföldi pénznemben kiszabott pénzbírság és a külföldi határozatban megállapított eljárási költség összegét.

A 33. §-hoz

Az SVB határozat 15. cikke kimondja, hogy a „a határozatok végrehajtásából befolyt összegek a megkeresett szerződő felet illetik.” Erre figyelemmel, a végrehajtás módjától függően illeti meg a végrehajtott pénzbírság és az eljárási költség összege a központi költségvetést, illetve a végrehajtó települési önkormányzatot.

2. Cím

Pénzbírságot kiszabó jogerős szabálysértési határozat végrehajtásának átadása

A 34. §-hoz

A törvény értelmében célszerű, hogy a magyar szabálysértési hatóság, illetve a bíróság a pénzbírságot kiszabó jogerős szabálysértési határozatát, illetve jogerős végzését végrehajtásra annak az államnak adja át, amelynek területén a magyar elkövető lakóhelye, tartózkodási helye van, vagy ahol vagyonnal, illetve jövedelemmel rendelkezik.

Az átadás hazai feltétele, hogy az elkövető a szabálysértési hatóság, illetve a bíróság felszólítása ellenére nem fizette meg a pénzbírság összegét, továbbá, hogy a pénzbírság összege meghaladja a 150 eurót. A kerethatározat 7. cikke (2) bekezdésének h) pontja a külföldi határozat elismerésének és végrehajtásának megtagadási okaként rögzíti, ha a határozatban megjelölt pénzbüntetés összege a 70 eurót nem éri el. Mivel a végrehajtásra vonatkozó valamennyi intézkedés meghatározására a végrehajtó állam jogosult, Magyarország köteles arra, hogy a 70 eurós pénzbüntetést tartalmazó külföldi határozatot végrehajtásra átvegye (a korábban ismertetett feltételek fennállása esetén), és jogosult arra, hogy a 70 eurós pénzbüntetésnél magasabb összegben határozza meg azt az összeget, amely felett a hazai határozatok, végzések végrehajtásra átadhatóak. Ennek eljárás-gazdaságossági indoka, hogy csökkenteni célszerű a határozatok továbbításból adódó fordítási, postázási költségeket, valamint az ezzel kapcsolatos munkaterhet.

A 35. §-hoz

A kerethatározat 4. cikkének (1) bekezdése értelmében: „Valamennyi határozat, az e cikkben előírt tanúsítvánnyal együtt továbbítható azon tagállam hatáskörrel rendelkező hatóságainak, amelyben az a természetes vagy jogi személy, akinek a terhére a határozatot hozták, vagyonnal vagy jövedelemmel rendelkezik, ahol szokásos tartózkodási helye, illetve jogi személy esetében bejegyzett székhelye található.” A (2) bekezdés értelmében: „A tanúsítványt, amelynek minta-formanyomtatványa a mellékletben található, a kibocsátó állam hatáskörrel rendelkező hatósága aláírja, és igazolja, hogy a tanúsítvány tartalma a valóságnak megfelel.” Ennek a kötelezettségnek tesz eleget a törvény, amikor kimondja, hogy a szabálysértési hatóság, illetve a bíróság a formanyomtatvány tanúsítvánnyal együtt köteles megküldeni a központi hatóságnak a végrehajtás átadására irányuló megkereséseket.

A törvény értelmében a megkereséshez olyan, személyes adatot nem tartalmazó tájékoztatás is csatolható, amely a határozat indokaira vonatkozik.

A 36. §-hoz

Az SVB határozat 10. cikke kimondja, hogy „a megkereső szerződő fél nem folytathatja a határozat végrehajtását azután, hogy a végrehajtás átvételét kérte. A végrehajtás joga visszaszáll a megkereső szerződő félre, amennyiben a megkeresett szerződő fél arról értesíti, hogy elutasítja a végrehajtást vagy azt nem tudta foganatosítani.”

Ha a külföldi hatóság a végrehajtást átveszi, ez a tény akadályát képezi annak, hogy az elkövetővel szemben Magyarországon további végrehajtási cselekményt lehessen foganatosítani. Végrehajtási cselekmény foganatosítására az átadást követően csupán abban a két esetben kerülhet csak sor, ha az elkövető kivonja magát a végrehajtás alól, vagy a magyar határozat külföldön nem hajtható végre, és erről a külföldi hatóság értesíti a központi hatóságot.

A 37. §-hoz

A központi hatóságot értesítési kötelezettség terheli, ha a határozat végrehajtásra történő átadását követően a magyar bíróság a határozatot perújítás folytán egészben vagy részben hatályon kívül helyezi, és új határozatot hoz. Az értesítéssel egyidejűleg a központi hatóság a végrehajtást megszünteti.

V. Fejezet

A végrehajtásra átvett külföldi határozatok nyilvántartása

A 38. §-hoz

A törvény a külföldi határozat végrehajtása átvételének megtagadási okaként rögzíti azt az esetet, amikor a külföldi határozat alapjául szolgáló cselekményt a külföldi hatóság már jogerősen elbírálta, és az erről szóló határozat végrehajtását a Magyar Köztársaság már átvette.

Annak elkerülése érdekében, hogy a központi hatóság egy külföldi határozatot többször vegyen át végrehajtásra, az átvett határozatokról központi nyilvántartást vezet. A központi nyilvántartás segítségével - már a megkeresés megérkezésekor, mielőtt a központi hatóság döntene külföldi határozatot végrehajtásra történő átvételéről - ellenőrizni lehet, hogy adott határozatot végrehajtásra korábban átvették-e.

A központi hatóságot a központi nyilvántartásból az adatszolgáltatás joga nem illeti meg, és az ott rögzített adatokat is kizárólag a fent megjelölt cél érdekében kezelheti.

Az Avtv. 12. §-ának (1) bekezdése értelmében, „az érintett kérelmére az adatkezelő tájékoztatást ad az általa kezelt, illetőleg az általa megbízott feldolgozó által feldolgozott adatairól, az adatkezelés céljáról, jogalapjáról időtartamáról, az adatfeldolgozó nevéről, címéről (székhelyéről) és az adatkezeléssel összefüggő tevékenységéről, továbbá arról, hogy kik és milyen célból kapják vagy kapták meg az adatokat. Az adattovábbításra vonatkozó nyilvántartás - és ennek alapján a tájékoztatási kötelezettség - időtartamát az adatkezelést szabályozó jogszabály korlátozhatja. A korlátozás időtartama személyes adatok esetében öt évnél, különleges adatok esetében pedig húsz évnél rövidebb nem lehet.” Erre figyelemmel a központi hatóság köteles az adattovábbításra vonatkozó nyilvántartást vezetni, és azt az adattovábbítástól számított öt évig megőrizni.

-----STARTING---POINT---VEGE---

VI. Fejezet

Záró rendelkezések

Hatálybalépés

A 39. §-hoz

A törvény a kihirdetését követő második hónap 15. napján lép hatályba.

Felhatalmazó rendelkezések

A 40. §-hoz

A törvénynek felhatalmazást kell adnia a szabálysértés szabályozásáért felelős miniszternek, hogy rendeletben meghatározhassa a pénzbírságot kiszabó jogerős szabálysértési határozatok végrehajtásának átadására, illetve átvételére jogosult központi hatóságot. A miniszteri rendelet kiadásának indoka megegyezik a törvény 3. §-hoz leírt indokokkal.

A kerethatározat értelmében a határozat végrehajtás átadása céljából a formanyomtatvány tanúsítvánnyal együtt továbbítható. A tanúsítvány szövegét pontosítani kellene ahhoz, hogy a tanúsítvány szóhasználata az Sztv. szóhasználatával összhangot mutasson. A tanúsítvány szövegét azonban módosítani nem lehet, azt változatlan tartalommal kell szerepeltetni úgy, ahogy az az Európai Unió Hivatalos Lapjában megjelent. A törvény ennek az ellentmondásnak a feloldása érdekében ad a szabálysértés szabályozásáért felelős miniszternek felhatalmazást arra, hogy rendeletben határozza meg a formanyomtatvány tanúsítványt és annak kitöltési szabályait.

Módosuló rendelkezések

A 41. §-hoz

A törvény módosítja a nemzetközi bűnügyi jogsegélyről szóló 1996. évi XXXVIII. törvényt annak érdekében, hogy szabályozott legyen a tennivaló abban az esetben, amikor a külföldi hatóság olyan cselekmény miatt terjeszt elő bűnügyi jogsegély iránti megkeresést, amely a megkereső államának joga szerint bűncselekmény, de a magyar jog szerint szabálysértés. Ha a központi hatóság erről szóló értesítőjére adott válaszában a külföldi hatóság a jogsegély teljesítése iránti kérelmét fenntartja, a kérelem a törvény szabályai szerint teljesíthető.

Az Európai Unió jogának való megfelelés

A 42. §-hoz

A törvény célja az európai uniós jogi aktusok átültetésével, az Európai Unió jogának való megfelelés, ezért a törvény jogharmonizációs záradékkal zárul.