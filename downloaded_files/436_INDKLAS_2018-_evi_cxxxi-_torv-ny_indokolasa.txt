2018. évi CXXXI. törvény indokolása

a közigazgatási bíróságokról szóló törvény hatálybalépéséről és egyes átmeneti szabályokról

-----STARTING---POINT---ALTALANOS--- 

A közigazgatási bíróságokról szóló törvény megújítja a bírósági szervezeti rendszert a közigazgatási jogviták elbírálása vonatkozásában. Garanciális szempontból meghatározó jelentősége van a törvény hatálybalépéséhez kapcsolódó átmeneti rendelkezéseket tartalmazó, jelen törvénynek.

A törvény a közigazgatási bíróságokról szóló törvény hatálybalépésének napjaként 2020. január 1-jét jelöli meg.

Figyelemmel kell lenni arra, hogy a létrejövő új közigazgatási bíróságok nem jogutódlással jönnek létre, viszont a jelenleg közigazgatási ügyekben eljáró bíróságokkal egyfajta tevékenység-azonosság áll fenn, illetve biztosítani szükséges a rendes bírósági szervezetben felhalmozódott tapasztalat és tudás átvitelét az új bírósági szervezetbe is, és mindemellett garantálni kell az átmeneti időszakban is a közigazgatási bíráskodási tevékenység folyamatos ellátását.

Ezért teremti meg a szabályozás annak lehetőségét, hogy a közigazgatási és munkaügyi bíróság azon bírái, valamint a Fővárosi Törvényszéki Közigazgatási és Munkaügyi Regionális Kollégiumnak és a Kúria Közigazgatási és Munkaügyi Kollégiumának azon tagjai, akik a törvényben meghatározott jogvesztő határidőn belül kérik, a törvény erejénél fogva átvételre kerüljenek a közigazgatási törvényszékekhez, illetve a Közigazgatási Felsőbírósághoz. Szintén garanciális jelleggel biztosítja a szabályozás a rendes bírósági szervezetben vezetői megbízatással rendelkező bírák számára, hogy új vezetői kinevezésükig, illetve az eredeti megbízatás lejártáig azonos illetmény mellett folytathassák munkájukat. A tanácselnökök az új szervezetben is megőrzik vezetői megbízatásukat.

Az új szervezet működőképessége új bírák kiválasztását is szükségessé teszi, amihez olyan rendszert tartalmaz a törvény, amely alkalmas a bírói testületek szerepének érvényre juttatására az átmenet fázisában is. Az újonnan létrejövő bíróságok felállítása kapcsán a folyamatban lévő ügyek átadásának és a bírói önkormányzati szervek felállításának ütemezése mellett a Közigazgatási Felsőbíróság elnökének megválasztása különösen fontos; számos gyakorlati, szervezési és bírósági önigazgatással összefüggő feladat ellátásában vállalhat szerepet, így biztosítva az átmeneti időszakban a közigazgatási bírósági szervezet érdekeinek hatékony érvényesülését. Ezért a törvény rendelkezik a Közigazgatási Felsőbíróság első elnöke megválasztásának eljárási határidejéről, és a megválasztott elnök jogállásának egyes sajátos szabályairól.

A szabályozás megfelelően szavatolja a közigazgatási bírósági szervezet felállításának zökkenőmentességét, a bíróságok működőképességét a szervezeti és jogállási garanciák biztosítása mellett.

-----STARTING---POINT---RESZLETES---

Az 1. §-hoz

A Közigazgatási Felsőbíróság elnökének megválasztása különösen fontos mozzanat a közigazgatási bíróságok felállításának folyamatában. A törvény a megválasztott elnöknek kulcsszerepet szán abban, hogy a közigazgatási bíróságok 2020. január 1-jén működésre kész állapotba kerüljenek. Ehhez számos gyakorlati, szervezési és bírósági önigazgatással összefüggő feladat elvégzése szükséges. Különösen fontos e feladatkör, mivel nem átalakulásról és általános jogutódlás van szó a közigazgatási bíróság felállításakor, hanem új bírósági szervezet létrehozásáról, amely a feladatokat és hatásköröket „veszi át”. Ezért a törvény rendelkezik a Közigazgatási Felsőbíróság első elnöke megválasztásának pontos eljárási határidejéről, és a megválasztott elnök jogállásának - átmeneti feladatköréhez igazított - egyes sajátos szabályairól. Ennek egyik lényeges eleme a megválasztott elnök feladatainak ellátását segítő titkárság. A másik fontos elem a megválasztott elnök mentesítésének lehetősége az ítélkező tevékenységtől a közigazgatási bíróságokról szóló törvény hatályba lépéséig, így tevékenysége a közigazgatási bíróságok felállításának előkészítéséhez fűződő feladatokra koncentrálódhat. Ezt a jogállási sajátosságot fejezi ki egyebekben a megválasztott elnök megjelölés is, ami azt is magában foglalja, hogy a tényleges elnöki megbízatása kezdeti időpontja 2020. január 1. napja, amikor a közigazgatási bíróságokról szóló törvény hatályba lép és a közigazgatási bírságok megkezdik a működésüket. Értelemszerűen ezen időponttól kell számítani a Közigazgatási Felsőbíróság elnökének megbízatási idejét is, hiszen ezen időponttól látja el a tényleges elnöki feladatokat.

A 2. §-hoz

A bírói függetlenség jogállami elvének hangsúlyosan kell érvényesülnie a bírák kiválasztására és elmozdítására vonatkozó jogi szabályozásban. A közigazgatási bírák kiválasztásának átmeneti eljárási rendjét a törvény e követelménynek megfelelően alakítja ki. A törvény e szakaszában meghatározza azoknak az objektív jogi és alkotmányos biztosítékoknak a rendszerét, amelyet a Velencei Bizottság megkövetel a bírák kiválasztása, kinevezése, előmenetele és elmozdítása vonatkozásában. [Lásd például CDL-AD(2010)004-e Report on the Independence of the Judicial System Part I: The Independence of Judges adopted by the Venice Commission at its 82nd Plenary Session (Venice, 12-13 March 2010), 6-9. o.]

Egyfelől az alkotmányossági követelményekből és a bírói jogállás egységességéből fakadóan, másfelől a felállítandó közigazgatási bíróságok, és a jelenleg a közigazgatási ügyekben eljáró rendes bíróságok közötti tevékenységazonosság miatt a törvény biztosítja, hogy a jelenleg közigazgatási ügyekben eljáró bíróságok bírái, ha azt kérik, pályázat nélkül, a törvény erejénél fogva átkerülhessenek a megalakuló új közigazgatási bíróságra. Az alkotmányjogi követelmények mellett az ésszerűség is ezt kívánja meg, hogy a közigazgatási bíróságok felkészült bírói karral kezdhessék meg a működésüket. Emellett e nyilatkozatok alapján lehet megállapítani, hogy hány közigazgatási bírói pályázat kiírása szükséges a kellő bírói létszám feltöltéséhez. A Fővárosi Törvényszék közigazgatási és munkaügyi kollégiumának tagja egyoldalú nyilatkozattal kérheti valamelyik közigazgatási törvényszékre való áthelyezését, vagy megfelelő feltételek esetén a Közigazgatási Felsőbíróságra történő áthelyezését.

Természetesen e nyilatkozat megtétele, vagy annak elmulasztása nem akadálya annak, hogy a bíró bármely - akár rendes bírósági, akár közigazgatási bírósági - bírói álláshelyre pályázatot nyújtson be.

A 3. §-hoz

A törvény e szakasza rendezi egyrészt a sajátos jogállású, másrészt a sajátos helyzetű - jelenleg ítélkező tevékenységet nem végző - bírák nyilatkozattételi jogát. Így azt a helyzetet is szabályozza, hogy a Kúria és az Országos Bírósági Hivatal (a továbbiakban: OBH) elnöke e megbízatásuk megszűnését követően hogyan kerülhetnek át a közigazgatási bírósági szervezetbe. A törvény ehhez hasonlóan megállapítja az OBH-ba, az igazságügyért felelős miniszter által vezetett minisztériumba, illetve a Kúriára beosztott, továbbá a törvény hatályba lépésekor fizetés nélküli szabadságon lévő nyilatkozni jogosult bírókra vonatkozó szabályokat.

A 4. §-hoz

E szakaszba foglalt szabályok az alkotmányos követelményeknek (és a Velencei Bizottság véleményeinek) megfelelően rendezi azoknak a bíráknak a helyzetét, akik a jogvesztő határidőn belül nem tesznek nyilatkozatot, tehát továbbra is a rendes bíróságon kívánják a bírói hivatásukat gyakorolni. E személyek bírói státusza megmarad a bírósági szervezetrendszeren belül azonos szinten a megfelelő munkaügyi kollégium tagjaként. A rendes bíróságon belüli további pályájuk egyéb változásaira értelemszerűen a bírák jogállásáról szóló törvény (a továbbiakban: Bjt.) és a bíróságok szervezetéről és igazgatásáról szóló törvény (a továbbiakban: Bszi.) szabályrendszere vonatkozik.

Rendelkezik továbbá az átmeneti időszakban azon álláshelyekre az OBH elnöke általi pályázatok kiírásának tilalmáról, amelyek esetében új nyilatkozattételi jogosultság keletkezne. Erre egyrészt az átmenet amúgy is sokrétű helyzetének egyszerűsítése érdekében van szükség, másrészt abból az okból is, hogy a jogvesztő nyilatkozattételi határidő lejárta után kinevezett bírák esetében kizárt lenne a közigazgatási bíróságokra való átkerülés, így a választási lehetőségtől meg lennének fosztva az új kinevezettek.

Az 5. §-hoz

A törvény a közigazgatási ügyszakban ítélkező bírák átvételét a 2. § szerint biztosítja, ugyanakkor ez nem vonatkozik a vezető megbízatásokra (a tanácselnöki megbízatás kivételével). Az új közigazgatási bíróságok szervezetrendszerének a rendes bíróságoktól való eltérése miatt a vezetői megbízatások maradéktalan megőrzése nem járható út. Ugyanakkor a törvény olyan helyzetet alakít ki a közigazgatási bíróságokról szóló törvény hatályba lépését megelőzően bírósági vezetői pozíciót betöltő érintett bírák számára, hogy ne kerüljenek hátrányos helyzetbe az új közigazgatási bírósági szervezet felállításával. Tekintetbe véve a Velencei Bizottság igazságszolgáltatási ügyekben kialakított állandó gyakorlatát (a bírák javadalmazását érintően is), a bírósági vezető, akár a közigazgatási bírósági szervezetben, akár a rendes bírósági szervezetben folytatja bírói pályafutását, megtartja korábbi bírósági vezetői javadalmazását az eredeti megbízása lejártának időpontjáig, hacsak nem nevezik ki időközben újra bírósági vezetőnek, aminek lehetősége természetesen adott. [CDL-AD(2010)004-e Report on the Independence of the Judicial System Part I: The Independence of Judges adopted by the Venice Commission at its 82nd Plenary Session (Venice, 12-13 March 2010), 10. o.].

A tanácsok ítélkező tevékenységét (szakmai munkáját) szervező tanácselnökök esetében a törvény azt a megoldást követi, hogy őket pályázat nélkül tanácselnöknek kell kinevezni, függetlenül attól, hogy nyilatkozatuk alapján a közigazgatási bírósági szervezetben vagy a rendes bírósági szervezetben folytatják bírói munkájukat. A szabályozás ilyen tartalma tekintettel van a tanácselnökök megbízatásának határozatlan idejére, és tevékenységüknek alapvetően az ítélkezéshez kötődő jellegére, továbbá arra, hogy a tanácselnökök számának nem kell megfelelnie az ítélkező tanácsok számának a fennálló gyakorlat szerint.

A törvény a bírósági vezetői álláshelyek esetben is pályázati kiírási tilalmat ír elő, és a vezetői feladatok ellátására való megbízás adását is csak 2019. december 31-ig teszi lehetővé, összhangban azzal, hogy a 15. § 2020. január 1-jétől legfeljebb egy évig tartó, megbízott vezetői kinevezést ír elő pályázat alapján.

A 6-7. §-hoz

A bírákéhoz hasonlóan rendezi az érintett, nyilatkozni jogosult bírósági titkárok és fogalmazók helyzetét, akik szintén egy ésszerű, jogvesztő határidőn belül tehetnek nyilatkozatot arról, hogy kérik-e áthelyezésüket a közigazgatási bíróságra. Figyelemmel a bírósági fogalmazói és titkári pozíciónak a bírói életpályamodellben betöltött fontos szerepére, a törvény biztosítja a bírák alkotmányos helyzetéhez igazított megoldást a bírósági fogalmazók és titkárok számára is. Természetesen a nyilatkozat megtétele, vagy annak elmulasztása nem akadálya annak, hogy a titkár bármely - akár rendes bírósági, akár közigazgatási bírósági - bírói, illetve titkári álláshelyre pályázatot nyújtson be.

A 8. §-hoz

Meghatározza azt a folyamatot, amelynek eredményeként megállapítható, mely igazságügyi alkalmazotti álláshelyekre lesz szükség pályázat kiírására a közigazgatási bíróságokon. A miniszternek fel kell mérnie, hogy az igazságügyi alkalmazottak szolgálati jogviszonyáról szóló 1997. évi LXVIII. törvény (a továbbiakban: Iasz.) szerinti egyes kategóriákban mekkora létszámú igazságügyi alkalmazott munkájára lesz szükség az újonnan felállított közigazgatási bíróságokon. Ezekre az álláshelyekre nézve - kivéve a bírósági fogalmazói és bírósági titkári álláshelyeket, amelyekre külön szabályok vonatkoznak - felhívást tesz közzé, azzal, hogy előnyben kell részesíteni a felhívás közzététele időpontjában közigazgatási és munkaügyi bíróságon szolgálati jogviszonyban álló, illetőleg ott szolgálatot teljesítő igazságügyi alkalmazottakat. E személyi kör esetében a bírákra vonatkozó szigorú garanciákhoz hasonló elveknek nem kell érvényesülniük, ugyanakkor mindkét bírósági szervezet, illetve az igazságügyi alkalmazottak érdeke is, hogy méltányos módon történjen meg a jogviszonyok újrarendezése. Ezért a közigazgatási bíróságokra átveendő alkalmazotti állomány tekintetében a törvény háromoldalú megállapodást ír elő. További, az igazságügyi alkalmazotti kart védő garancia, hogy a megállapodással nem érintett igazságügyi alkalmazott szolgálati jogviszonya tekintetében nem alkalmazhatóak a szolgálati jogviszony megszűnésének az Iasz. igazságügyi szerv jogutód nélküli megszűnésével, valamint a munkaköri feladatok megszűnésével összefüggő rendelkezései.

A közigazgatási bírósági fogalmazói álláshelyek fokozatosan kerülnek feltöltésre, a rendszeresített fogalmazói álláshelyek egyharmadára 2019. július 31-ig ír ki pályázatot a miniszter, a pályázati eljárásra az Iasz. szabályai vonatkoznak.

Ha az igazságügyi alkalmazott nem kíván közigazgatási bíróságon elhelyezkedni úgy kérheti a törvényszékre, vagy a megszűnő közigazgatási és munkaügyi bíróság illetékességi területén lévő járásbíróságra történő áthelyezését.

A 9. §-hoz

A miniszter - Közigazgatási Felsőbíróság elnökének véleményének ismeretében - a becsülhető ügyteherre figyelemmel bíróságonként megállapítja az előzetesen rendszeresített bírói álláshelyek számát. Az itt rögzített szabályok alapján az OBH elnöke és a Kúria elnöke megküldi az átvételüket kérő bírák számát, és így a betöltöttnek minősülő álláshelyek alapján megállapítható a betöltetlen álláshelyek köre. A miniszter a betöltetlen álláshelyek felére ír ki pályázatot 2019. július 15-ig (a betöltetlen álláshelyek másik felére 2020-ban kerül sor a pályázat kiírására). Ennek megfelelően 2019. közepén a miniszter kiírja az első pályázatokat az új bírói álláshelyekre, ugyanis a tervezett bírósági szervezeti és közigazgatási eljárásjogi változtatások miatt csak az átvett bírókkal a szervezet működőképessége nem biztosítható, ezért a teljes körű működőképesség biztosítása érdekében, a megnövekedett ügyteher ellátása miatt még a közigazgatási bírósági szervezet felállítása előtt szükséges további új bírók kinevezése.

Ugyanakkor a törvény csak a betöltetlen álláshelyek felére rendeli el a pályázat kiírását. Abból a megfontolásból rendelkezik így, hogy ez egyfelől a működőképes kezdő közigazgatási bírói létszámot biztosíthatja. Másfelől azonban nem teszi lehetővé, hogy az átmeneti kiválasztási rendszerben dőljön el minden közigazgatási bírói álláshely sorsa. A fennmaradó álláshelyek tekintetében már a 2020. január 1-je után felálló közigazgatási bíróságok és bírói testületek közreműködésével kerül sor az új közigazgatási bírák kinevezésére.

A 10. §-hoz

Az Alkotmánybíróság az igazságügyi igazgatásban érvényesült korábbi alkotmányos környezetre vonatkozóan tett megállapítása szerint a bírák és bírósági vezetők kinevezésénél alkotmányos követelmény az, hogy a más hatalmi ághoz tartozó kinevező - vagy a kinevezést tartalmilag meghatározó előterjesztő - politikai meghatározottságának hatását, vagy a bírói hatalmi ág érdemi közrehatása, vagy más, a bírói hatalmi ágon kívüli ellensúly semlegesítse. A bírói függetlenség biztosításának megfelelő eszköze lehet, ha a bírák kinevezése és előmenetele vonatkozásában a független bírósági tanácsoknak is szerep jut.

Ezzel összhangban a Velencei Bizottság szerint is kifejezett alkotmányos és jogi biztosítékokra van szükség a bírák kinevezésével kapcsolatos politikai visszaélések elkerülése érdekében.

Hangsúlyozta e testület azt is, hogy a kiválasztás, kinevezés, előmenetel rendszerének objektív kritériumokon kell nyugodnia, hogy biztosítsa az érdemek szerinti kiválasztás és előmenetel lehetőségét. [CDL-AD(2007)028-e Judicial Appointments - Report adopted by the Venice Commission at its 70th Plenary Session (Venice, 16-17 March 2007) és CDL-AD(2010)004-e Report on the Independence of the Judicial System Part I: The Independence of Judges adopted by the Venice Commission at its 82nd Plenary Session (Venice, 12-13 March 2010), 6-8. o.]

Ezeknek a követelményeknek az átmeneti időszakban benyújtott közigazgatási bírói pályázatok esetében is érvényesülnie kell. Az átmeneti időben, a közigazgatási bírósági szervezet tényleges felállítását megelőzően, a pályázatot egy erre a célra felállított eseti bizottság (ún. „véleményező bizottság”) bírálja el, mivel a közigazgatási bíróságok és azok bírói testületei még értelemszerűen nem jöhettek létre. A véleményező bizottság összetétele a közigazgatási bíróságokról szóló törvényben szabályozott Országos Közigazgatási Bírói Tanács (a továbbiakban: OKBT) Személyi Tanácsának összetételéhez hasonlóan úgy alakul, hogy a bírói többség mellett az igazságszolgáltatási tevékenységben érdekelt más szereplők is részt vesznek a munkában. Ez a véleményező bizottság állítja fel a pályázati sorrendet, és terjeszti azt a miniszter elé. Szintén ez a bizottság véleményezi az ideiglenes vezetői megbízásokat a miniszter számára. Ez megfelel a Velencei Bizottság azon álláspontjának, amely a független kiválasztó és jelölő bizottságok közreműködését a bírói pályázatokban pozitívan értékeli a bírói függetlenség biztosítása tekintetében. Ez a vélemény a Velencei Bizottság ország-specifikus jelentéseiben is megjelenik [pl. OPINION ON THE CONSTITUTION OF FINLAND adopted by the Venice Commission at its 74th plenary session (Venice, 14-15 March 2008) 23. o. és OPINION ON THE DRAFT NEW CONSTITUTION OF ICELAND Adopted by the Venice Commission at its 94th Plenary Session (Venice, 8-9 March 2013) 24. o.].

A véleményező bizottság összetételére vonatkozó rendelkezések biztosítják a közigazgatási bírák - az új közigazgatási bíróságra átvételét kérő, kiváló minősítésű, határozatlan időre kinevezett bírák közül a miniszter által sorsolt tagok (akik közül kettő kúriai bíró) és a Közigazgatási Felsőbíróság elnöke-, valamint a bírói hatalmi ágon kívüli ellensúlyt képviselő delegált tagok részvételét. Az OKBT-re irányadó garanciák megfelelő átvételével a törvény kimondja, hogy a véleményező bizottság tagjai nem utasíthatók és nem hívhatók vissza. A szabályok rendezik az összeférhetetlenség esetét, és biztosítják a bizottság működőképességét és egyéb működési szabályait az OKBT Személyi Tanácsára meghatározott rendelkezések átvételével. A bizottság összehívásának végső határidejét is előírja e szakasz annak érdekében, hogy megfelelő ütemezéssel történhessen meg az új bírák kiválasztása és kinevezése.

A 11. §-hoz

A véleményező bizottság eljárására és mérlegelési szempontrendszerére vonatkozó szabályok a közigazgatási bíróságokról szóló törvényben szabályozott OKBT Személyi Tanácsának eljárásával érdemben azonosak, figyelemmel a szabályozás azonos céljára: a bírói függetlenség elvét legmesszebb menőkig tiszteletben tartó pályázati rendszer kialakítására.

A pályázók közötti rangsor az objektív tényeken és a véleményező bizottság általi meghallgatás eredményén alapul. A rangsort a véleményező bizottság állapítja meg. Így a véleményező bizottság a legalkalmasabbnak tekintett pályázók körét határozza meg, amely kör egyben a minisztert is köti. A pontozási rendszer a Bjt.-ben meghatározott szempontokon és a közigazgatási bíróságokról szóló törvényben meghatározott közigazgatási tapasztalatokon alapul. Az objektív tényeken és a bizottsági meghallgatáson alapuló pontszámítás eredményét a pályázó három napon belül a szolgálati bíróságon támadhatja meg, biztosítva a jogorvoslati jogot.

A törvény tartalmazza a rangsor összeállításának alapvető garanciális szabályait. A véleményező bizottság folyamatosan egy meghatározott végső határidőig bezárólag terjeszti fel a legjobb pályázók pályázati anyagát a miniszternek. Az objektív tényeken és a bírói többségű véleményező bizottság meghallgatásán alapuló rendszer kielégíti az alkotmányossági követelményeket és a Velencei Bizottság ajánlásait.

A 12-14. §-hoz

A törvény biztosítja, hogy a miniszter bármely álláshely esetében az arra pályázókat meghallgassa, a véleményező bizottság két kijelölt tagja, valamint a miniszter által felkért személyek részvételével, a meghallgatás átláthatósága érdekében, ugyanakkor az eljárás tisztességes jellege érdekében a többi érdekelt pályázó részvételét nem teszi lehetővé. Ez a lehetőség biztosítja, hogy ha a miniszternek kétsége alakul ki a véleményező bizottság által megállapított alkalmassági sorrend (rangsor) tekintetében, meghallgatás útján nyerhessen a pályázókról több információt.

Ha a miniszter - akár a felterjesztés alapján, akár a meghallgatás alapján - egyetért a felterjesztés szerinti javaslattal, az annak megfelelő kinevezési előterjesztést teszi meg a köztársasági elnökhöz, illetve bírói jogállású pályázó esetén beosztja a pályázat szerinti álláshelyre. Ha azonban a meghallgatás alapján a miniszter meggyőződött arról, hogy a felterjesztés szerinti sorrenddel továbbra sem ért egyet, a köztársasági elnökhöz tett felterjesztésben az általa legjobbnak tartott pályázót jelölheti meg, ugyanakkor tájékoztatást kell adnia a sorrend megváltoztatásának indokairól is mind a kinevezőnek, mind a véleményező bizottságnak.

A törvény meghatározza a pályázat érvénytelenné, illetve eredménytelenné nyilvánításának releváns okait, feltételeit, amelyek hiányában vagy beálltával a pályázat alapján nem tehető kinevezési előterjesztés.

Ugyanezek a szabályok érvényesülnek a Közigazgatási Felsőbíróságon rendszeresített álláshely esetében azzal, hogy a véleményező bizottság által felterjesztett pályázathoz a Közigazgatási Felsőbíróság megválasztott elnöke is csatolja véleményét. Ha ez a vélemény a véleményező bizottság által felterjesztett rangsortól eltér, a miniszternek a pályázókat meg kell hallgatnia, azonban egyebekben az ismertetett eljárásban jár el.

A 15. §-hoz

A törvény meghatározza a közigazgatási bírósági vezetők megfelelő ütemezéssel történő kiválasztásának és megbízásának átmeneti időre szóló szabályait. Ennek megfelelően határozott, legfeljebb egy éves időre nevezi ki a miniszter - pályázat nélkül, de garanciális szabályokkal övezett eljárásban, így a véleményező bizottság álláspontját is kikérve, a pályázatok kiírása mellett, azok elbírálásáig - a közigazgatási törvényszékek megbízott elnökeit a közigazgatási törvényszékre beosztott, határozatlan időre kinevezett bírák közül. A közigazgatási kollégium megbízott vezetőit hasonló eljárásban - de a Közigazgatási Felsőbíróság megválasztott elnökének javaslatára - nevezi ki a miniszter az egyidejűleg kiírt pályázatok elbírálásáig, de legfeljebb egy év határozott időre. A törvény az ítélkező tanácsok tanácselnökeinek rövid átmeneti időre történő megbízását követően előírja a tanácselnöki pályázatok kiírását.

Az ismertetett átmeneti szabályok a közigazgatási bírósági szervezet felállításához, működésének megkezdéséhez elengedhetetlenül szükségesek. Ezen átmeneti szabályok tekintetében is érvényesülnek ugyanakkor azok a garanciális szabályok, amelyeket az alkotmányossági követelmények és a nemzetközi szervezetek, így a Velencei Bizottság véleményei is szükségesnek tartanak a független bírói ítélkezés feltételeinek biztosításához. Így az alkotmányos és jogi garanciák is kialakításra kerülnek, mindenek előtt az, hogy az átmeneti megbízások határozott csak rövid átmeneti időre szólnak, ezt követően érvényesülnek a közigazgatási bíróságokról szóló törvényben részletesen kidolgozott garanciális szabályok.

A 16. §-hoz

Határozott rövid átmeneti időre történik meg a Közigazgatási Felsőbíróság elnöke által összeállított ideiglenes ügyelosztási rend kiadása is. A (2) bekezdés biztosítja a törvényes bíróhoz való jog teljes érvényesülését erre az esetre nézve is, így tiltja az ügyelosztási rendre tekintettel történő ügyelvonást, követve a közigazgatási bíróságokról szóló törvényt, amely megállapítja az objektív tényeken alapuló ügyelosztási rend követelményeit.

A 17. §-hoz

Rövid határidők tűzésével írja elő a törvény a bírói testületek (bírói tanácsok) összehívását, illetve megválasztását annak érdekében, hogy a bírói testületek az új bírósági szervezet működésének megkezdésével együtt a lehető legrövidebb ésszerű határidőn belül felállhassanak és megkezdhessék működésüket, aminek különösen a még be nem töltött bírói álláshelyek mielőbbi betöltése szempontjából van nagy jelentősége. Feladat- és hatásköreik - ahogy ezt a Velencei Bizottság is kiemelte véleményeiben - gyakorlása ugyanis a bírói függetlenség biztosításának kiemelkedően fontos elemei.

A 18. §-hoz

A törvény előírja, hogy az a bíró, aki nem tett nyilatkozatot (azaz nem kívánja beosztását az új közigazgatási bírósági szervezetbe) 2019. november 30. napját követően már nem ítélkezhet közigazgatási jogvitában, kivéve azokat az ügyeket, amelyben törvény 15 napos vagy annál rövidebb határidőt ír elő. Ezzel párhuzamosan azt is kimondja, hogy a közigazgatási bíróságokra átkerülő folyamatban lévő ügyeket - a törvényes bíróhoz való jog érvényesítése érdekében - ugyanazon bíróra kell szignálni, aki azt elkezdte, feltéve, hogy a hatáskörrel rendelkező, illetékes közigazgatási bíróságra osztották be. E két rendelkezés együtt biztosítja, hogy az említett alkotmányos jog érvényesüljön, és a lehető legkevesebb esetben kerüljön sor az ügyek kényszerű újraszignálására.

A törvény a folyamatban lévő ügyek tekintetében meghatározza a közigazgatási és munkaügyi bíróságokon elkezdett átadásának folyamatát az új bírósági szervezet működésének zökkenőmentes megkezdése, továbbá az igazságszolgáltatás alkotmányos alapelveinek biztosítása érdekében. E folyamatra pontosan meghatározott megfelelő határidőkön belül kell sort keríteni.

Az átmenet végső rövid időszakában (2019. december 20. és 2020. január 1. közötti időszak) ex lege az áttétel időtartamával, de legfeljebb 8 nappal meghosszabbodnak egyszeri alkalommal a 8 napos vagy annál rövidebb elintézési határidők az érintett közigazgatási perekben. Ezt annak érdekében kellett előírni, hogy e rövid határidejű közigazgatási peres eljárásokban az átmenet az új közigazgatási bírósági szervezet működésének megkezdésébe ne eredményezze a törvény által az eljárások jellegére tekintettel előírt határidők túllépését.

A 19. §-hoz

A jogbiztonság elvének megfelelően rendezi a törvény a korábban a Kúria jogegységi tanácsa által hozott közigazgatási tárgyú jogegységi határozatok, illetve a folyamatban lévő közigazgatási tárgyú jogegységi eljárások sorsát. Ugyancsak rendelkezik arról, hogy 2020. január 1-től közigazgatási elvi bírósági határozat és elvi bírósági döntés nem tehető közzé és a korábban közzétettek nem alkalmazhatók, tekintettel arra, hogy a közigazgatási bíróságokról szóló törvény ilyen eszközöket nem ismer.

A 20. §-hoz

A törvény rendelkezik - a közigazgatási bíróságok létrejöttével párhuzamosan - a jelenlegi közigazgatási és munkaügyi bíróságok megszűnéséről, és arról, hogy a munkaügyi perekben első fokon a törvényszék mint munkaügyi bíróság fog a jövőben eljárni. A közigazgatási és munkaügyi kollégiumok szintén megszűnnek, külön törvény szerint állnak fel az új munkaügyi regionális kollégiumok. A Kúrián és a Fővárosi Törvényszéken pedig a közigazgatási és munkaügyi kollégium elnevezése munkaügyi kollégiumra változik. E kollégiumok a Bszi.-ben meghatározandó munkajogi szakmai feladatokat látják el a jövőben. A munkaügyi perek fórumrendszerére vonatkozó további szabályokat külön törvény fogja megállapítani.

A 21-22. §-hoz

A törvény rendezi az átmeneti időszak költségvetési összefüggéseit, részint a Közigazgatási Felsőbíróság megválasztott elnöke és titkársága tekintetében, részint előírja - a közigazgatási bíróságokról szóló törvénnyel összhangban -, hogy a 2020. évi központi költségvetésben a közigazgatási bíróságok költségvetését önálló fejezetként kell tervezni, és meghatározza ennek átmeneti eljárási, előkészítési szabályait.

A Velencei Bizottság által 2016-ban kiadott „Rule of Law Checklist” [Rule of Law Checklist, adopted by the Venice Commission at its 106th Plenary Session (Venice, 11-12 March 2016) CDL-AD(2016)007-e, 20-22. o.] a bíróságok függetlensége és pártatlansága témakörében különös hangsúllyal tartja vizsgálandónak a bíróságok költségvetési függetlenségét elsősorban a végrehajtó hatalom általi egyoldalú forráscsökkentés tekintetében. Konkrétabb szinten különösképpen jelentősnek értékeli, hogy van-e külön fejezet a költségvetésben a bíróságokkal kapcsolatban, kizárva a végrehajtó hatalom által történő egyoldalú csökkentés lehetőségét. A törvény a közigazgatási bíróságokról szóló törvényben megállapított költségvetési garanciák megfelelő alkalmazásáról is rendelkezik, figyelembe véve az átmeneti időszak sajátos szervezeti helyzetét is.

A törvény költségvetési kérdésekkel kapcsolatos átmeneti szabályai a Velencei Bizottság említett elvárásainak mindenben megfelel.

A 23. §-hoz

Az átmenet különösen fontos kérdése a közigazgatási bíróságok működésének megkezdéséhez szükséges tárgyi feltételek biztosítása. A törvény e körben kötelezi a minisztert és az OBH elnökét, hogy megállapodásban rendezzék a közigazgatási bíróságokhoz átkerülő vagyon (ingatlanok, egyéb tárgyi eszközök és vagyoni jogok) kérdéseit, egyfelől, mert ezek részletes törvényi szabályozást nem igénylő kérdések, másfelől pedig azért, mert ezek törvényi szintű felleltározása nem lehetséges.

A 24. §-hoz

A Közigazgatási Felsőbíróság megválasztott elnökének feladata, hogy meghatározott határidőn belül javaslatot tegyen az ügyviteli szabályokra, amelyek a közigazgatási bíróságokon szükséges igazságügyi adminisztrációra vonatkozó szabályokat állapítják meg. A miniszter a javaslatot alapul véve adja ki az ügyviteli szabályokat megállapító rendeletét, amint az a rendes bíróságok ügyviteli kérdései tekintetében is hagyományosan érvényesül.

A 25. §-hoz

A közigazgatási bíróságokról szóló törvényt hatályba léptető rendelkezés.

-----STARTING---POINT---VEGE---

A 26. §-hoz

Felhatalmazó rendelkezést tartalmaz a bírák, titkárok és fogalmazók a törvény szerinti nyilatkozatát elősegítő formanyomtatvány rendeleti megállapítására.

A 27. §-hoz

A törvény hatálybalépését meghatározó rendelkezés.

A 28. §-hoz

A sarkalatos rendelkezéseket megállapító záradék.