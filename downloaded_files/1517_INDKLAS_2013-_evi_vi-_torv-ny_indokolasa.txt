2013. évi VI. törvény indokolása

a termőföldről szóló 1994. évi LV. törvény módosításáról

-----STARTING---POINT---ALTALANOS--- 

A termőföldről szóló 1994. évi LV. törvény (a továbbiakban: Tft.) módosítása a gazdálkodók terheit csökkenti azáltal, hogy a közös tulajdonban álló zártkerteket kiveszi a közös tulajdonban álló termőföldek használatának speciális szabályozási köréből, valamint a földhasználati nyilvántartási eljárást illeték-, és igazgatási szolgáltatási díjmentessé teszi.

-----STARTING---POINT---RESZLETES---

Az 1. §-hoz

A Tft. 8/A. § (4) bekezdésének módosítása pontosító célzatú. Egyrészt a rendelkezésben szereplő nyelvtani hibát helyesbíti, másrészt egyértelművé teszi a mezőgazdasági igazgatási szerv által kiadott hatósági bizonyítvány tartalmát. Mivel a hatósági bizonyítvány felhasználására az ingatlan-nyilvántartási eljárásban kerül sor, ezért a hatósági bizonyítványnak, mint okiratnak - s nem a bizonyítvány kiadása iránti kérelemnek - kell tartalmazni azt, hogy mely ingatlanok tulajdonjogának szerzésére használható fel a hatósági bizonyítvány.

A 2. §-hoz

A Tft. új 11/I. §-sal történő kiegészítésének a célja az, hogy a zártkertekre, mint speciális ingatlanokra ne kelljen alkalmazni a Tft.-nek 2013. január 1-jével hatályos, az osztatlan közös tulajdonban álló termőföld használatára vonatkozó különös rendelkezéseit. A kivételszabály megteremtésével a - számos esetben házastársak - közös tulajdonában álló, hobby-telekként, üdülőként, vagy lakóingatlanként funkcionáló zártkerti ingatlanokra nem irányadó a kötelező használati megállapodás készítése, és az ezen megállapodás érvényességéhez szükséges használati megosztási vázrajz készíttetése. A zártkert mellett a halastó művelési ágat is kiveszi az osztatlan közös tulajdonban álló termőföld használatára vonatkozó különös szabályozás alól, mivel a vízfelületen a használati megosztási vázrajz készítésének objektíve nincsenek meg a feltételei, és ez esetben nem beszélhetünk eltérő minőségi osztályokról, valamint AK értékekről.

A 3-4. §-hoz

A Tft. 25/B. §-át és 25/C. §-át érintő módosítások a hatályos szabályozás pontosítására irányulnak.

Az 5. §-hoz

A Tft. új 25/D. §-a kimondja, hogy a földhasználati nyilvántartási eljárás illeték-, és igazgatási szolgáltatási díjmentes (a továbbiakban együtt díjmentes) eljárás. A Tft. 91. §-ának (9) bekezdése értelmében a díjmenetesség 2013. január 1-jével áll fenn, így az azóta indított földhasználati nyilvántartási eljárásokért befizetett díjakat (bejelentésenként 6000 Ft, illetve 12 000 Ft) a kormányhivataloknak vissza kell téríteni az ügyfelek részére. A díjmentesség biztosításának indoka, hogy a Módtv. szerinti földhasználati nyilvántartás tartalmának kiterjesztésével, azaz az egy hektár vagy ennél kisebb területű földhasználatok kötelező bejelentésével az állam ne sújtsa a gazdálkodókat külön díjfizetéssel. Ha a cél a földhasználati viszonyok teljes körű átláthatósága, és ez csak kérelemre (bejelentésre) induló eljárással teremthető meg, akkor ez a többletadminisztrációs kötelezettség az ügyfelek számára ne járjon anyagi teherrel.

A 6. §-hoz

A Tft. 89. §-ának módosítása jogalkalmazási szempontból egyértelműsíti, hogy nem minden zártkerti ingatlan minősül termőföldnek. A zártkert fogalmát utoljára a földről szóló 1987. évi I. törvény (a továbbiakban: Ftv.) határozta meg, a földek rendeltetés szerinti megkülönböztetése kapcsán. Az Ftv. a földet a rendeltetése szerint négy csoportba sorolta (termőföld; építmény elhelyezésére szolgáló föld; különleges rendeltetésű föld, valamint hasznosításra alkalmatlan föld). Az Ftv. szerint a „zártkert: a település külterületének nagyüzemi mezőgazdasági művelésre alkalmatlan része, amelynek az a rendeltetése, hogy a magánszemélyek termőföld tulajdona és használata ott állandósuljon”.

A Tft. hatályon kívül helyezte az Ftv.-t. A Tft. azonban kimondja, hogy ahol jogszabály zártkertre vonatkozó rendelkezést tartalmaz, ott a továbbiakban zártkerten a külterületi földet kell érteni. Ezen rendelkezés alapján - továbbá arra figyelemmel, hogy a Tft. megszüntette a földek rendeltetés szerinti megkülönböztetését - a zártkerti fekvésű földekre a termőföldre vonatkozó szabályok lettek az irányadóak, függetlenül attól, hogy adott esetben a zártkerti ingatlan már beépítésre került, lakó-, illetve üdülőfunkcióval rendelkezik, és már művelés alól kivett területként szerepel az ingatlan-nyilvántartásban.

A módosítás alapján a Tft. kimondja, hogy a zártkert alatt csak az adott földrészlet fekvését kell érteni, de a zártkert nem minősül sajátos ingatlan-kategóriának. Így ezen földrészletek esetében is az ingatlan-nyilvántartásba bejegezett művelési ágak lesznek a döntőek annak megállapításához, hogy azok termőföldnek, vagy termőföldnek nem minősülő ingatlannak minősülnek.

A 7. §-hoz

A Tft. 91. §-ának új (8) bekezdéssel történő kiegészítése pótol egy átmeneti rendelkezésbeli hiányosságot. Általános szabály, hogy a földhasználónak a használat megkezdésétől számított 30 napon belül kell a földhasználatát bejelenteni a földhivatalhoz az erre szolgáló földhasználati bejelentési adatlap formanyomtatvány kitöltésével [Tft. 25/B. § (2) bek.]. A Módtv. akként módosította a Tft.-t, hogy a földhasználati bejelentési kötelezettség az 1 hektár vagy ennél kisebb földhasználatra is kiterjesztésre került, viszont nem kezelte azt a helyzetet, ha - adott esetben - már évekkel korábban megkezdődött a földterület használata, s így a földhasználati bejelentési kötelezettség kezdő időpontja kérdéses. Ezért a törvény ezekre az esetekre - vagyis ha használat 2013. január 1-jétől visszafelé számítva 30 napnál régebben már megkezdődött - a bejelentési kötelezettség teljesítésének időpontjaként egy konkrét véghatárnapot (2013. április 30.) határoz meg.

A 8. §-hoz

Szövegcserés pontosító módosítások.

A 9. §-hoz

Hatályon kívül helyező rendelkezések.

-----STARTING---POINT---VEGE---

A 10. §-hoz

Hatályba léptető rendelkezés.