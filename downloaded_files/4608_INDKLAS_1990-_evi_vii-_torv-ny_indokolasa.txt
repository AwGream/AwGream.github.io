1990. évi VII. törvény indokolása

az Állami Vagyonügynökségről és a hozzá tartozó vagyon kezeléséről és hasznosításáról szóló törvényjavaslathoz

-----STARTING---POINT---ALTALANOS--- 

Az Állami Vagyonügynökség (a továbbiakban: Vagyonügynökség) létrehozásának szükségessége az állami vállalatok átalakulásáról szóló törvény kapcsán, illetve a tulajdonreformmal összefüggésben merült fel. A Vagyonügynökség az átalakulási törvényben meghatározott állami vagyonkezelő szervezet létrehozását jelenti. A Vagyonügynökség a tulajdonreform végrehajtásának fontos eszköze, azt azonban nem helyettesíti, egyedül nem irányíthatja, csupán fontos lépést jelent a megvalósítás útján.

A tulajdonreformra vonatkozó előzetes elképzelések mindegyike tartalmazza az állam adminisztratíve irányított tulajdonlásának radikális korlátozását, a tulajdonformák sokféleségének működését a gazdaság versenyszektorában. Ez kizárólag állami, illetve törvényi kezdeményezésre alapítva nem valósítható meg, de az államnak, mint a legnagyobb tulajdonosnak aktívan kell fellépnie a tulajdonreform folyamatában.

Az államosított vagyon nagy terjedelme következtében e vagyon társadalmasítása és privatizálása, valamint kezelése mind állami, mind vállalati kezdeményezésre kell hogy megvalósuljon. A Vagyonügynökség hatékony eszköz lehet ebben a folyamatban.

A Javaslat szerinti Vagyonügynökség az Országgyűlés felügyelete, s így az ott képviselt politikai pártok ellenőrzése alatt álló állami költségvetési szerv.

A Vagyonügynökség tevékenysége első lépcsőben a társasággá szervezett, vagy szervezendő állami vállalkozási vagyonra terjed ki. Ellát továbbá bizonyos ellenőrző funkciókat is a vállalatok által kezdeményezett átalakulás tekintetében. Ugyanakkor a Vagyonügynökség csak akkor és oly módon avatkozhat be a gazdasági folyamatokba, amikor és ahogyan azt a törvény és az Országgyűlés által elfogadott Vagyonpolitikai Irányelvek lehetővé teszik.

A Vagyonügynökség széleskörű tulajdonosi szerepéhez képest relatíve korlátozott működésének egyik fő indoka az, hogy az átfogó tulajdonláshoz szükséges szervezeti, személyi és jogi feltételek rövid idő alatt nem teremthetők meg.

A Vagyonügynökség tevékenysége során hatékonyan töltheti be az állam tulajdonosi szerepét, ugyanakkor nem kíván sem az átalakítások, sem a gazdasági társaságok kapcsán kizárólagos tulajdonosi helyzetbe kerülni. Így a Javaslat nem terjed ki az állami tulajdonban lévő gazdálkodó szervezetek jogi szabályozásának átfogó reformjára és annak folytán az államigazgatáson belüli munkamegosztás átfogó módosítására.

A Javaslat célja, hogy:

- a tulajdonreform végrehajtása érdekében alakítson ki olyan eszközrendszert, amely a reformfolyamatok szervezeti keretéül szolgálhat;

- válassza szét az állam tulajdonosi és hatósági funkcióját;

- erősítse meg az állam tulajdonosi pozícióját az állami tulajdon védelme, illetve az állami privatizációs politika következetes megvalósítása érdekében;

- biztosítsa a spontán privatizációs folyamatok ellenőrzését a társadalom hosszú és rövidlejáratú érdekeinek megfelelően;

- kialakítsa az egyes állami vagyonrészek működtetésének legcélszerűbb formáit, s ennek érdekében felmérje az állami vagyon piaci értékét;

- elősegítse az állami vagyon tőkeérdekeltségen alapuló működtetését, az erre alkalmas tulajdonosok kiválasztását;

- elősegítse a gazdasági struktúra megváltoztatását és az államadósság csökkentését.

-----STARTING---POINT---RESZLETES---

Az I. Részhez

A Javaslat I. része a Vagyonügynökség jogállását, az állami szervek rendszerében való elhelyezkedését szabályozza és meghatározza a Vagyonügynökség feladatait, működésének, valamint bevételeinek és kiadásainak, továbbá beszámolásának alapvető szabályait.

Az 1. §-hoz

A Javaslat szerint a Vagyonügynökség az állami költségvetési szervek közé tartozik, tehát nem gazdálkodó szervezet. Ugyanakkor hatósági jogkört csak kivételesen gyakorolhat (a Javaslat 13. §-a), miként ez a II. Fejezetben szabályozott feladataiból is megállapítható. A Vagyonügynökség a hagyományos költségvetési rendszerben önálló fejezetnek minősül, melynek felügyeletét az Országgyűlés látja el. Ellenőrzése kettős, mert a parlament mellett az Állami Számvevőszék ellenőrzési tevékenysége is kiterjed a Vagyonügynökségre.

A Javaslat a szervezet jogi jellegének meghatározása mellett leszögezi azt az alapvető tételt, hogy a szervezet költségvetése nem keveredhet az állami vagyon nyilvántartásával. A Javaslatból kitűnően az állami vagyon kezelésével kapcsolatos bevételek és kiadások is elkülönítendők a Vagyonügynökség, mint költségvetési szervezet fenntartási költségeitől.

A 2-3. §-hoz

Alapvető érdek fűződik ahhoz, hogy a Vagyonügynökség működése társadalmi ellenőrzés alatt álljon. Ezt a követelményt a Javaslat kétféle eszközzel kívánja elérni. Az egyik eszköz az, hogy a Vagyonalap működését - a költségvetési szervek vezetésének hagyományos módszerétől eltérően - társadalmi jellegű döntési jogkörrel rendelkező igazgatótanács irányítja. A másik eszköz, hogy az igazgatótanács tagjai nem állhatnak munkaviszonyban vagy hasonló jogviszonyban a Vagyonügynökséggel, így személyes függetlenségük és döntéseik objektivitása biztosított.

A Vagyonügynökség az Országgyűlés felügyelete alatt működik, így igazgatótanácsának tagjait az Országgyűlés választja meg. A tizenegy tagból öt tag képviseleti alapon kerül megválasztásra, így a parlamentben politikai képviselettel rendelkező pártok, a környezetvédelem, a szakszervezetek, a munkaadók képviselője, a társadalombiztosítás, valamint a vagyonkezelők és független szakértők egyaránt bevonhatók az igazgatótanács munkájába, s ezzel a politikai megfontolások és a szakszerűség egyidejűleg érvényre tud jutni tevékenységében. A viszonylag hosszú időre, öt évre történő választás, valamint az Országgyűlés Terv- és Költségvetési Bizottsága, illetve az előzőekben említett képviseletek szerepe a jelölésben lehetővé teszi az igazgatótanács függetlenségét politikai szempontból is.

A 4-5. §-hoz

A Vagyonügynökség, mint szervezet vezetője az ügyvezető igazgató, akit ugyancsak az Országgyűlés választ meg. Az ügyvezető igazgató azonban nem független, hanem a vagyonpolitikai irányelvek és az igazgatótanács döntéseinek alárendelten végzi tevékenységét.

Garanciális szabály, hogy az ügyvezető igazgatónak, valamint az igazgatótanács tagjainak a megbízatásuk időtartama alatti felmentésére csak az állam legfőbb ellenőrző szerve, az 1990. január 1. napjától működő Számvevőszéknek, vagy az igazgatótanács elnökének a kezdeményezésére az Országgyűlés döntése alapján kerülhet sor.

A 6. §-hoz

A Javaslat szigorú összeférhetetlenségi szabályokat állapít meg - az igazgatótanács tagjaihoz hasonlóan - az ügyvezető igazgató (helyettese) és a Vagyonügynökség által meghatározott munkát végző alkalmazottak tekintetében. A Javaslat ezzel kapcsolatban arról is gondoskodik, hogy az összeférhetetlenség a konkrét ügyekben is kizárt legyen: az említett személyek ki vannak zárva az olyan gazdasági társaságok ügyeinek elbírálásából, amelyben nekik vagy közeli hozzátartozójuknak érdekeltsége van. A közeli hozzátartozó fogalmára a Polgári Törvénykönyv az irányadó.

Ez utóbbi összeférhetetlenségi szabályt [6. § (2) bekezdés] a Javaslat az igazgatótanács tagjaira is kiterjeszti, akiknél a más kereső foglalkozás folytatása nem zárható ki.

A II. Fejezethez

A 7. §-hoz

A Javaslat pozitívan határozza meg a Vagyonügynökséghez tartozó vagyon körét, tételesen, részletesen felsorolja, hogy milyen vagyon, illetve mely vagyonrészek illetik meg a Vagyonalapot, különös tekintettel az átalakulási törvényre. A törvényhozás természetesen később bármely más állami vagyont is a Vagyonügynökséghez utalhat. Az átalakulási törvényhez képest csupán a 7. § b) pontja tartalmaz többletet: azokra a gazdálkodó szervezetekre és pénzintézetekre vonatkozik, amelyek már régebb idő óta vannak állami tulajdonban, gazdasági társaságként.

A 8-9. §-hoz

A 7. § pozitív tartalmával szembeállítható a Javaslat 8-9. §-a, amely negatív módon határolja el a Vagyonügynökség hatáskörét. A Vagyonügynökség hatásköréből így kieső állami vagyonról az előkészítés alatt álló önkormányzati törvény, a jegybankról szóló törvény, az államháztartási törvény és más jogszabályok fognak rendelkezni.

A költségvetési szervek által a felsorolt célokra alapított gazdasági társaságok, továbbá az állami gazdálkodó szervek részvételével működő társaságok olyan másodlagos alakulatok, amelyeket szükségtelen most a Vagyonügynökség hatáskörébe utalni.

A 10. §-hoz

A Vagyonügynökség feladatairól szóló 2. Cím tartalma szerint két csoportra osztható. A feladatok egyik csoportja azokat a tennivalókat öleli fel, amelyek a hatályos törvényekből, így különösen az átalakulási törvényből következnek.

A feladatok másik csoportjába olyan új feladatok tartoznak, amelyek a Vagyonügynökség pozícióját kívánják erősíteni és ezen az úton is az állami vagyon védelmét kívánják szolgálni. Ezek a szabályok mintegy folytatásai az átalakulási törvény szabályainak, illetőleg a vagyon hatékony működtetését kívánják elősegíteni. E feladatok közül a Javaslat 10. §-a tételesen felsorolja a legfontosabb funkciókat, mely a vagyon nyilvántartására, hasznosítására, hasznosításának előkészítésére vonatkoznak. Ezek közül kiemelést érdemel a 10. § h) pontja, amely közvetlen vagyonkezelői, azaz gazdálkodói feladatot csak kivételes esetben és időben is korlátozva biztosít a Vagyonügynökség részére.

A 10. § (1) e) pontjában foglaltak alkalmazásának körét a vagyonpolitikai irányelvek határozzák meg. A vállalatok államigazgatási felügyelet alá vonása, elsősorban akkor indokolt, ha:

- az ezt követően végrehajtandó decentralizálás a gazdasági erőfölénnyel való visszaélés lehetőségét szünteti meg,

- a vállalat eszközállományának túlnyomó többsége gazdasági társaságokban működik, a vállalatnál tényleges vállalatszerű gazdálkodás nem folyik,

- a vállalat gazdálkodásának nem kielégítő hatékonysága, a vállalat veszteségessége, vagy a vagyonvesztés reális veszélye a vállalat reorganizációja, illetve privatizálása révén megszüntethető.

A 11. §-hoz

A Javaslat 10. §-ának h) pontjában foglalt korlátozást erősíti meg a 11. § szerinti tilalom, amely - a törvény szerinti kivételektől eltekintve - mindenféle gazdálkodási tevékenységből kizárja a Vagyonügynökséget. A hangsúly itt a „közvetlen” kifejezésen van.

A 12-14. §-hoz

A Javaslat 12-14. §-ai a Vagyonügynökség azon alapítói jogosítványait részletezik, amelyeket az átalakulási törvényben biztosítottak a számára. Ezen túlmenően azonban olyan alapítói joggal is felruházza, ami az átalakulási, illetve a vállalati törvény szerint nem illeti meg. Nevezetesen a vagyonelvonás (1977. évi VI. törvény 42/A. §) tilalma alól ad felmentést a Javaslat a Vagyonügynökség számára. Ezt azonban - a hitelezők érdekvédelme érdekében - kezesi felelőssége és kártérítési felelőssége egészíti ki. Továbbá nyomós társadalmi érdekek esetén a Vagyonügynökség vétójoggal is rendelkezik. E jog - súlyára tekintettel - csak záros határidőn belül gyakorolható, s a határozat bírói úton való megtámadásának joga az átalakulni szándékozó részére kellő garanciát biztosít.

Az állami vagyon védelmét szolgálja úgy, hogy azon részvények tekintetében, amelyek az állam tulajdonában vannak, de átmenetileg (maximum 3 évig) a társaságnál maradhatnak, az államnak közvetlen beavatkozási lehetőséget biztosít.

A 15. §-hoz

A szanálási eljárások során a pénzügyminiszter, mint az állam képviselője meghatározott jogokkal rendelkezik. E jogosítványokat - tekintettel arra, hogy a Vagyonügynökség is az állam megszemélyesítője - a jövőben csak a Vagyonügynökség ügyvezető igazgatójával együtt gyakorolhatja a Vagyonügynökséghez tartozó vagyon tekintetében.

A 16. §-hoz

A vállalati biztos intézményét az állami vállalatokról szóló törvény is ismeri. A Vagyonügynökség számára ugyancsak fontos lehet, ha, mint az alapítói jogok gyakorlója a vállalat átalakítását megelőző reorganizációs munkát akar végezni.

A 17-18. §-hoz

A Javaslat 3. Címe garanciális okok miatt részletezi a Vagyonügynökség bevételeit és azokat a jogcímeket, amelyekre a bevételeiből kiadásokat teljesíthet. A 17. § nem sorolja fel teljeskörűen a Vagyonügynökség bevételeit, csak a legfontosabbakat emeli ki, hasonlóképpen jár el a 18. § is.

A bevételek között szerepel az állami vagyon hozadéka (osztaléka, az utána járó részesedés). Ezt azonban meg kell különböztetni az állami vagyon utáni részesedésről szóló 1989. évi XLIII. törvényben meghatározott részesedéstől.

A kiadások körében külön említést érdemelnek a 18. § f) és g) pontjában szabályozott jogcímek: az államadósság csökkentése, valamint a külön törvényben (pl.: az állami költségvetésről szóló törvényben) meghatározott célok. Mindkettővel kapcsolatban hangsúlyozza a Javaslat, hogy ezek a pénzügyi műveletek csak a vagyonpolitikai irányelveknek megfelelően, annak keretei között végezhetők, azaz kizárólag az Országgyűlés döntése szerint. Az állami vagyon értékesítése tehát nem eredményez automatikusan és közvetlenül folyó költségvetési bevételt.

A 19. §-hoz

A Vagyonügynökség egész működése társadalmi ellenőrzés alatt áll. Ennek egyik fontos eszközét, a beszámolási kötelezettséget szabályozza a Javaslat 19. §-a. A Vagyonügynökség az Országgyűlésnek köteles beszámolni. A beszámoló elfogadása kapcsán az Országgyűlés véleményt nyilváníthat a Vagyonügynökség előző évi működéséről, és kívánalmait, előírásait a következő évre szóló vagyonpolitikai irányelvekben rögzítheti.

A Vagyonügynökség azonban nem csupán parlamenti ellenőrzés alatt áll, hanem szakmai, pénzügyi-gazdasági ellenőrzés alatt is. Ezt az Állami Számvevőszék gyakorolja, a rá vonatkozó külön törvénynek megfelelően. Az Állami Számvevőszék jelentése a beszámoláshoz nélkülözhetetlen.

A II. Részhez

Ez a rész a Vagyonügynökséghez tartozó állami vagyon kezelésének, hasznosításának részletes szabályait tartalmazza, ideértve a vagyonkezelők jogviszonyait is.

A 20. §-hoz

A III. fejezet a kezelés és hasznosítás általános szabályait foglalja össze. A Javaslat 20. §-a meghatározza a vagyonkezelők körét. Eszerint a vagyonkezelők köre nyitott: bármely gazdálkodó szervezet és az erre vonatkozó külön törvény szerinti egyéni vállalkozó kezelhet állami vagyont. Ebből a szempontból a kezelés kifejezés kettős értelmű: magában foglalja a szoros értelemben vett egyszerű vagyonkezelést, a bérletet (haszonbérletet) és az ún. portfólió kezelést is.

Ez a kezelői jog azonban nem azonos azzal a guasi tulajdonjoggal, amellyel az állami tulajdonban álló ingatlanokkal kapcsolatban az állami gazdálkodó szervezetek és egyéb állami vagy társadalmi szervezetek rendelkeznek, s mely kezelői jogot az ingatlannyilvántartások is tartalmaznak.

A 21-22. §-okhoz

Alapvető érdek fűződik ahhoz is, hogy az állami vagyonnak az eddiginél hatékonyabb hasznosítása a lehető legszélesebb körű nyilvánosság előtt történjen. Ezt a célt szolgálja a 2. Címben szabályozott pályázati rendszer. A pályázat nyilvánosságával, hozzáférhetőségével, főbb tartalmi és formai elemeivel, valamint az elbírálásával kapcsolatos garanciális szabályokat a Javaslat 22. §-a tartalmazza.

A 23. §-hoz

A pályázati rendszerrel kapcsolatban külön figyelmet érdemel az a szabály, amely szerint a Vagyonügynökség csak azzal a pályázóval köthet szerződést, aki a pályázatot megnyerte. A külföldi pályázónak belföldivé kell válnia, ha vagyonkezelővé akar válni, melynek formája a társasági törvény szerinti bármely gazdasági társaság alapítása.

A pályázatot azonban e törvényhely alapján nem feltétlenül az a pályázó nyeri meg, amely a legalacsonyabb díj ellenében a legmagasabb hozamot ígéri. El kell ugyanis kerülni azt a veszélyt, hogy a kezelő vagy bérlő rövidtávú érdekekre figyelemmel irreális vagy a kezelésbe vett vagyont „felélő, lepusztító” ajánlatot tegyen, illetve eszerint gazdálkodjon.

A vagyonkezelő kiválasztásánál fontos szempont, hogy a vagyon működtetésében korábban résztvevők - amennyiben kívánják - is kaphassanak lehetőséget arra, hogy vagyonkezelői minőségben továbbra is gazdálkodási tevékenységet folytassanak. Ezek közül kiemelést érdemel - társasági vagyonrész értékesítése esetén - a társaság dolgozóinak előnyben részesítése. Ez azonban csak egyenértékű feltételek vállalása mellett lehetséges. Az „egyenértékű” feltételek természetesen nem jelenthetnek azonos feltételeket; mindezt a pályázat átfogó, komplex megítélése alapján lehet eldönteni.

A pályázati rendszer során a nyilvánosság követelményét valósítja meg az a szabály is, hogy a pályázatok eredményét országos napilapokban közzé kell tenni, éspedig a döntés indokolásával együtt.

A 24-25. §-hoz

A Javaslat 3. Címe szerint a vagyon hasznosításának a Javaslat 27-30. §-ai szerint többféle módja lehetséges: így, a bérbeadás a vállalkozói és az ún. portfólió vagyonkezelési szerződés kötése vagy az értékesítés. Az értékesítés az elsődleges hasznosítási forma, míg a többi csak akkor alkalmazandó, ha a tulajdonosváltozás indokolatlan, vagy feltételei kedvezőtlenek lennének.

A 26. §-hoz

Az értékesítés mellett a Javaslat külön említi annak a lehetőségét, hogy a Vagyonügynökség ellenérték nélkül is adhat állami vagyont végső tulajdonosoknak. Ebbe a körbe elsősorban a Javaslat által is említett Társadalombiztosítási Alap tartozik, de egyéb szervezetek (például: közcélú alapítványok) is szóba jöhetnek. Ingyenes tulajdonátruházásra azonban - garanciális okok miatt - csak az Országgyűlés által megállapítandó vagyonpolitikai irányelvek keretén belül kerülhet sor, s ezzel egyidejűleg a vagyonkezelők korábbi költségvetési támogatása megfelelően csökkenthető.

Ha egy szervezet ily módon vagyonhoz jut, akkor élvezi annak hozadékát, így feleslegessé válik részére az esetleges költségvetési támogatás arányos része.

A 27. §-hoz

A törvényjavaslat 4. Címe néhány alapvető szabályt ad a vagyonkezelők és az Állami Vagyonügynökség közötti jogviszonyokra. A Javaslat kiinduló elve az, hogy a felek olyan szerződéseket kössenek, amelyek a Polgári Törvénykönyv szerinti típusszerződések, ugyanakkor az állami vagyon kezelése vonatkozásában a törvény által előírt többletkövetelményeknek is megfelelnek.

Így az állami vagyonkezelésre a Vagyonügynökséggel a 28-30. § szerinti megállapodások valamelyike, vagy azok kombinációja szerint lehet szerződést kötni. Olyan vagyonkezelési, vállalkozási szerződés is köthető, amely meghatározott időn túl, vagy meghatározott feltételek teljesítését követően a vagyontárgy elidegenítését is megengedi.

Kötelező többletszabály, hogy a szerződések maximum 10 évre szólhatnak.

A 28. §-hoz

A vagyonkezelési vállalkozási szerződésben a Vagyonügynökség a tulajdonosi jogok szerződésben meghatározott részét engedi át a kezelőnek. E jogok - az elidegenítés jogát kivéve - lehetnek széleskörűek, de korlátozottak is. E szerződéstípust a 30. § szerinti szerződéstől alapvetően az különbözteti meg, hogy a vagyonkezelő a vagyon elidegenítésére nem kap jogosultságot.

E szerződéstípus alapján vagy a vagyon hasznosítása után kell osztalékot fizetni, vagy az is előfordulhat, hogy nincs nyereség (így osztalékfizetési lehetőség sem), s ilyenkor a vagyon meghatározott szinten való tartásában is meg lehet állapodni.

A hozadék fizetésére vonatkozó szerződési feltétellel kapcsolatban a szerződés teljes időtartamára előre meg kell állapodni, mert csak így lehet az eltérő jellegű (struktúrájú) hozadékot ígérő pályázatokat összehasonlítani.

A vagyon értéke megállapításának módját és ellenőrzését - tekintettel a hazai vagyonértékelési gyakorlat hiányára - a felekre bízza a Javaslat.

A megállapodás arra is irányulhat, hogy a Vagyonügynökség és a vagyonkezelő megosztozik a vagyon hozadékán (az osztalékon).

A 29. §-hoz

A Javaslat szerint a vagyonkezelési bérleti szerződésben a kezelőnek (bérlőnek) és a Vagyonügynökségnek meg kell állapodnia a vagyon értékének meghatározott szinten való tartásában annak érdekében, hogy a vagyon értékcsökkenését (felélését) meg lehessen előzni. Így a szerződés lejártakor a kezelő (bérlő) előre meghatározott értéket képviselő vagyont köteles visszaadni a Vagyonügynökségnek.

A 30. §-hoz

A portfólió vagyonkezelési szerződésben a Vagyonügynökség nem egyedileg meghatározott vagyontárgyakat, hanem pénzben kifejezett vagyontömeget ad kezelésbe. A szerződés lejártával pedig a vagyonkezelő a szerződésben meghatározott értékű vagyontömeget köteles visszaszolgáltatni.

A portfólió szerződés keretén belül a kezelő a vagyont, vagy annak meghatározott hányadát a tulajdonos helyett bármikor értékesítheti, elcserélheti és így minden tulajdonosi jogot gyakorolhat. A vagyontárgy, vagy az annak helyében lévő - az értékesítésből származó - vagyontárgy, készpénz, vagyoni jog hozadéka a Vagyonügynökséget illeti meg.

A 31. §-hoz

A 28-30. §-ok szerinti szerződések alapján kezelt vagyon nem képezi a kezelő saját vagyonát, így attól elkülönítve kell nyilvántartania. Ebből következően a Javaslat előírja hogyan kell a kezelőnek elszámolnia a kezelésből származó különféle bevételeket, illetve az ehhez kapcsolódó kiadásokat, költségeket.

A 32. §-hoz

Az állami vagyon új végső tulajdonosokhoz való eljutásának elősegítése érdekében a Javaslat bármely időpontban gyakorolható jogot ad a vagyonkezelőnek az általa kezelt állami vagyon megvásárlásának kezdeményezésére vonatkozóan.

A 33. §-hoz

Fontos előírása a Javaslatnak, hogy az állami vagyon védelme érdekében garanciát kell kapnia a Vagyonügynökségnek a vagyonkezelőktől. Ennek formája elsősorban a polgári jog által ismert szerződési biztosítékok (zálogjog, óvadék, készfizető kezesség) valamelyike lehet, de bármely más eszköz is használható, amely a kezelésbe adott vagyon védelmének a céljára megfelel. A biztosíték mértéke a felek megállapodásától függ.

-----STARTING---POINT---VEGE---

A III. Részhez

A záró rendelkezések között rendelkezik a Javaslat a vagyonpolitikai irányelvekről, megadja a szükséges átmeneti rendelkezéseket, a hatálybalépés kapcsán pedig gondoskodik a kapcsolódó jogszabályok szükséges minimális módosításáról.

A 34. §-hoz

A vagyonpolitikai irányelvek újfajta irányítási formát jelentenek jogrendszerünkben. Nem törvény, nem is jogszabály, hanem a legfelsőbb népképviseleti szerv kötelező iránymutatása és követelményrendszere az állami vállalkozási vagyon hatékony hasznosításának aktuális feladataira vonatkozóan.

A vagyonpolitikai irányelvek a Vagyonügynökség számára a működésének kereteit megszabó legfontosabb okmány. Az Országgyűlés ebben a határozatában meghatározza a privatizálás következő évi kereteit, feltételeit, valamint a bevételek felhasználásának formáját és arányát is. A Javaslat megadja ezzel kapcsolatban a szükséges eljárási szabályokat is.

A 35-39. §-okhoz

Az átmeneti és vegyes rendelkezések között a 35. § az átalakulási törvényhez kapcsolódik. Annak alapján ugyanis - a Vagyonügynökség működésének megkezdéséig - az alapító szervek kapták meg az átalakuló állami vállalatok vagyonának a törvényben meghatározott részét. Ezt a részt most természetesen át kell adni az e célra létrehozott Vagyonügynökség részére.

A Vagyonügynökség igazgatótanácsának megválasztásáig jogköre megoszlik az Országgyűlés és az ügyvezető igazgató között. Egy jogosítvány, nevezetesen az állami vállalatokról szóló törvényben meghatározott államigazgatási felügyelet alá vonás az Országgyűlést, minden egyéb jog a Vagyonügynökség ügyvezető igazgatóját illeti meg.

A tanácsok által alapított, illetve a felügyeletük alatt álló vállalatok esetén ez a kezelői funkció az önkormányzati vagyonra vonatkozó külön törvény megalkotásáig továbbra is az alapítónál, vagyis a tanácsoknál marad. Ezek azonban addig is e törvény alkalmazásával járnak el egyéb vonatkozásokban (36. §).

A 40. §-hoz

A Javaslat 40. §-a rendelkezik a törvény hatálybalépéséről, s ennek kapcsán egyes jogszabályok módosításáról.

A jogszabálymódosítások közül külön említést érdemel a Munka Törvénykönyve, valamint az állami vállalatokról szóló törvény módosítása.

Az állami vállalatok igazgatói felelősségének fokozása indokolt. A Javaslat szerint ez - összhangban a gazdasági társaságok vezető tisztségviselőire vonatkozó felelősségi szabályokkal - a Polgári Törvénykönyv általános felelősségi rendszeréhez igazodik.

A módosítási Javaslat a Vagyonügynökség igazgatótanácsának hatáskörébe utalja az állami vállalatok államigazgatási felügyelet alá vonását, társasággá történő átalakításuk érdekében, amit jelenleg közvetlenül csak az Országgyűlés tehet meg.