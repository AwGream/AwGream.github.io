1993. évi CXII. törvény indokolása

a pénzintézetekről és a pénzintézeti tevékenységről szóló 1991. évi LXIX. törvény módosításáról

-----STARTING---POINT---ALTALANOS--- 

A pénzintézetekről és a pénzintézeti tevékenységről szóló 1991. évi LXIX. törvény közel két éve lépett hatályba. A pénzintézeti, a számviteli, valamint a csődtörvény normái és e törvényekre épülő információk felszínre hozták a pénzintézetek ügyfeleinek és vele együtt természetesen a pénzintézeti rendszer túlnyomó hányadának - számos okból eredő - problémáit. A reálgazdaság évek óta tartó visszaesése, majd stagnálása (a vállalkozások likviditási problémái, tőkehiánya, a fizetésképtelenség, a túleladósodottság mind szélesebb körre történő kiterjedése, a piacvesztés, illetve a piacok strukturális átrendeződése stb.) a pénzintézetek adósainak, illetve egyéb ügyfeleinek helyzetén keresztül - ha eltérő módon és mértékben is - természetesen tükröződik az egyes pénzintézetek helyzetében.

A magyar gazdaságban végbemenő strukturális változások az utóbbi két évben a pénzintézetek jövedelmezőségének és tőke-ellátottságának gyors és jelentős mértékű romlását okozták.

A pénz- és tőkepiac, amelyen a hazai pénzintézeti rendszer működik, a fejlődés, illetve kialakulás stádiumában van. Az intézményrendszer fejletlensége miatt mind a pénzintézetek, mind e piac egyéb szereplői, illetve a felügyeletet ellátó intézmények a fejlett piacgazdaságokhoz képest igen sok esetben kevés, az összehasonlításra alkalmatlan, bizonytalan, illetve nehezen hozzáférhető információk birtokában kénytelenek tevékenykedni. Ma még sok pénzintézetnél csak a kialakítás, fejlesztés stádiumában van a modern követelmnyeknek megfelelő informatikai, irányítási rendszer és a belső szervezeti formák is gyakran változnak. Ugyanakkor - az előzetes tervekhez, és az igényekhez képest - jelentősen késik a pénzintézeti rendszer működése szempontjából alapvető jelentőségű zsirórendszer működésbe állítása is.

E piaci terület problémáit növelik a hiányzó vagy csak részben kiépült intézmények, a különböző szintű, folyamatosan változó szabályozás és az eltérő filozófiáju és gyakorlatu felügyeleti intézmények, stb. Ugyancsak problémát jelent a megfelelő szakmai ismeretekkel, nyelvtudással és gyakorlattal rendelkező szakemberek, vezetők relatív hiánya is.

Az előzőek alapján megállapítható, hogy a hazai gazdaság fejlődése, a gazdaságban zajló folyamatok és ezzel együtt a pénzintézeti rendszer fejlődése számos ponton eltér azoktól a feltételezésektől, amelyekre a pénzintézeti törvény kidolgozásakor, illetve elfogadásakor az előterjesztő, illetve az Országgyűlés épített.

A piacgazdaságok több évtizedes tapasztalatai egyértelműen mutatják, hogy a reálgazdaság válságát nem szabad szűrés nélkül „ráengedni” a pénzintézeti szektorra, a pénzintézeti rendszer működőképességét a negatív hatások lokalizálása érdekében állami eszközökkel (is) fenn kell tartani. A pénzintézeti szektor működőképessége elsőrendű gazdaságpolitikai érdek, amely természetesen nemcsak jogszabály módosítást, hanem összehangolt gazdaságpolitikai döntéseket, illetve konkrét lépéseket is igényel.

A kialakulóban lévő, a későbbiekben a megfelelő működést igérő piacgazdaság érdekében minden lehetséges eszközt fel kell használni a mai betéteseknek, a banki ügyfeleknek a pénzintézetekkel szembeni bizalmának megőrzésére, erősítésére. Ehhez tartozik hozzá a bankkonszolidáció mellett a - betét (betétes) és intézmény - védelmi rendszer közvetlen és közvetett elemeinek összehangolt fejlesztése annak érdekében, hogy minél nagyobb valószínüséggel és hatékonysággal megelőzhető, illetve elkerülhető legyen az egyes pénzintézetek, illetve a pénzintézeti rendszer egyes részterületeinek fizetésképtelensége. Ugyancsak szükséges az is, hogy amennyiben a fizetésképtelenség mégis bekövetkezik, annak a pénzintézet betéteseire gyakorolt kedvezőtlen hatása a lehető legnagyobb mértékben csökkenthető legyen.

A pénzintézeti törvény hatálybalépését követően a Bankfelügyelet rendszeresen gyűjtötte és elemezte azokat az eseteket, amelyekben a törvény - nem kellően pontos, vagy a parlamenti módosítások során, illetve az új törvények hatálybalépésével nem kellően összhangolt - rendelkezései miatt értelmezések, állásfoglalások kiadása vált szükségessé. Ugyancsak rendszeresen elemezte a Felügyelet a törvény alkalmazása során szerzett felügyeleti tapasztalatokat is. Túlnyomó részben ezek az elemzések szolgáltak alapul a törvénymódosításra vonatkozó javaslatnak, melyek a törvény hatályosulását, jobb alkalma6zhatóságát Ígyekeznek elősegíteni.

A módosítási javaslatok jelentős része a nemzetközi gyakorlatban is alkalmazott, az óvatos banktevékenységre és a bankfelügyeletre vonatkozó - a hatályos pénzintézeti törvény által is jelentős mértékben alkalmazott - szabályrendszernek a jelenlegi körülményekhez való igazítását célozza úgy, hogy lehetőleg sikerüljön továbbhaladni az eredetileg kitűzött célok irányába.

Szükségessé vált ugyanakkor az óvatos pénzintézeti tevékenység és a banki kockázatfedezés törvényi szintű szabályozásán túl a válsághelyzet, a csődeljárás, illetve a felszámolási eljárás szabályainak részletes megállapítása is a pénzintézeti törvény keretében.

Az 1991-ben megkezdett, folyamatban lévő bankkonszolidáció, (és adóskonszolidáció) valamint a pénzintézeti törvény hatálybalépése óta eltelt időszak gazdasági változásai, eseményei és felügyeleti tapasztalatai szükségessé teszik a pénzintézeti törvény egyes rendelkezéseinek módosítását az eredeti célok jobb hatásfokkal történő elérése, a törvényi rendelkezések egyértelmű alkalmazása, illetve a más törvényekkel való megfelelő összhang kialakítása érdekében. Szükséges a törvény módosítása azért is, hogyaz Állami Bankfelügyelet nagyobb hatékonysággal legyen képes az egyes pénzintézetek esetében a problémák korai előrejelzésére, a szükséges és indokolt beavatkozásra, a súlyosabb veszélyhelyzet megelőzésére, illetve megfelelő eszközöket kapjon a válságmenedzselés segítésére.

-----STARTING---POINT---RESZLETES---

Az 1. §-hoz

A hatályos törvény szerint a törvény hatálya a jogi személyeknek, illetve az egyéni vállalkozásoknak a Magyar Köztársaság területén végzett pénzintézeti vagy bankképviseleti tevékenységére terjed ki. Ugyanakkor a törvény rendelkezéseket tartalmaz a pénzintézetek tulajdonosaira is, illetve a természetes személy számára - közvetett módon - tiltja a pénzintézeti tevékenység végzését. Ezért - a jogviták elkerülése érdekében - szükség van a törvény hatályának módosítására, illetve kiterjesztésére.

A 2. §-hoz

A hatályos rendelkezés a törvény hatálya alól részben intézményeket, részben egyes tevékenységeket kivesz. A Javaslat a 2. § keretében csak az intézményi kivételeket tartja meg, kiegészítve azokat a tőzsde által működtetett Központi Elszámoló Házzal és Értéktárral, amelynek pénzintézeti jellegű tevékenysége elsődlegesen az értékpapírpiachoz, illetve a tőzsdéhez és nem a pénzintézeti rendszerhez kötődik.

A 3. §-hoz

A Javaslat - az önkéntes jogkövetés elősegítése, az egyértelmű jogalkalmazás és az egyes törvények közötti összhang érdekében - a törvény alkalmazásának közel két éves tapasztalatai alapján tartalmaz módosításokat, illetve kiegészítéseket a törvény rendelkezéseiben szereplő fogalmak meghatározásaira vonatkozóan. Az egyes fogalom meghatározások figyelembe veszik az Európai Közösség e területre vonatkozó rendelkezéseit, illetve irányelveit is.

A 4. §-hoz

A törvény alkalmazásának tapasztalataiból kiindulva a Javaslat a törvényben felsorolt tevékenységeknek csupán az üzletszerű végzését minősíti pénzintézeti tevékenységnek, a rendszeres tevékenységvégzést nem. Ugyanis mind a gazdasági életben, (az egyes vállalkozások üzleti tevékenysége során) mind pl. az önkormányzatok által különböző célokra nyújtott hitelek esetében problémát jelent az, hogy a magyar bírói gyakorlat szerint az évi két alkalommal végzett tevékenység már rendszeresnek minősült.

A Javaslat a pénzintézeti tevékenységek felsorolásában nem tartalmaz érdemi módosítást, tekintettel arra, hogy nem sikerült eldönteni azt a - fejlett tőkés országokban is több éve folyó és különböző eredményekre vezető - vitát, hogy a pénz- és tőkepiac liberalizációja, deregulációja keretében megengedjük-e a pénzintézetek számára (pénzintézeti tevékenységként) az egyes értékpapírpiaci, tőkepiaci tevékenységek végzését.

A javaslat a hazai gazdasági gyakorlat alapján, - számos fejlett piacgazdaság szabályozási rendszerét is figyelembe véve - meghatározza azt is, hogy mely pénzintézeti jellegű tevékenységek végzése nem minősül pénzintézeti tevékenységnek. Ez növeli az üzleti tevékenységeket végzők biztonságát, illetve csökkenti a hatósági mérlegelés lehetőségét és szükségességét.

Az 5. §-hoz

A törvény számos olyan rendelkezést tartalmaz, amelyek alkalmazásához, illetve az alkalmazás figyelemmel kiséréséhez szükség van a pénzintézet tulajdonosi körének ismeretére. Ez - a gazdasági társaságokról szóló 1988. évi VI. törvénynek a részvénykönyv vezetésére, illetve tartalmára vonatkozó részletes rendelkezései hiányában - szükségessé teszi a pénzintézetek esetében a részvénykönyv vezetésére, illetve tartalmára vonatkozó meghatározott rendelkezések előírását.

A 6. §-hoz

A bankfelügyeleti ellenőrzési tapasztalatok alapján egyértelműen megállapítható, hogy a pénzintézeti rendszer egészében mutatkozó kétségtelen fejlődés ellenére a pénzintézetek belső ellenőrzési rendszere, illetve belső ellenőrzése még jó néhány esetben nem kielégítő. Tekintettel arra, hogy a pénzintézeti tevékenység folyamatába, illetve a társaság szervezetébe épített rendszeres belső ellenőrzés jó szinvonalu működése alapvető jelentőségű a pénzintézet működése során felmerülő problémák korai feltárása és időben történő elhárítása szempontjából, a Javaslat kötelezővé teszi a pénzintézetek számára a belső ellenőrzési szervezet működtetését. Ezen túlmenően a javaslat meghatározza a belső ellenőrzési szervezet (kizárólagos) feladatait és - a társasági törvényben meghatározottakon túlmenő - jelentési kötelezettségeit is.

A 7. §-hoz

A pénzintézeti tevékenység devizában történő végzését - a jegybanktörvénynek a pénzintézeti törvénnyel összhangban lévő rendelkezései szerint - a Magyar Nemzeti Bank engedélyezheti. A törvény nem rendelkezik azonban arról, hogy a Magyar Nemzeti Bank által kiállított engedélyt mely szervezet, illetve milyen esetben vonhatja vissza. A Javaslat ezt a hiányt pótolja, meghatározva, hogy az ilyen engedélyt az azt kiadó Magyar Nemzeti Bank vonhatja vissza, a pénzintézeti törvénynek a bankfelügyeleti engedély visszavonásáról rendelkező 64. §-ának megfelelő alkalmazásával. Az ilyen engedély visszavonásához pedig - akárcsak az engedély kiadásához - a Bankfelügyelet egyetértése szükséges.

A 8. §-hoz

Az új pénzintézetek alapításával kapcsolatban az apportálás és apportértékelés során több esetben felmerülő, nehezen megoldható problémákra, valamint az alapítás során felmerülő, növekvő összegű költségekre figyelemmel, a Javaslat a törvényben előírt legkisebb jegyzett tőkét készpénzben követeli meg.

Ezen túlmenően az egyes alapvető pénzintézeti tevékenységek engedélyezéséhez további törvényi minimum feltételeket ír elő, tekintetbe véve az e területet érintő új törvényi előírásokat (betétbiztosítási törvény), illetve a tevékenység gyors lebonyolítása, valamint a kockázatok felmérése iránti követleményeknek való megfelelés iránti igényt is.

A 9. §-hoz

A pénzintézetek tevékenysége a bizalomra épül. E bizalom egyik lényeges előfeltétele a pénzintézet (és a pénzintézetekkel foglalkozó különböző intézmények) diszkrét magatartása, a különböző információk jogosulatlan, illetve indokolatlan továbbadásának, valamint a mások érdekeit sértő felhasználásának elkerülése. A banktitok megtartásának kötelezettségét már a hatályos törvény is tartalmazza, nem szól azonban az üzleti titok megsértésének tilalmáról, holott a pénzintézetre vonatkozó üzleti titok megsértése - a pénzintézet működésének negatív befolyásolásán keresztül - ugyancsak negatívan érintheti a pénzintézet ügyfeleit, betéteseit is. Ezért a javaslat - a Büntető Törvénykönyv előkészületben lévő módosításával összhangban - tiltja a pénzintézetre vonatkozó üzleti titok megsértését, illetve szabályozza, hogy mely szervezetekkel szemben nem áll fenn az üzleti titok megtartásának kötelezettsége.

A 10. §-hoz

A pénzintézet „egészséges”, stabil működése szempontjából kitüntetett jelentősége van a pénzintézet által a tevékenységével együtt járó - egyedileg megállapított (minősített) - kockázatok fedezetét biztosító kockázati céltartalék képzésnek. A Javaslat - az elmúlt években a céltartalék képzés körül folyó viták lezárásaként - a hazai és a külföldi tapasztalatokat illetve gyakorlatot és a bankrendszer helyzetét figyelembe véve egyértelműen kimondja, hogy a pénzintézet köteles az általa az egyedi minősítés során feltárt kockázatok fedezetére kockázati céltartalékot képezni. A céltartalék képzése - a társasági nyereségadóról szóló törvény javasolt módosításával összhangban - az adózatlan eredmény terhére történik.

A Javaslat - a rugalmasabb szabályozás és gyakorlat lehetővé tétele érdekében - megszünteti az ún. minősítési kategóriák és a minősítési kategóriákhoz tartozó - meghatározott összegű - céltartalék képzés törvényi előírását. A behajthatatlan követelések leírásának ösztönzése, illetve az adózatlan eredmény terhére történő kockázati céltartalék képzés közvetett korlátozása érdekében azonban úgy rendelkezik, hogy a pénzintézet a kockázati céltartalék 30%-ának megfelelő összeget likvid eszközökben köteles tartani.

A pénzintézet behajthatatlan követelésnek minősítheti a bankkonszolidáció során megvalósított adóskonszolidáció keretében 1994. december 31-ig elengedett követelését is.

A 11-12. §-hoz

A Javaslat az Országos Betétbiztosítási Alapról szóló törvény rendelkezéseit, valamint az Országos Takarékszövetkezeti Intézményvédelmi Alap létrehozatalára irányuló - folyamatban lévő - munkákat is figyelembe véve szabályozza újra a kötelező, illetve az önkéntes betétbiztosítási, illetve intézményvédelmi alapokra vonatkozó rendelkezéseket. A javasolt szabályozás az önkéntes alap(ok) esetében szélesebb körü lehetőséget nyújt a problémák korai kialakulási stádiumában történő, a problémák lokalizálását, illetve minél kisebb költséggel történő megoldását célzó aktív tevékenységre.

A 13. §-hoz

Abból az alapállásból kiindulva, hogy a pénzintézeteknek az üzleti életben betöltött szerepe - melyhez a pénzintézeti szabályozás és kockázatkezelés igazodik - elsődlegesen a pénzintézeti tevékenységek végzése, a Javaslat pontosítja a pénzintézet számára tiltott üzleti tevékenységek meghatározását. Ugyanakkor figyelemmel van arra, hogy a takarékszövetkezetek - más országok hasonló pénzintézeteinek gyakorlatát követve - az évtizedek alatt kialakult szolgáltatási körüknek megfelelően, egyes nem pénzintézeti szolgáltatásokat is nyújtanak ügyfeleik részére.

A 13/A §-hoz

A pénzintézet a betétállomány 10%-át meghaladó mértékű bankközi betéteken, illetve hiteleken kívül kizárólag egy éven túli lejáratú betéteket gyűjthet és hiteleket nyújthat.

A 14. §-hoz

A törvény nagyhitelre vonatkozó szabályozását a Javaslat a nemzetközi bankfelügyeleti gyakorlat, illetve az EK - nagy kockázatokra vonatkozó - bankfelügyeleti normáinak figyelembe vételével módosítja. A javasolt szabályozás a hatályosnál szélesebb körüen veszi figyelembe azt a kockázatot, amelyet a pénzintézetnek az egy adóssal szembeni, adott esetben különböző ügyletekből származó kötelezettség vállalása, illetve „kitettsége” jelent. Az új szabályrendszer ezt a kockázatot a jelenleginél differenciáltabban veszi figyelembe, egyes helyeken enyhítést, más esetekben szigorítást jelent a hatályos szabályokhoz képest.

A 15. §-hoz

A Javaslat új elemként - a kockázat csökkentésére szolgáló tevékenységi limitek mellett - normatív szabályokat ír elő a pénzintézetek számára a tevékenység belső szabályozottságának megteremtése, illetve a kihelyezési (hitelezési, stb.) tevékenységgel terészetesen együttjáró kockázatok csökkentése érdekében.

A javasolt szabályozás a belső szabályzatok kidolgozásánál nagyobb önállóságot biztosít a pénzintézetek számára, ugyanakkor nagyobb felelősséget is hárít a menedzsmentre, a Bankfelügyelet számára pedig lehetővé teszi a belső szabályozottság megkövetelését és a belső szabályzatok alkalmazásának ellenőrzését.

A javaslat az óvatos banktevékenység érdekében - az aktív banktevékenység végzésére vonatkozó szabályok előírásán túl - kötelezi a pénzintézeteket eszközeiknek (az azokban rejlő potenciális kockázatok, illetve veszteségek szempontjából történő) rendszeres minősítésére, illetve az esedékes (lejárt) követelések érvényesítésére. A bankfelügyeleti ellenőrzési tapasztalatok indokolják azt is, hogy a javaslat a pénzintézeteket rendelkezésben kötelezi a behajthatatlan követelésből származó veszteségeik csökkentésére, illetve rendezésére is.

A 16. §-hoz

Ugyancsak a Bankfelügyelet ellenőrzési tapasztalatai - az egyes pénzintézeteknél több alkalommal előforduló problémák - indokolják a fedezetek meglétéről, rendelkezésre állásáról, érvényesíthetőségéről való meggyőződést, illetve a szerződés teljesítését biztosító fedezetek megfelelő dokumentálását szolgáló rendelkezéseket, valamint egyes fedezetek elfogadhatóságának kizárását.

A 17. §-hoz

A Javaslat az egyes „nagybefektetésekre” vonatkozó korlátozás alóli kivételek újra szabályozásánál figyelembe veszi a pénzintézetek letétkezelői, illetve kezelői szolgáltatásait, mely esetekben a pénzintézet által kezelt portfólió nem megy át a pénzintézet tulajdonába.

A javasolt szabályozás figyelemmel van arra is, hogy a pénzintézetek tulajdonába csőd, illetve a felszámolási eljárások során a hitel-tulajdonrész konverziók során került vagyon elemeket - az értékpapírpiac, illetve a tőkepiac fejletlensége, alacsony likviditása, a befektetési célu tőkekinálat hiánya stb. miatt az esetek döntő hányadában nem lehet egy éven belül értékesíteni.

A 18. §-hoz

A hazai értékpapírpiac, illetve tőkepiac jelenlegi helyzete, illetve a minden valószínűség szerint csak viszonylag hosszabb idő alatt - és csak egymásra tekintettel - megvalósítható bank- és adókonszolidáció teszi szükségessé a pénzintézetek részére előírt befektetési korlátozásoknak a jelenleginél differenciáltabb, és egyes esetekben hosszabb átmeneti időt biztosító szabályozását.

A 19-20. §-hoz

A banktitok szabályozását számos kritika érte az elmúlt két év során, mivel a hatályos rendelkezés a hangsúlyt a bankok ügyfeleinek a rájuk vonatkozó információk titokban tartásához fűződő érdekeire helyezve, néhány kulcsfontosságu területen nem biztosított megfelelő lehetőséget a méltányolható gazdasági, illetve egyéb más közösségi érdekek érvényesülésére.

A Javaslat szerinti szabályozás e kritikákat, a szakmai vitákat, illetve az e terület szabályozására vonatkozó nemzetközi gyakorlatot figyelembe véve - a szabályozás célját nem sértve - Ígyekszik az optimumot jobban megközelíteni az egyéni érdek és a különböző társadalmi érdekek összehangolásával. Ennek során, a törvény keretei között megfelelő lehetőséget nyújt a bűnüldöző hatóságoknak az információhoz jutásra, és ugyancsak megfelelő lehetőséget nyújt a tulajdonosok számára is a pénzintézeti portfólió reális értékének megállapításához, elősegítve ezzel a pénzintézeti részvények forgalmazását és a privatizációt is.

A 21. §-hoz

A Bankfelügyelet többféle felügyeleti elemet tartalmazó sajátos tevékenységét túlnyomó részben az államigazgatási eljárás általános szabályai szerint végzi. E felügyeleti tevékenysége során - a törvény keretei között - az egyes pénzintézetekre nézve hozott egyes szankcionáló határozatai közvetett módon természetesen érintik az adott pénzintézet ügyfeleit is. Tekintettel a pénzintézeti ügyfelek nagy számára, egymástól eltérő érdekeire, a Bankfelügyelet munkáját megbéníthatja ha a Bankfelügyelet határozatait nemcsak a határozott címzettjeként szereplő pénzintézet, hanem a pénzintézet bármely ügyfele is megtámadhatja.

A pénzintézeti működés sajátosságaiból (az ügyfelek nagy számából és a pénzintézetekkel kötött szerződéseikből eredő eltérő érdekeikből, a pénzintézetek egymás közti kapcsolataiból stb.) adódik, hogy a Bankfelügyelet egyes szankcionáló határozatai (pl. tevékenység korlátozása, engedély visszavonása) szinte mindene setben kárt okozhatnak a pénzintézeti ügyfelek egy (kisebb) részének. Ez természetes kísérő jelensége a bankfelügyeleti tevékenységnek, amely a pénzintézet működésénél jelentkező problémák lokalizálását, a betétesek, a banki ügyfelek többségének védelmét szolgálja. Ha a kárt szenvedett kisebbség olyan esetben is kártérítési igénnyel fordulhat a Bankfelügyelettel szemben, amikor az törvényesen - a bankfelügyeleti tevékenység általános szabályai szerint - jár el, ez lehetetlenné teheti a Bankfelügyelet működését (a bank ügyfelei akár több ezer polgári pert is indíthatnak a Bankfelügyelet ellen államigazgatási jogkörben okozott kár címén). Ezért, akárcsak az Országos Betétbiztosítási Alap esetében szükség van egy korlátozott törvényi immunitás biztosítására.

A 22. §-hoz

A Bankfelügyelet működése - a helyszínen kívüli és a helyszíni ellenőrzések eredményei, valamint a Bankfelügyelet által hozott különböző intézkedések hatásvizsgálatai alapján szükség van a bankfelügyeleti eszközrendszer (a Felügyelet által alkalmazhatóü intézkedések) módosítására, illetve kiegészítésére. A Javaslat célja, hog a Bankfelügyelet az egyes pénzintézeteknél felmerülő problémák növekedésének megakadályozását, illetve a problémák elhárítását jobban szolgáló, hatékonyabb intézkedéseket tudjon hozni. A rendelkezés a jelenleginél differenciáltabb, rugalmasabb eszközrendszer biztosítása mellett Ígyakszik nyilvánvalóvá tenni azt is, hogy a bankfelügyeleti intézkedések önmagukban nem feltételenül alkalmasak a kitűzött célok eléréséhez. Így pl. a tőkevesztés pótlása, vagy a megrendült likviditás helyreállítása nem képzelhető el a tulajdonosok, a Jegybank, a piac többi szereplője vagy adott esetben a Kormány beavatkozása nélkül.

A 23. §-hoz

A hatályos szabályozás a pénzintézeti tevékenység folytatására adott engedély megszünését csak a Bankfelügyelet döntése, az engedély visszavonás alapján teszi lehetővé. A Javaslat szerint - a törvényben meghatározott esetekben - az engedély a Bankfelügyelet döntése nélkül is érvényét vesztené. Külön szabályozza a Javaslat azt az esetet is, amikor a törvényi feltétel megvalósulása esetén a Bankfelügyelet - mérlegelés nélkül - köteles visszavonni a pénzintézeti tevékenység folytatására adott engedélyt. Az elmúlt két év működési tapasztalatait, a nemzetközi bankfelügyeleti gyakorlat fejlődését és az Országos Betétbiztosítási Alap működéséről szóló törvényi szabályozást figyelembe véve módosítja a Javaslat annak szabályozását is, hogy a Bankfelügyelet mikor alkalmazhatja a legsúlyosabb szankciót, vagyis az engedély visszavonását.

A 24. §-hoz

tekintettel arra, hogy a pénzintézeti törvény nemcsak a pénzintézetekre és a pénzintézeti vezetőkre, hanem a pénzintézeti tevékenységet is végző egyéb jogi személyekre, valamint a pénzintézetek tulajdonosaira nézve is tartalmaz kötelezettségeket, a Javaslat - a kötelezettségek Bankfelügyelet által történő kikényszeríthetősége érdekében - lehetőséget biztosít a Felügyelet részére a jogszabályi rendelkezéseket megsértő pénzintézeti tulajdonos, illetve a pénzintézeti tevékenységet is végző egyéb jogi személy bírságolására is.

A 25. §-hoz

A törvény az egyes pénzintézetek által fizetendő bankfelügyeleti díj mértékét a pénzintézet mérlegfőösszegéhez viszonyítva állapítja meg. Nem állapít meg azonban díjfizetési kötelezettséget a pénzintézeti tevékenységet is végző egyéb jogi személyek számára.

Az elmúlt időszak során a bankok mérlegfőösszege lényegesen kisebb mértékben növekedett mint az infláció, ugyanakkor a Bankfelügyelet feladatai és a feladat elvégzéséhez szükséges létszám bővültek. Növekedtek a Bankfelügyeletnek az ellenőrzési tevékenységet szolgáló informatikai rendszer üzemeltetésével összefüggő költségei és ugyancsak jelentős mértékben növedekedett a pénzintézeti tevékenységet végző egyéb jogi személyek száma is. Mindez szükségessé teszi a bankfelügyeleti díj javasolt emelését, illetve a bankfelügyeleti díj fizetési kötelezettségnek a pénzintézeti tevékenységet végző egyéb jogi személyekre nézve történő előírását.

A 26. §-hoz

A pénzintézeti könyvvezetése, éves beszámolója alapvető jelentőségű mind a menedzsment, mind a tulajdonosok, illetve a felügyelő hatóságok számára. A felügyelő hatóságoknak, így a Magyar Nemzeti Banknak és a Bankfelügyeletnek azonban a saját feladataik ellátása érdekében szükségük van olyan többlet információkra is, amelyeket a pénzintézet számviteli szabályok szerint vezetett nyilvántartásai nem tartalmaznak. Ezért a Javaslat előírja a pénzintézet számára azt a kötelezettséget, hogy üzleti tevékenységére vonatkozó nyilvántartásait a számvitelre vonatkozó jogszabályok (általános) előírásai mellett a bankfelügyeleti és a jegybanki ellenőrzésre is alkalmas módon köteles vezetni. A Javaslat egyértelművé teszi, hogy az üzleti nyilvántartás és a belső ellenőrzési rendszer egyidejűleg többféle feladatot is el kell hogy lásson, a pénzintézet körültekintő vezetésének, valamint külső és belső ellenőrzésének lehetővé tétele érdekében.

A jegybanki ellenőrzés elősegítése céljából a Javaslat a pénzintézetet kötelezi arra, hogy az auditált éves beszámolót, valamint az adózott eredmény felhasználására vonatkozó határozatot a Magyar Nemzeti Banknak is küldje meg.

A 27-29. §-hoz

Az óvatos pénzintézeti tevékenységvégzés, a pénzintézetekre bízott vagyoni értékek megőrzésének elősegítését szolgáló védelmi rendszer fejlesztése érdekében a Javaslat a jelnleginél nagyobb szerepet kíván biztosítani a pénzintézetek könyvvizsgálóinak. Ennek érdekében a javasolt rendelkezés - az általános szabályokhoz képest - törvényi szintü többlet követelményeket állít a pénzintézeti könyvvizsgálók elé a függetlenség, a szakértelem, a gyakorlat és a felelősségvállalási képesség vizsgálatával, tanusításával és szükség szerinti kontrollálásával.

Az előzőekben említett célok elérése érdekében a Javaslat ovább erősíti a pénzintézeti könyvvizsgálók sajátos kettős függőségét. E kettős függőség alapján a könyvvizsgáló a törvényben meghatározott esetekben nemcsak az őt megbízó pénzintézetet, hanem a Bankfelügyeletet és a Magyar Nemzeti Bankot is köteles írásban tájékoztatni.

A javaslat ugyanakkor - az új szabályozás logikájából kiindulva - megszünteti azt a lehetőséget, hogy a Bankfelügyelet a pénzintézet könyvvizsgálója mellé másik könyvvizsgálót rendelhessen. Ez természetesen nem akadályozza azt, hogy a Bankfelügylet - általa meghatározott ellenőrzési feladattal - a Felügyelet által megbízott könyvvizsgálót küldjön ki.

A 30. §-hoz

A bankfelügyeleti ellenőrzés egyik alapvető módszere az un. helyszínen kívüli ellenőrzés, amely a pénzintézet, illetve a pénzintézeti vezető rendszeres adatszolgáltatási kötelezettségére épül. A Javaslat - a hatályos törvényi szabályozás módosításaként, illetve kiegészítéseként az adatok, illetve az információk fontossága szerint különbözetet a bejelentés megtételére rendelkezésre álló időben, ugyanakkor a pénzintézet mellett a pénzintézeti vezető számára is bejelentési kötelezettséget ír elő meghatározott esetekben és előírja, hogy a bejelentéseket a Bankfelügyelettel egyidejűleg a Magyar Nemzeti Bank számára is meg kell tenni.

A 31. §-hoz

A földtörvény előkészületben lévő módosításával összhangban a Javaslat úgy rendelkezik, hogy a jogi személyiségű bankképviselet az ingatlan-tulajdon szerzésre vonatkozó jogszabályok szempontjából külföldinek minősül.

A 32-33. §-hoz

A Javaslat az adatvédelmi törvénnyel összhangban szabályozza a bankfelügyeleti ellenőrzés alapján képező adatnyilvántartást, adatkezelést, valamint adatszolgáltatást. A rendelkezés tételesen meghatározza, hogy az adatvédelmi törvény hatálya alá tartozó adatok közül a Bankfelügyelet mely, a tevékenysége ellátásához nélkülözhetetlen adatokat kérheti be, illetve kezelheti. Szabályozza azt is, hogy feladatai ellátásához a Bankfelügyelet mely nyilvántartásokból igényelhet adatokat, illetve mely szervek részére szolgáltathat adatokat.

A 34. §-hoz

Az elmúlt időszak bankválságai során szerzett gyakorlati tapasztalatok felhasználásával - a nemzetközi bankfelügyeleti gyakorlat fejlődésére is figyelemmel - a Javaslat újra szabályozza azokat a (szükség) intézkedéseket, amelyeket a Bankfelügyelet az egyes pénzintézeteknél esetlegesen jelentkező válsághelyzetekben hozhat.

A Javaslat Ígyekszik egyértelművé tenni, hogy a Bankfelügyelet - a Bankfelügyeleti Bizottsági egyetértésével - szakmai mérlegelés alapján már akkor is léphet, ha a pénzintézet problémáinak súlyosbodása, a válsághelyzet kialakulása a rendelkezésre álló adatok alapján - még nem állt be, de megalapozottan - vélelmezhető. Egyértelművé teszi azt is, hogy a Bankfelügyelet az ideiglenes szükség intézkedéseket a válság lokalizálásának,, vagy elhárításának időpontjáig ismételten is meghozhatja. Az egyes szükség intézkedésekre megszabott törvényi időkorlátok csupán azt a célt szolgálják, hogy az adott időszak lejártával a Bankfelügyelet - a Bankfelügyeleti Bizottsággal együtt - ismételten tekintse át az adott pénzintézet helyzetét, a meghozott bankfelügyeleti intézkedések hatását.

Lényeges változás a hatályos szabályozáshoz képest a bankfelügyeleti biztos intézményének a felszámolási eljárás egy szűk időtartamára történő korlátozása, mely helyett a Javaslat - a hatékonyság növelése és az egyértelmű felelősségi viszonyok kialakítása érdekében - az ügyvezető kirendelését kívánja bevezetni.

A 35. §-hoz

A módosított csődtörvénnyel, illetve az Országos Betétbiztosítási Alapról szóló törvénnyel összhangban a Javaslat kiegészíti a törvényt az Országos Betétbiztosítási Alap közreműködésére, illetve a pénzintézetek esetén lefolytatott csődeljárás sajátos szabályaira vonatkozó rendelkezésekkel.

A Javaslat a pénzintézet fizetésképtelensége esetén az állami garanciával fedezett betétek után járó garanciaösszeg kifizetését a kötelező betétbiztosítási rendszer (az Országos Betétbiztosítási Alap) szabályainak megfelelően rendezi.

A pénzintézet esetében követendő csődeljárás sajátos szabályainak lényegi eleme, hogy - a pénzintézeti működés sajátosságaira, az ügyfelek, a szerződéses, illetve pénzforgalmi, stb. kapcsolatok nagy számára és a bonyolult kapcsolatrendszerre, valamint hatásmechanizmusra tekintettel - a csődeljárás megindítását vagy a Bankfelügyelet, vagy a pénzintézet kérheti (a Bankfelügyelet egyetértésével). A kérelem benyújtásától a fizetési haladékot tartalmazó végzés közzétételéig a Bankfelügyelet kifizetési tilalmat rendel el. A bíróság a kérelem beérkezésétől számított 8 napon belül kell elrendelje a fizetési haladékot tartalmazó végzés közzétételét, ha a végzés meghozatalát nem tagadja meg a törvényi feltételek hiánya miatt.

A Javaslat részletesen rendelkezik a pénzintézetnél lefolytatott csődeljárásban érintett intézmények (Bankfelügyelet, Magyar Nemzeti Bank, Országos Betétbiztosítási Alap, Pénzügyminisztérium) tájékoztatásáról, illetve az eljárásban való részvételéről.

A 36. §-hoz

Az elmúlt két év során négy takarékszövetkezetnél és egy pénzintézetnél megindított felszámolási eljárások során szerzett gyakorlati tapasztalatok elemzése alapján a Javaslat újra szabályozza a pénzintézeti felszámolás sajátos rendszerét is, és kiegészíti a szabályozást a pénzintézetek esetén követendő végelszámolási eljárás szabályaival is.

Lényeges eltérés a felszámolási eljárás általános szabályaitól, hogy a pénzintézet elleni felszámolási eljárást csak a pénzintézet (a Bankfelügyelet egyetértésével) vagy maga a Bankfelügyelet kezdeményezheti.

A pénzintézet esetén - az Európai Közösség szabályaival és az Országos Betétbiztosítási Alapról szóló törvénnyel összhangban - a fizetésképtelenség akkor állapítható meg, ha a pénzintézet az esedékes kifizetéseit az esedékességtől számított három munkanapon belül nem teljesítette. Ezen túlmenően a Javaslat tartalmazza azokat az eseteket is, amikor a Bankfelügyelet köteles felszáolási eljárást megindítani.

A Bankfelügyelet kérelmére indult felszámolási eljárásban a bíróság a felszámolást a fizetésképtelenség vizsgálata nélkül rendeli el, és - akárcsak a pénzintézeti csődeljárás esetében - 8 napon belül kell meghozza a felszámolást elrendelő végzést. A kérelem benyújtásától számított 3 napon belül, a felszámoló jogerős kijelöléséig terjedő időszakra (illetve a felszámolás megtagadásáról szóló határozat meghozataláig) a Bankfelügyelet bankfelügyeleti biztost rendel ki. A bankfelügyeleti biztos kirendelésének időtartama alatt a pénzintézet minden kifizetéséhez vagy kötelezettségvállalásához a bankfelügyeleti biztos jóváhagyása szükséges.

A 37. §-hoz

A hatályos szabályozással szemben a Javaslat a bankszünnap tartására irányuló szándék esetén - az engedélyeztetés helyett - csak bejelentési kötelezettséget ír elő.

A 38. §-hoz

A 38. § a fejezetek átszámozása miatti jogtechnikai módosítást tartalmaz.

A 39. §-hoz

A számos pénzintézetet érintő tartalék hiánya, az előkészítés alatt lévő újabb bankkonszolidációs intézkedésekre, valamint a társasági nyereségadóról szóló törvény tervezett módosítására tekintettel a Javaslat megszünteti a tartalékképzés esetében - a fokozatos feltöltést előíró, illetve lehetővé tevő - un. „harmadolási” szabályt. Ennek alapján a pénzintézetek - így a bankkonszolidációban résztvevő pénzintézetek is - az egyéb feltételek megléte esetén akár 1993-ban is megképezhetik a törvény által előírt, illetve a pénzintézet minősített portfóliója alapján indokolt tartalékokat. A rendelkezés azonban - a visszamenőleges szabályozás elkerülése érdekében - fenntartja azt az átmeneti szabályt, hogy a pénzintézetek a szükséges és indokolt tartalékok teljes összegét 1994. december 31-ig képezhessék meg.

A 40. §-hoz

Az egységes értelmezés, a jobb alkalmazhatóság és a nemzetközi szabályozási gyakorlat irányába történő továbbhaladás érdekében a Javaslat módosítja a szavatoló tőke számítására, valamint a közvetett tulajdon figyelembe vételére vonatkozó rendelkezéseket.

-----STARTING---POINT---VEGE---

A 41-42. §-hoz

Az előkészületben lévő bankkonszolidációs lépéseket figyelembevéve a Javaslat szerint a pénzintézeti törvény módosítása még ez évben, 1993. december 31-én lépne hatályba. Tekintettel arra, hogy a Javaslat néhány rendelkezése a jelenleg hatályban lévő szabályoknál szigorúbb, illetve részletesebb előírásokat tartalmaz, a javasolt rendelkezés átmeneti időt biztosít a törvény szabályainak maradéktalan betartására.

A 42/A. §-hoz

A rendelkezés lehetőséget ad az integrációban résztvevő takarékszövetkezetnek arra, hogy valamennyi ingatlanát piaci értékére átértékelje, és meghatározza annak nyilvántartási és elszámolási szabályait.

A 43. §-hoz

A Büntető Törvénykönyv módosításával a törvény szankcionálni rendeli a jogosulatlan pénzintézeti tevékenységet és a banktitok megsértését. A Bankfelügyelet versenyfelügyeleti funkciójának megszűnése, illetve a pénzintézeti tevékenység és a pénzintézeti rendszer versenyfelügyeletének - az egységes szabályozás és gyakorlat lérdekében - a Gazdasági Versenyhivatalhoz való átkerülése szükségessé teszi a versenytörvény módosítását. A bankfelügyeleti ellenőrzéshez szükséges adatgyűjtés törvényi alapjának megfelelő biztosítása indokolja a statisztikáról szóló törvény kiegészítését. A banktitok szabályozásának módosítása, illetve a kétfajta banktitok szabályozás megszüntetése miatt vált szükségessé a Ptk., valamint a takarékbetétről szóló tvr. módosítása.