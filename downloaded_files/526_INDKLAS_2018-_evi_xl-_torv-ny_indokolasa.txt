2018. évi XL. törvény indokolása

Magyarország 2019. évi központi költségvetésének megalapozásáról

Általános indokolás

Az államháztartásról szóló 2011. évi CXCV. törvény (a továbbiakban: Áht.) 22. § (5) bekezdése alapján a Kormány a központi költségvetésről szóló törvényjavaslatban foglaltak megalapozásához szükséges törvénymódosításokat tartalmazó törvényjavaslatot készít, amelyet úgy nyújt be az Országgyűlésnek, hogy az a központi költségvetésről szóló törvénnyel legalább egyidejűleg hatályba lépjen.

A törvény a Kormány ezen kötelezettségének teljesítéseként a központi költségvetésről szóló törvényben foglaltak megalapozásához szükséges törvénymódosításokat tartalmazza.

Részletes indokolás

Az 1. §-hoz

A módosítás megteremti annak lehetőségét, hogy a Nemzeti Foglalkoztatási Alap céljaihoz kapcsolódó feladatok forrása biztosíthatóvá váljon.

A 2. és 48. §-hoz

Az új kormányzati struktúrában a szakképzési és felnőttképzési terület az innovációért és technológiáért felelős miniszter feladat- és hatáskörébe került. A Nemzeti Foglalkoztatási Alap (NFA) egységes kezelésének, működésének folyamatossága, kialakult finanszírozási rendszerének zavartalan fenntarthatósága érdekében indokolt az egyes alaprészek feletti rendelkezési jog szabályozása, a szakképzési és felnőttképzési miniszter és a foglalkoztatáspolitikáért felelős miniszter jogainak és feladatainak rögzítése.

A 3. §-hoz

A Társadalmi Megújulás Operatív Program társfinanszírozásának megszűnéséből adódó jogtechnikai pontosítást fogalmaz meg.

A 4-5. §-hoz

A csődeljárásról és a felszámolási eljárásról szóló 1991. évi XLIX. törvény vonatkozó szakaszának módosítása a gyakorlatban felmerült jogalkalmazási problémák kezelése érdekében szükséges.

A 6., 11., 22., 37., 49. és 81. §-hoz

A biztosítási jogviszony megszüntetésének előírása 2008-ban került a jogrendszerbe, melynek célja az volt, hogy a nyugdíjat akkor vegyék igénybe a jogosultak, amikor aktív pályájukat végleg be szeretnék fejezni. A jelenlegi módosítás célja, hogy a biztosítási jogviszony - akár egy napra történő - megszüntetésével járó adminisztratív terheket levegyék a biztosítottakról.

A 7. §-hoz

A törvényben található merev hivatkozás miatt szükséges a rendelkezés módosítása.

A 8-9. és 19. §-hoz

2017. november 1-jével a Nyugdíjbiztosítási Alapot kezelő Országos Nyugdíjbiztosítási Főigazgatóság (a továbbiakban: ONYF) jogutódlással a Magyar Államkincstárba (a továbbiakban: Kincstár) történő beolvadással megszűnt.

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXIV. törvény 2017. november 1-jétől hatályos 11. § (5) bekezdése az ONYF-nek a Kincstárba történő beoldásával kapcsolatban kimondta, hogy a Nyugdíjbiztosítási Alap 2018. évi költségvetési törvényben nevesített működési költségeinek vonatkozásában - központi hivatalok felülvizsgálatával és a járási (fővárosi kerületi) hivatalok megerősítésével összefüggő egyes törvények módosításáról, valamint egyes költségvetési szervek feladatainak átadásáról szóló - 2016. évi CIV. törvény 137. § (1) bekezdése szerint kell eljárni.

Az e szerint elkészített - működési célú bevételekre és kiadásokra vonatkozó - elemi költségvetés alapján a LXXI. Nyugdíjbiztosítási Alap fejezet működési szektorra vonatkozó 2018. évi bevételi és kiadásai előirányzatai a Nyugdíjbiztosítási Alapot 2017. november 1-jétől kezelő Kincstár részére átadásra kerültek, mely a XV. fejezet része. Az előirányzat-átadásnak megfelelően az előirányzat és annak felhasználása a Kincstár könyvvezetésében kerül kimutatásra 2018. évtől.

A törvény egyértelművé teszi, hogy a Nyugdíjbiztosítási Alap kezelésével kapcsolatos kiadások és bevételek a Nyugdíjbiztosítási Alapot 2017. november 1-jétől kezelő Kincstár költségvetésében jelennek meg.

A 10. §-hoz

A tájrendezésre vonatkozóan megállapított határidők módosítását tartalmazza.

A 12-13. §-hoz

A Kormány az Innovációs és Technológiai Minisztérium (a továbbiakban: ITM) létrehozásával a hazai tudománypolitika egységes szemléletű kezeléséért felelős szervezetet hozott létre. Az egységes szemlélet és stratégia végrehajtásához szükséges, hogy a hazai kutatási-fejlesztési és innovációs feladatok ellátását finanszírozó költségvetési támogatások is egy helyen, az ITM-nél kerüljenek tervezésre, a tudományos szabadság és függetlenség tiszteletben tartásával.

A változás megteremti annak a lehetőségét, hogy a kutatás-fejlesztési források felhasználása a tudományvezérelt szemlélet mellett erős szakmapolitikai megalapozottsággal történjen, amelynek célja az akadémiai kutatási tevékenységek nemzeti KFI rendszerbe történő erősebb beágyazása. A változás lehetővé teszi azt is, hogy az alapkutatási támogatások allokálásának lebonyolítása együttműködésben történjen az Magyar Tudományos Akadémia végrehajtásában és a szakpolitikai irányok figyelembevételével. A központi tervezés lehetőséget nyújt arra is, hogy a megvalósuló kutatások esetében célzott forrásallokáció történhessen, azaz olyan kiemelt jelentőségű kutatási projektek, mint például az ELI szegedi lézerközpont a felsőoktatási-akadémiai együttműködéseket elősegítő kutatási program támogatásával valósuljanak meg.

A központi tervezés és a rugalmas forrásallokáció további előnye, hogy az akadémiaifelsőoktatási együttműködések (akadémiai kutatóintézetek és felsőoktatási intézmények között) hatásai és eredményei megerősítésre kerülnek olyan programokkal, melyek célja az akadémiai kutatások és a felsőoktatási kutatások közelítése, valamint ezek fókuszálása. A Kormány 2018-tól megkezdte az ún. tématerületi kiválósági támogatások rendszerének kialakítását a felsőoktatási intézményeknél, azzal a céllal, hogy az intézmények inter- és multidiszciplináris jelleggel összehangolják kutatásaikat, erősítvén a hazai innovációs rendszer szereplőit. Az akadémiai kutatóhálózat intézményei, valamint kutatási tevékenységük hozzájárulása ehhez a programhoz kiemelten fontos szakpolitikai cél. Az erős alapkutatási rendszer, melyben érdemben megjelennek az ún. célzott alapkutatások, alkalmazott kutatások, illetve a felsőoktatáson keresztül a vállalati kapcsolatok, terveink szerint lehetővé teszik az akadémia kutatóintézetekben olyan szolgáltatási portfólió kialakítását, mely hatásában megfeleltethető a német Fraunhofer vagy Max Planck intézetek kutatás-fejlesztési szolgáltatásainak és amely jelentős támogatást tud nyújtani a hazai vállalkozások számára, ezzel erősítve versenyképességüket.

Az alapkutatások terén, melyek nem közvetlenül hasznosíthatóak gazdaságilag, fontos, hogy a nemzetközi beágyazottság erősödjön, kerüljenek meghatározásra azok a területek, melyekben Magyarországon elérhető a kritikus tömeg mind a kutatói létszámok, mind a kutatási eredmények területén. Jelenleg a hazai kutatás tudománymetriai elemzések szerint számos területen tevékenykedik - ami a kutatás szabadságát tekintve mindenképpen támogatandó és fenntartandó - azonban teljesítménye néhány eseti kivételtől eltekintve átlagosnak tekinthető. Éppen ezért az egyéni kutatói szabadságot és kezdeményezéseket támogatva és tiszteletben tartva célunk bizonyos kiemelt kutatási területek azonosítása, illetve meglévők támogatása, a Nemzeti Agykutatási Program mintájára. Ezek a programoknak minden esetben részét kell, hogy alkossa a kritikus tömeg a kutatói téren, a várható jelentős nemzetközi kutatási eredmények, illetve ahol lehetséges a gazdasági hasznosíthatóság.

A finanszírozáson keresztül olyan programok célzott támogatásával, melyek ennek a kritikus tömegnek a megjelenését támogatják, lehetővé válik a nemzetközi kutatásokban létrejövő eredmények jobb kihasználása is, akár olyan szervezetek esetében is, mint a CERN (Svájc, részecskegyorsító) vagy az említett ELI. A CERN esetében annak ellenére, hogy hazánk jelentős éves tagdíjat fizet, az azt használó kutatások eredménye a kritikus tömeg alacsony száma miatt csak részleges. Ugyanakkor éppen a CERN esetében Magyarország olyan műszaki-mérnöki, sokkal inkább a kísérleti fejlesztési területen is végez érdemi hozzájárulást, mely gazdasági hasznosulást is lehetővé tesz, nem tisztán kutatásit - hasonló modell megfelelő támogatással elérhető lehet más kutatási területeken is (pl. European Spallation Source, ELI).

A 14. §-hoz

A védett természeti területek védettségi szintjének helyreállításáról szóló 1995. évi XCIII. törvény hatálya alá tartozó és a törvény alapján már magántulajdonba került földterületeket legkésőbb 2018. december 31-ig az állam javára ki kell sajátítani. A kisajátítási eljárások folyamatban vannak, a feladat körültekintő, eredményes befejezéséhez a hatályos törvény szerinti határidő módosítása szükséges.

A 15-18. §-hoz

A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) módosításának célja a Tanoda program hazai rendszerben történő működési, finanszírozási kereteit biztosító jogszabályi alapok lefektetése, a tanoda fogalmának beillesztése a gyermekvédelmi rendszerbe. A köznevelés rendszerén kívül, alulról jövő kezdeményezésként létrehozott tanodák képesek voltak megszólítani a hátrányos helyzetű tanulókat és családjukat, tevékenységükkel hozzájárulnak a tanulók életlehetőségeinek javításához, társadalomba való sikeres beilleszkedésükhöz és így a társadalom versenyképességének javításához. A tanodák finanszírozása az uniós források rendelkezésre állása óta (HEFOP - 2004) pályázati úton történik. A jelenlegi 274 konvergencia régióban uniós forrásból működő tanodából 212 tanoda 2018 második felében zár, tehát ekkortól egyáltalán nem rendelkeznek uniós támogatással. Az uniós pályázatok megszűnését követően a tanoda program hazai költségvetésből történő finanszírozását meg kell teremteni. Ennek alapfeltétele a tanodák hazai rendszerben történő működési, finanszírozási kereteit biztosító jogszabályi alapok megteremtése.

A tanoda mind céljait, mind alapelveit tekintve a gyermekvédelmi ellátások rendszerén belül helyezhető el, ezért alapvető szabályait - a Biztos Kezdet Gyerekházhoz hasonlóan - a Gyvt.-ben szükséges rögzíteni. A módosítás értelmében bevezetésre kerül az elsősorban hátrányos helyzetű gyermekeket célzó, a „gyermekek esélynövelő szolgáltatásai” elnevezésű új gyermekjóléti alapellátás.

A tanodák tekintetében csak az alapvető szabályokat rögzíti: az új gyermekjóléti alapellátás célját, célcsoportját, legfontosabb szolgáltatásait és az együttműködési kötelezettséget. A tanodákra vonatkozó részletes szakmai, valamint a működéssel és finanszírozással összefüggő rendelkezések a végrehajtási rendeletekben nyernek szabályozást.

A tanoda a helyi sajátosságokra, a gyermekek, fiatalok önkéntes részvételére és egyéni szükségleteire építő, innovatív szemléletű hátránykompenzáló kezdeményezés, amely a tanoda fenntartója által autonóm módon használt közösségi színteret működtet. Olyan, a személyiségfejlődés egészét szem előtt tartó komplex szolgáltatást nyújt, amelyet a köznevelési rendszerben kevésbé sikeres, a társadalmi perifériára szoruló gyermekek és fiatalok korlátozottan vagy egyáltalán nem érhetnek el.

A törvény alapján a tanoda szolgáltatásainak fő célcsoportját a rendszeres gyermekvédelmi kedvezményben részesülő, hátrányos vagy halmozottan hátrányos helyzetű, általános iskolai és középfokú tanulmányaikat folytató gyermekek képezik. A tanoda szolgáltatásainak igénybevételére a kötelező tanórai és egyéb foglalkozásokon kívül, hétvégéken és a tanítási szünetekben van lehetőség.

A gyermekek esélynövelő szolgáltatásai, mint új gyermekjóléti alapellátás bevezetését szükséges átvezetni a Gyvt. vonatkozó rendelkezésein. A gyermekek esélynövelő szolgáltatásainak finanszírozása pályázati úton, kormányrendeletben meghatározott eljárási rend szerint kiválasztott fenntartókkal kötött finanszírozási szerződések útján történik. A gyermekek esélynövelő szolgáltatásainak igénybevételéért térítési díj nem állapítható meg.

A törvény tartalmazza a tanodák finanszírozási rendjének, szakmai és működtetési szabályainak meghatározására vonatkozó végrehajtási rendeletek megalkotására vonatkozó felhatalmazó rendelkezéseket.

A 20-21. §-hoz

A törvény előírja, hogy a 400m2 vagy az azt meghaladó bruttó alapterületű építmény rendeltetésének kereskedelmi rendeltetésre változtatására, vagy kereskedelmi rendeltetésű építmény jogszabályban meghatározott átalakítására hatósági engedély alapján van lehetőség, amely eljárásban a Kormányhivatal szakhatóságként vesz részt. Az engedély hiányában a hatóság megtiltja a rendeltetésszerű használatot és bírságot szabhat ki. A törvény továbbá felhatalmazó rendelkezést tartalmaz az eljárás részletszabályaira vonatkozóan.

A 23-26. §-hoz

A Budapest IV. kerület 76561/221 helyrajzi számú ingatlan vagyonkezelőjének törvényi kijelölését tartalmazza, amelyre a törvény 1. mellékletének módosítása, kiegészítése útján kerül sor.

A 27-30. és 32. §-hoz

Tekintettel arra, hogy a megváltozott gazdasági környezet miatt már nem indokolt a nemzetgazdasági érdekből kiadott nemzeti letelepedési engedélyek jogintézményének biztosítása, a jogszabályok egyszerűsítése, átláthatóbbá tétele érdekében indokolt a jogintézménnyel összefüggő rendelkezések hatályon kívül helyezése.

A 31. §-hoz

A nemzetgazdasági érdekből kiadott nemzeti letelepedési engedélyek jogintézményének megszüntetésével, az ezzel összefüggő eljárások befejezésével együtt szükséges olyan rendelkezéseket meghatározni, melyek - a jogbiztonság követelményeinek eleget téve - biztosítják, hogy az idegenrendészeti hatóság megfelelő összesített tájékoztatással rendelkezzen.

A 33-34. §-hoz

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény (a továbbiakban: Éhvt.) 10. § (4) bekezdésének módosítását az indokolja, hogy a statútum rendelet 129. § (2) bekezdés d) pontja értelmében a kibocsátási egységek kereskedelmének jogköre átkerült az innovációért és technológiáért felelős miniszterhez. A kormányzati struktúra átalakítására tekintettel a kiotói egységek értékesítéséből származó bevételek Nemzeti Éghajlatváltozási Stratégiával összefüggésben történő felhasználásáról ezt követően az innovációért és technológiáért felelős miniszter gondoskodik a Zöld Beruházási Rendszer keretében.

Az Éhtv. módosításának további célja, hogy a törvény összhangba kerüljön a statútum rendelet 129. § (2) bekezdés d) pontjával.

Mindazonáltal, az Éhvt. jelen szövege nem nevezi meg a Bécsi Egyezményt, mint az iparpolitikáért felelős miniszter hatáskörét érintő területet, pusztán a Montreali Jegyzőkönyvre tesz utalást a 13/F. § (5) bekezdése. A Bécsi Egyezmény mind szabályozási körüket (az általuk lefeledett gázokat), mind szabályozási céljukat tekintve szorosan összefüggenek. A Montreali Jegyzőkönyv gyakorlatilag a Bécsi Egyezmény folytatásaként született, ezért a kettő egymással összhangban kezelendő. A jogértelmezés és a hatásköri pontosítás érdekében indokolt az Éhvt. kiegészítése a Bécsi Egyezmény megnevezésével, valamint az ózonkárosító anyagokkal.

A 35. §-hoz

Az élelmiszerláncról és hatósági felügyeletéről szóló 2008. évi XLVI. törvény módosítása azért szükséges, mert a hulladékká vált csomagolóeszközökkel kapcsolatos szabályozás a hulladékgazdálkodásért felelős miniszter felelősségi körébe tartozik.

A 36. §-hoz

Jogtechnikai pontosítás.

A 38. és 126. §-hoz

A törvény rögzíti, hogy a nemzeti minősített adat védelmére vonatkozó fizikai és elektronikus biztonsági feltételeket 2020. december 31-ig kell megteremteni, valamint az állami és önkormányzati szervek elektronikus információbiztonsági feltételeinek történő megfelelés határideje további egy évvel meghosszabbodik.

A 39. és 41-42. §-hoz

A törvény a miniszter részére történő személyi illetményt állapítja meg. Az alapilletménytől eltérő személyi illetményt a miniszterelnök évente állapítja meg, és azt minden évben felülvizsgálja. A törvény kimondja, hogy a személyi illetmény összege nem haladhatja meg a miniszter által irányított vagy felügyelt központi államigazgatási szerv, központi államigazgatási szervnek nem minősülő költségvetési szerv, illetve a miniszter tulajdonosi joggyakorlása alatt álló gazdasági társaság által ugyanazon személynek a tárgyévet megelőző évben kifizetett, a személyi jövedelemadóról szóló törvény szerinti munkaviszonyból származó jövedelemnek minősülő, legnagyobb éves jövedelem egytizenkettedét. A törvény rögzíti továbbá, hogy személyi illetmény alkalmazása esetén a miniszter részére illetménykiegészítés, pótlék nem fizethető.

A 40. és 43. §-hoz

Pontosítja a kormányülések dokumentálásának szabályait.

A 44. §-hoz

A környezetvédelmi termékdíjról szóló 2011. évi LXXXV. törvény (a továbbiakban: Kvtv.) módosítása azért szükséges, mivel a módosuló rendelkezésekben szereplő szakkérdés kizárólag hulladékgazdálkodási szakkérdést érint, amelyek ellátása a hulladékgazdálkodásért felelős miniszter feladat- és hatáskörébe tartozik.

A 45. és 79. §-hoz

A nemzeti vagyonról szóló 2011. évi CXCVI. törvény (a továbbiakban: Nvtv.) jelenleg hatályos 7. § (2) bekezdésében szerepelnek a nemzeti vagyongazdálkodás feladatai. A kulturális és természeti értékek jövő nemzedékek számára való megőrzése az Alaptörvényben meghatározott alapvető szempont, a kulturális és természeti értékek egyetemes, nem számszerűsíthető értékeket hordoznak, azok az emberiség különleges értékkel bíró kulturális és természeti örökségét képezik. Ezen értékek megóvása érdekében kiemelten fontos, hogy az állam a tulajdonába tartozó vagyonával a vagyon értékváltozásától függetlenül oly módon gazdálkodjon, hogy ezen értékek fennmaradása biztosított legyen.

Az Nvtv. által meghatározott nemzeti vagyongazdálkodással összefüggő szempontokat a törvény kiegészíti azzal, hogy a kulturális és természeti értékek jövő nemzedékek számára való megőrzése érdekében a kiemelt kulturális örökségvédelmi és természetvédelmi szempontok érvényesítése is szükséges függetlenül attól, hogy e szempont a vagyonban milyen értékváltozást eredményez. A kulturális és természeti értékek ugyanis egyetemes, nem számszerűsíthető értékeket hordoznak.

Az Nvtv. 7. § (2) bekezdésének módosításával összhangban indokolt a világörökségről szóló 2011. évi LXXVII. törvény kiegészítése is arra az esetre, amennyiben világörökségi területen fennálló állami tulajdonban álló épület, műtárgy egyéb közterületi építmény vonatkozásában szükséges a módosításra kerülő Nvtv. 7. § (2) bekezdése szerinti kiemelt kulturális örökségvédelmi és természetvédelmi szempontok érvényesítése érdekében a vagyontárgy átépítése, lebontása.

Szükséges meghatározni azt az eljárásrendet, amely során a tulajdonosi joggyakorló meg tudja tenni a szükséges intézkedéseket a kiemelt kulturális örökségvédelmi és természetvédelmi szempontok érvényesítése érdekében.

A tervezet szerint a kulturális örökség védelméért felelős miniszter az építésügyi szabályozásért és építéshatósági ügyekért felelős miniszter egyetértésével kezdeményezheti az állam tulajdonosi jogait gyakorló szervnél az ingatlan átépítését, bontását, majd az állam tulajdonosi jogait gyakorló szerv megteszi az állami tulajdonú építmény átépítése vagy bontása érdekében szükséges intézkedéseket.

A 46-47. §-hoz

A rendelkezések az ügyészek illetménypótlékára vonatozó szabályozást fogalmaznak meg.

Az 50. §-hoz

A módosítás megszünteti a Nemzeti Együttműködési Alap lehetséges kezelőszervének tekintetében azon feltételt, hogy az Alap kezelője kizárólag az Alap felett rendelkező miniszter irányítása alatt álló központi költségvetési szerv lehessen, továbbá a szervi jelleget tekintve feloldja a központi költségvetési szervi típusra való szűkítést.

Az 51-53. §-hoz

A Piarista Rend Magyar Tartománya által kidolgozott, és a gödi szakképző iskolájában bevezetni tervezett speciális oktatási modellje pilot-programként jelenik meg a szakterület stratégiai fejlesztési terveiben. A modell központi eleme a 2018 őszétől induló orientációs év, amely az egyéni tanulási utak pedagógiáján, az egyéni és csoportos kísérésen, a készség- és képességfejlesztésen, tehetséggondozáson, a személyes pályaorientáción és az életpályatanácsadáson keresztül tervezi (felmenő rendszerben) megújítani a szakképzésbe történő bekapcsolódás rendszerét, növelve ezzel a tanulók iskolai sikerességét és csökkentve a szakképzésben tapasztalható lemorzsolódást. A törvény a program elindításához, a szakközépiskolai előkészítő évfolyam fogalmának bevezetéséhez szükséges a jogszabályi hátteret teremti meg.

Az 54. §-hoz

Szövegcserés módosítások.

Az 55. és 60-61. §-hoz

A kormányzati szervek köre pénzügyi intézménnyel bővült, amelynek forrásbevonási tevékenysége eltér a hatályos törvénnyel eddig lefedett szervezetekétől. Ezért szükséges az adósságkövetelmény betartását szolgáló eljárási szabályok kiegészítése.

Az 56. §-hoz

A módosítás egyértelművé teszi, hogy a kormányzati engedélyt nem igénylő önkormányzati kezességvállalás alapvetően a más önkormányzatok által engedély nélkül megköthető ügyletekre vonatkozik, a likvid hitelek kivételével. Ez utóbbi esetben ugyanis az önkormányzati tulajdonú gazdasági társaságok ügyletére is lehetséges az engedély nélküli önkormányzati kezesség vállalás.

Az önkormányzat a Kormány előzetes hozzájárulásával a nemzetgazdasági szempontból kiemelt jelentőségű beruházás esetén a többségi tulajdonában álló gazdasági társaság által vállalt kötelezettségek biztosítására is kezességet vállaljon.

Az 57. §-hoz

A módosítás megteremti annak lehetőségét, hogy a Kormány az önkormányzati gazdasági társaságok már meglévő adósságügyleteinek szerződésmódosítással, vagy adósságmegújítással történő kiváltását akkor is engedélyezhesse, ha azok nem felelnek meg az új ügyletekre vonatkozó követelményeknek, de a meglévőnél kedvezőbb feltételeket eredményeznek a gazdasági társaság számára.

Az 58. §-hoz

A Magyarország gazdasági stabilitásáról szóló 2011. évi CXCIV. törvény (a továbbiakban: Gst.) módosításával a Költségvetési Tanács feladatkörét kiterjeszti a tagállamok költségvetési keretrendszerére vonatkozó követelményekről szóló 2011/85/EU tanácsi irányelvvel összhangban. A törvény alapján a Költségvetési Tanács a központi költségvetésről szóló törvény tervezetének vizsgálata keretében külön is vizsgálja a költségvetési egyenleg mértékét, valamint a Gst. 3/A. § (2) bekezdésének való megfelelést. Kiemelendő, hogy a feladatkör módosulása semmilyen módon nem érinti a Költségvetési Tanácsnak az államadósság-szabálynak való megfelelés vizsgálatának feladatát, nincs semmilyen eljárási vagy tartalmi kapcsolatban a költségvetési törvényjavaslat zárószavazásához szükséges előzetes KT hozzájárulási jog (az ún. „vétójog”) megadásával.

Az 59. §-hoz

Indokolt, hogy amennyiben a Költségvetési Tanács véleménye szerint a tervezett kormányzati szektor egyenlege nem felel meg a vele szemben támasztott törvényi feltételeknek, akkor a Kormány köteles legyen a költségvetési törvényjavaslat indokolásában külön értékelni a követelményeknek való megfelelést. Ennek előírását tartalmazza a rendelkezés.

A 62-63. §-hoz

A módosítás pontosítást tartalmaz a fizetési kötelezettség összegét nem terhelő likvid hitel fogalmára vonatkozóan (naptári évben keletkeztetett és lejáró), valamint anonimizálja a pénzügyi szolgáltatót és kivezeti a megszűnt Pénzügyi Szervezetek Állami Felügyeletére vonatkozó szabályozást.

A szöveg-pontosítással egyértelművé válik, hogy változatlan futamidő mellett is szükséges a Kormány hozzájárulását kérni azon szerződésmódosításokhoz, amelyek esetében az ügyletből eredő fizetési kötelezettség az eredetihez képest nő.

A 64-67. és 75. §-hoz

Megteremtik annak a lehetőségét, hogy az önkormányzati tulajdonú gazdasági társaságok által ellátott feladatok önkormányzati fenntartású költségvetési szervnek átadásra kerülhessenek, hasonlóan - a jelenleg törvényben szabályozott - az állami tulajdonú gazdasági társaságok állami feladatellátásának központi költségvetési szerv általi átvételéhez.

A törvény továbbá felhatalmazást biztosít a helyi önkormányzatok számára az önkormányzati tulajdonú gazdasági társaságok feladatellátásának önkormányzati fenntartású költségvetési szerv által történő átvételére és a társaság e törvény alapján történő megszüntetésére vonatkozó részletes szabályok megalkotására.

A 68. §-hoz

Lehetőséget ad a Kormány számára, hogy a helyi önkormányzat, helyi nemzetiségi önkormányzat, társulás, valamint az állam többségi tulajdonában álló gazdasági társaság esetén nem csak az európai uniós forrásból, hanem más fejlesztési célú költségvetési támogatás esetén is előírja azok kincstári számlán történő kezelését. A törvény ezeknél a támogatásoknál megszünteti a nyerészkedés lehetőségét is, kimondva, hogy azok csak a támogatási szerződés szerinti célra használhatók fel, értékpapír vásárlásra vagy más - akár átmeneti - kamatbevételt eredményező befektetésre nem.

A 69. §-hoz

A kincstár által a kincstári felülvizsgálattal összefüggésben az Áht. alapján benyújtott beszedési megbízás benyújtásának határidejét pontosítja.

A 70. §-hoz

A költségvetési kapcsolatokkal rendelkező Nemzeti Infrastruktúra-fejlesztő Zrt. számára is előírja a Kincstárban történő számlavezetést, továbbá pontosítja azt a rendelkezést, amely szerint a kincstári körön kívüli számlatulajdonosok értékpapír számlával nem rendelkezhetnek, értékpapírt nem vásárolhatnak.

A törvény továbbá pontosítja a kincstári számlavezetési szabályokat oly módon, hogy egy felsorolásba gyűjti a Kincstár által a nem kincstári körnek vezethető számlákat, továbbá - a gyakorlattal összhangban - nevesíti azt az esetet is, ha törvény vagy kormányrendelet írja elő meghatározott pénzeszközök kincstári kezelését, valamint a törvény más részeivel összefüggő szövegpontosításokat tartalmaz.

A 71. §-hoz

A törvény pontosítja az állami viszontgarancia érvényesítése nyomán keletkező követelés behajtására vonatkozó szabályokat, részben átemelve az eddig az éves központi költségvetési törvényekben szereplő rendelkezéseket is.

A 72. §-hoz

Az elektronikus ügyintézésre vonatkozó jogszabályok rendelkezéseivel összhangban a törzskönyvi jogi személyek elsőszámú vezetőinek elektronikus azonosítása, valamint képviseleti jogának igazolása érdekében a módosítás bővíti a közhiteles törzskönyvi nyilvántartás adatkörét, valamint megteremti az azonosításhoz szükséges személyes adatok kezelésének törvényi alapját.

A 73. §-hoz

Az egységes jogértelmezés és joggyakorlat érdekében pontosan meghatározza az adatszolgáltatásra, illetve a bírságfizetésre kötelezett személyét az olyan társulás, nemzetiségi önkormányzat vagy az irányítása alá tartozó költségvetési szerv esetén, amely tervezési, gazdálkodási, ellenőrzési, finanszírozási, adatszolgáltatási és beszámolási feladatai ellátásáról a társulás, nemzetiségi önkormányzat székhelye szerinti önkormányzati hivatal gondoskodik.

A 74. §-hoz

Felhatalmazó rendelkezés.

A 76. §-hoz

A módosítást a közpénzfelhasználás hatékonyságának elősegítése teszi szükségessé. A módosítás értelmében az önkormányzatok, kormányzati szektorba sorolt egyéb szervezetek kereskedelmi banknál vezetett számláin tárolt uniós támogatási előlegeiket kötelesek lesznek átutalni a Kincstárnál megnyitott számlákra, és azon kezelni azokat. Lényeges, hogy a kedvezményezettek szerződéses jogait és kötelezettségeit a változás érdemben nem érinti, hiszen a kincstári számla számlatulajdonosa is a kedvezményezett lesz, a Kincstár továbbra is az ő rendelkezése alapján teljesít arról kifizetést.

A törzskönyvi nyilvántartásban szereplő vezetők személyes adataira vonatkozóan egyszeri adatfeltöltés (ősfeltöltést) kell végrehajtani, amely az állami adó- és vámhatóság közreműködésével valósítható meg. A § ezen adatátadási kötelezettséget határozza meg, azzal, hogy rögzíti, az adatátadás adattartalmát is. Az adózás rendjéről szóló 2017. évi CL. törvény rendelkezik az adatok átvételéről, de mivel az információs önrendelkezési jogról és az információszabadságról szóló 2011. évi CXII. törvény alapján az adóazonosító jel személyes adat, annak kezeléséről is törvényben kell rendelkezni.

A 77-78. §-hoz

Szövegcserés módosítások és hatályukat vesztő rendelkezések.

A 80. és 82-90. §-hoz

A módosítás a közszolgálati tisztviselőkről szóló 2011. évi CXCIX. törvénynek - a Magyarország minisztériumainak felsorolásáról, valamint egyes kapcsolódó törvények módosításáról szóló 2018. évi V. törvénnyel megállapított - egyes 2018. május 18-ától hatályos rendelkezéseinek technikai, a jogalkalmazói gyakorlat visszajelzésein alapuló módosításait végzi el, egyértelműsítve a közszolgálati tisztviselők és az állami tisztviselők jogviszonyának megszűnésével és megszüntetésével összefüggő kérdéseket.

A 91. §-hoz

Az állami felsőoktatási intézmények hallgatói a Hallgatói Ösztöndíj Szerződés aláírásával vállalják, hogy az Nftv.-ben meghatározott keretek között teljesítik tanulmányi kötelezettségeiket, melynek teljesítéséhez állami (rész)ösztöndíjban részesülnek. A szerződésben vállaltaknak nem vagy részbeni teljesítése esetén a hallgatónak az állam felé visszafizetési kötelezettsége keletkezik, amely bevételként jelenik meg a felsőoktatásért felelős miniszter által vezetett minisztérium fejezetében. Az így keletkező bevételt - mint hatósági bevételt - a felsőoktatási intézmények alaptevékenységének támogatására szükséges fordítani, mint fejlesztési forrást.

A 92-93. §-hoz

A felsőoktatási intézmények, illetve fenntartóik által kezdeményezett név- és intézménytípus-változásokat szabályozza. A Szent Atanáz Görög Katolikus Hittudományi Főiskola elnevezése Szent Atanáz Görögkatolikus Hittudományi Főiskolára, a Zsigmond Király Egyetem elnevezése Milton Friedman Egyetemre változik.

Az Edutus Főiskola és a Kodolányi János Főiskola kezdeményezésére lefolytatott vizsgálat szerint nevezett magán felsőoktatási intézmények megfelelnek az alkalmazott tudományok egyetemével szemben támasztott törvényi feltételeknek, a törvény az ezzel kapcsolatos szabályokat módosítja.

A 94-111. §-hoz

A képviselői feladatok súlyozása érdekében indokolt a tiszteletdíjak sávos növelése attól függően, hogy a képviselő állandó bizottság vagy a nemzetiségeket képviselő bizottság tagja, illetve a törvényalkotási bizottság vagy legalább kettő bizottság tagja. A különböző parlamenti tisztséget betöltő képviselők tiszteletdíja közötti eltérés tehát indokolt.

Az országgyűlési képviselő másra át nem ruházható, készpénzre át nem váltható üzemanyagkártya használatára jogosult. Annak érdekében, hogy valamennyi képviselő a legteljesebb körben, illetve az utazási szokásaihoz, szükségleteihez igazodva használhassa az üzemanyagkártyát, a rendelkezés a pontosítja a használat lehetőségeit annak érdekében, hogy a képviselők a választókerületi munkájukat minél hatékonyabban elláthassák.

Az országgyűlési képviselőkre szigorú összeférhetetlenségi szabályok vonatkoznak, akik ezen megbízatásuk mellett a törvényben meghatározott szűk körű kivételtől eltekintve nem tölthetnek be más állami, önkormányzati és gazdasági tisztséget vagy megbízatást, nem folytathatnak kereső tevékenységet, illetve díjazást sem fogadhatnak el. Ehhez kapcsolódóan szükséges az országgyűlési képviselők javadalmazásának a módosítása, amely az alapilletmény 18,5 százalékos emelését tartalmazza. A rendelkezés a szlovák mintára támaszkodik, ahol a képviselői alapilletmény a nemzetgazdasági átlagbér háromszorosa. A hazai mérték félúton van Románia és Ausztria képviselői alapilletménye között.

Annak érdekében, hogy valamennyi képviselő a legteljesebb körben, illetve a napi szokásaihoz, szükségleteihez igazodva használhassa mobil készülékét, indokolt megteremteni annak a lehetőségét, hogy a képviselők mobiltelefonjaik segítségével tudják rendezni a parkolási költségeiket, azonban ezt kizárólag önköltségesen tehetik meg.

Az országos listán megválasztott képviselő és az egyéni választókerületben megválasztott képviselő iroda, illetve képviselői alkalmazotti keret tekintetében súlyozott rendszer kerül kialakításra az üzemanyag-keretre vonatkozó szabályokhoz hasonlóan.

A képviselői tevékenységhez kapcsolódó támogatások képviselők által fel nem használt keret-maradványa ezentúl a képviselőcsoportok működési keretébe kerül átcsoportosításra.

A házelnök javadalmazása a többi országgyűlési tisztség betöltése után járó tiszteletdíjra figyelemmel került meghatározásra.

A lakáshasználati hozzájárulás növekedése a budapesti ingatlanpiac áremelkedéséből ered, vagyis ezt a módosítást a piac diktálta. A fővárosi albérletárak az elmúlt 5-6 évben megduplázódtak.

A független képviselők ugyanolyan széleskörű, komplex munkát látnak el, mint a képviselőcsoporthoz tartozó képviselők, azonban az ő munkájukat nem segítik frakciómunkatársak, ezért magasabb összegű működési támogatásban részesülnek ezentúl.

A miniszterelnök, a miniszter, az államtitkár, a kormánybiztos, a miniszterelnöki biztos, a miniszterelnöki megbízott vagy a miniszteri biztos feladat és hatásköre ellátása mellett a képviselő mandátummal járó feladatait is teljesíteni köteles. Erre való tekintettel nem indokolt a képviselői tiszteletdíj kormányzati szereplők vonatkozásában történő csökkentése.

A 112-117. §-hoz

Az NHKV Nemzeti Hulladékgazdálkodási és Koordináló Zrt. részére közvetlen hozzáférést kell biztosítani az Országos Környezetvédelmi Információs Rendszerhez az állami hulladékgazdálkodási közfeladatainak ellátásához szükséges mértékben. Ez a rendelkezés összhangban áll a Kvtv. 64/B. § (1) bekezdésében a termékdíjköteles termékekből keletkező hulladékok gyűjtését és hasznosítását közvetítő és szervező állami koordináló szervezet OKIR- hoz való hozzáférési jogosultságával. Ezzel összefüggésben kerül sor módosításra, a 3. § (1) bekezdésben bevezetett rövidítés alkalmazhatósága érdekében.

A jogszabály-módosítás hiányában a hulladékgazdálkodásért felelős miniszter nem tudná ellátni a hulladékgazdálkodási ágazat irányítását, így különösen a környezetvédelmi hatóságok hulladékgazdálkodási tevékenységének szakmai irányítását, továbbá a nemzetközi szerződésekből fakadó kötelezettségeit pl. Bázeli egyezmény sem tudja teljesíteni, ezért a törvény e hiányosságot is pótolja.

A hulladékgazdálkodással összefüggő fejlesztésére irányuló kutatások összehangolása, támogatása, értékelése, és az állami környezetkutatási célok teljesítésének biztosítása - a Nemzeti Kutatási, Fejlesztési és Innovációs Hivatal elnökével együttműködésben - a hulladékgazdálkodási alrendszer tekintetében a hulladékgazdálkodásért felelős miniszter feladatkörébe tartozó feladat, akárcsak az innovációért való felelősség. A hulladékhierarchia elsőszámú prioritása a megelőzés, amelynek elérésében kulcsfontosságú szerepe van a hulladékgazdálkodási ismeretek oktatásának. A hulladékgazdálkodási szakképzést érintő egyes szakmák feltételrendszerének hulladékgazdálkodási szempontú meghatározása a hulladékgazdálkodásért felelős miniszter szakmai kompetenciájába tartozó kérdés. Az OKIR hulladékgazdálkodási alrendszerének kialakítása és működtetése továbbra is a környezetvédelemért felelős miniszter feladata maradna azzal, hogy a szakmai tartalom tekintetében a hulladékgazdálkodásért felelős miniszter egyetértése szükséges.

A Ht. 88. § (1) bekezdés 29. pontja, a (2) bekezdés 2. pontja és a (3) bekezdés b) pont bi) alpontja a hulladékstátusz megszűnésére vonatkozó követelmények megállapítására kormányrendeleti és miniszteri rendeleti szintű szabályozás megalkotására ad felhatalmazást. A Kormány tagjainak feladat- és hatásköréről szóló 94/2018. (V. 22.) Korm. rendelet 116. § 13. pontja alapján a fenti felhatalmazó rendelkezések alapján megalkotandó, hulladékgazdálkodást érintő jogszabályok előkészítése kizárólag az innovációért és technológiáért felelős miniszter feladat- és hatáskörébe tartozik. A törvénymódosítás biztosítja a jogalkotásról szóló 2011. évi CXXX. törvény 3. §-ában előírt azon követelménynek való megfelelést, amely szerint a szabályozás nem lehet indokolatlanul párhuzamos vagy többszintű. A jogalkalmazást nagyban segítheti továbbá, ha egy adott hulladékáram hulladékstátusza megszűnésére vonatkozó követelmények egy kormányrendeletben kerülnek meghatározásra. Az egyszintű szabályozás bevezetése megteremti továbbá az összhangot az európai uniós jogalkotási gyakorlattal, különös tekintettel az alábbi rendeleti szintű szabályozásokkal, melyek esetében a különböző hulladékfajták hulladékstátuszának megszűnésére és a tanúsítás rendjére vonatkozó követelmények egy jogszabályban jelennek meg:

- Az egyes fémtörmeléktípusoknak a 2008/98/EK európai parlamenti és tanácsi irányelv szerinti hulladék jellegének megszűnését meghatározó kritériumok megállapításáról szóló, 2011. március 31-i 333/2011/EU tanácsi rendelet,

- A tört üvegnek a 2008/98/EK európai parlamenti és tanácsi irányelv szerinti hulladék jellegének megszűnését meghatározó kritériumok megállapításáról szóló, 2012. december 10-i 1179/2012/EU bizottsági rendelet,

- A réztörmeléknek a 2008/98/EK európai parlamenti és tanácsi irányelv szerinti hulladék jellegének megszűnését meghatározó kritériumok megállapításáról szóló, 2013. július 25-i 715/2013/EU bizottsági rendelet.

A törvény meghatározza azt is, hogy az igazgatási és szolgáltatási díjfizetésére kötelezetett egyes hulladékgazdálkodási eljárásokat és díjak mértékét kizárólag a hulladékgazdálkodásért felelős miniszter jogosult meghatározni.

Az Országos Hulladékgazdálkodási Tervvel, az Országos Megelőzési Programmal kapcsolatos feladatköröknek a hulladékgazdálkodásért felelős miniszter általi ellátásához a törvény pontosítja a hulladékokról szóló törvény érintett rendelkezéseit.

Az NHKV Zrt. feletti tulajdonosi jogosítványokat a nemzeti vagyon kezeléséért felelős tárca nélküli miniszter gyakorolja, továbbá a 67. § a 78. § (4) bekezdésbe, a 88. § (2) bekezdés 2. pontja és a 88. § (3) bekezdés b) pont bi) alpontja a 88. § (1) bekezdés 29. pontjába kerül rendszertanilag.

A 118-125. §-hoz

Az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvényben (a továbbiakban: Ügkr. tv.) szövegpontosításokat végez el a Kormány tagjainak feladat- és hatásköréről szóló 94/2018. (V. 22.) Korm. rendeletben foglaltakra tekintettel.

Továbbá az Ügkr. tv. 26. §-át állapítja meg újra, tekintettel arra, hogy a statútum rendelet 129. § (2) bekezdés d) pontja értelmében a kibocsátási jogosultságok értékesítését a továbbiakban az innovációs és technológiai miniszter, mint iparügyekért felelős miniszter látja el. Ezt figyelembe véve a légiközlekedési egységek értékesítéséből származó bevétel 100%-ának, a kibocsátási egységek árverés útján történő értékesítéséből származó bevétel 50%-ának Zöldgazdaság Finanszírozási Rendszer előirányzat keretében való felhasználásáról az innovációért és technológiáért felelős miniszter gondoskodik.

A 126. §-hoz

Szövegcserés módosítás.

A 127-128. §-hoz

A mező- és erdőgazdasági földek forgalmáról szóló 2013. évi CXXII. törvény 35. § (6) bekezdésének módosítása és kiegészítése azért indokolt, mert a rendelkezés hatályba lépése óta rendkívüli módon megnőtt az irreális mértékben, csalárd módon megállapított ingatlan- becsértékek száma a földeket érintő végrehajtási eljárások esetében. Az ex lege fennálló fizetési kötelezettségek teljesítése jelenleg a Nemzeti Földalapkezelő Szervezet alapfeladatainak ellátását gátolja, emellett az állam számára indokolatlan és irreális mértékű költségvetési terheket jelent. Az eljárások eredményeként az állam a legtöbb esetben nem hasznosítható vagy a Nemzeti Földalap vagyoni körébe nem tartozó ingatlanokat szerez, mindezek miatt szükségtelen a jogszabály rendelkezés további fenntartása.

A 129. §-hoz

A módosítás indoka az, hogy a hulladékgazdálkodási közszolgáltatási tevékenység minősítése kizárólag hulladékgazdálkodási szakkérdéseket érint, amely a hulladékgazdálkodásért felelős miniszter feladat- és hatáskörébe tartozik.

A 130-131. §-hoz

A szociális temetés jogintézményének hatálybalépési időpontjával kapcsolatos jogtechnikai pontosításokat tartalmaznak.

A 132. §-hoz

A szövegcserés rendelkezések a hatásköri összeütközések elkerülését szolgálják. A törvény egyértelműsíti, hogy az önkormányzat polgármestere az épített környezet alakításáról és védelméről szóló 1997. évi LXXVIII. törvény 57/F. § hatálya alá tartozó rendeltetésmódosítások esetében nem folytathat le településképi bejelentési eljárást.

A 133. §-hoz

A módosítás jogtechnikai pontosító rendelkezést tartalmaz.

A 134. §-hoz

A kirendelt ügyvéd óradíjának megállapításával kapcsolatos szabályokat határozza meg.

A 135. §-hoz

A törvény hatálybalépéséhez szükséges rendelkezéseket állapítja meg.

A 136. §-hoz

A sarkalatossági záradékot tartalmazza.