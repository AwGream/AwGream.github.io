1998. évi LXXXV. törvény indokolása

a nemzeti biztonsági felügyeletről

-----STARTING---POINT---ALTALANOS--- 

A Magyar Köztársaság Kormánya és az Észak-atlanti Szerződés Szervezete (NATO) által - a békepartnerségi együttműködés keretei között - 1994. július 5-én aláírt Biztonsági Megállapodás, valamint a Magyar Köztársaság és a Nyugat-európai Unió (NYEU) között 1996. október 1-jén aláírt Biztonsági Megállapodás szerint a Magyar Köztársaság kötelezettséget vállalt arra, hogy az együttműködés során megkapott minősített és más védendő információkat az előírt biztonsági normák szerint kezeli és őrzi. NATO tagállammá válásunkat követően kötelező csatlakoznunk az „Információ Biztonságáról szóló Megállapodás”-hoz, amely alapelemeiben megegyezik a fenti megállapodásokkal.

A megállapodások szerint minden tagállamnak létre kell hoznia egy nemzeti biztonsági hatóságot, amely felelős a szükséges biztonsági követelmények érvényesüléséért.

A nemzeti biztonsági hatóság (National Security Authority - NSA) felállítására és működésére, valamint a minősített információk személyi és fizikai védelmére vonatkozó általános alapelveket és szabályokat a NATO Biztonsági Szabályzat /NATO CM (55) 15 Szabályzat/, valamint a NYEU Biztonsági Szabályzat /NYEU RS-100 Szabályzat/ tartalmazza. A lefektetett biztonsági követelmények betartását a NATO és a NYEU felé a tagországok nemzeti biztonsági hatóságai szavatolják. A szabályozás célja a Nemzeti Biztonsági Felügyelet (a továbbiakban: Felügyelet) felállítása és működése legalapvetőbb szabályainak törvénybe foglalása.

-----STARTING---POINT---RESZLETES---

Szervezet

Az 1-2. §-hoz

A NATO és NYEU követelmények szerinti konkrét szakmai-biztonsági feladatkörök Magyarországon több szervezethez kapcsolódnak. A törvényekben meghatározott feladatkörükben eljárva biztonsági feladatokat végeznek a polgári és katonai nemzetbiztonsági szolgálatok; a titokvédelem ágazati felügyeletét a belügyminiszter látja el, ezt a jogkörét speciális területeken a honvédelmi miniszterrel és a polgári nemzetbiztonsági szolgálatokat irányító tárca nélküli miniszterrel közösen gyakorolja. A Felügyelet alapvető rendeltetése, hogy ezen megosztott szervezetrendszer működése során érvényesüljenek a nemzetközi szervezetek tagállamai számára előírt biztonsági követelmények, és ezt a megfelelő biztonsági helyzetet tanúsítsa a szervezetek és tagállamok kijelölt szervei számára.

Tekintettel arra, hogy több tárca felelősségi körét érintő feladatrendszerről van szó, indokolt a Felügyeletet, a Miniszterelnöki Hivatal szervezetében kialakítani, a polgári nemzetbiztonsági szolgálatokat irányító miniszter irányítása alatt. Az elnököt a miniszter a belügyminiszterrel és a honvédelmi miniszterrel egyetértésben nevezi ki és mozdítja el.

A Felügyelet az államigazgatási eljárás általános szabályairól szóló 1957. évi IV. törvény szerint jár el, a Felügyelet vezetőjének döntése ellen a miniszterhez lehet jogorvoslati kérelemmel fordulni. A miniszter döntése - az általános szabályok szerint - bíróság előtt megtámadható.

A miniszter a Felügyelet működéséről évente tájékoztatja az Országgyűlés érintett bizottságait, a Nemzetbiztonsági bizottság pedig gyakorolja - a többi szolgálathoz hasonlóan - a parlamenti ellenőrzést.

A 3. §-hoz

A Szakmai Tanácsadó Bizottság a Felügyelet elnökének tanácsadó és javaslattevő szerve. A Bizottság, mint testület a Kormány által kijelölt miniszterek és a biztonsági kérdésekben érintett szervezetek vezetői által delegált személyekből áll.

A szervezési, koordinációs feladatok folyamatos ellátására célszerű 4-5 fős állandó munkaszervezetet létrehozni. A munkaszervezetben köztisztviselők (a Miniszterelnöki Hivatal állományában) és a fegyveres szervek hivatásos állományából vezényelt munkatársak dolgoznak.

Feladatok

A 4-5. §-hoz

A Felügyelet feladata, hogy nemzeti szinten érvényesítse a nemzetközi szervezetek előírásaiban meghatározott azon biztonsági alapelveket és minimális szabályokat, amelyeket minden tagállamnak (adott esetben együttműködő partnernek) alkalmaznia és érvényesítenie kell, hogy a minősített információk megfelelő védelmet kapjanak kémtevékenység, veszélyeztetés, engedély nélküli nyilvánosságra kerülés ellen, valamint védelmet nyújtsanak az őrizendő objektumok számára szabotázs és szándékos károkozás vagy más veszélyeztetés ellen.

A Felügyelet a nemzetközi szervezetek tekintetében felel a minősített információk védelmére vonatkozó szabályzatok végrehajtásáért. Ennek érdekében hatósági jogkört gyakorol: kiadja a szükséges biztonsági ellenőrzések lefolytatása után az erről szóló igazolást; gondoskodik a minősített információt kezelő szervezeteknél az iratkezelési és egyéb (objektumokkal kapcsolatos) fizikai biztonsági szabályok betartásáról.

A feladatrendszert érintően külön rendelkezni kell az iparbiztonsági feladatokról is, amelyeket szintén a nemzetközi szervezetek Biztonsági Szabályzatai tartalmaznak. Az iparbiztonsági (industrial security) feladatok körébe tartozik a (vállalkozási) szerződések alapján átadásra kerülő minősített információk biztonságának védelme. Ennek keretében előzetesen meg kell vizsgálni az adott gazdasági társaságot, (tervezőirodát, szolgáltató, szállító, vagy kivitelező céget stb.), hogy a minősített információk védelmének feltételei fennállnak-e és ezt ún. „Telephely Biztonsági Tanúsítványban - Facility Security Clearance” - kell igazolni.

Adatkezelés

A 6. §-hoz

A törvény az Alkotmányból és az adatvédelmi törvényből fakadó követelményeknek megfelelően részletesen tartalmazza, hogy a Felügyelet mely adatokat, mennyi ideig kezelhet. Az adatkezelési jogosultság a minősített adatok megismerésének előfeltételeként megkövetelt „biztonsági tanúsítvány” kiadásához szükséges adatokat foglalja magában.

Az adatkezelés tényén túlmenően szükséges felhatalmazást adni az adatok meghatározott körének külföldre történő továbbítására is, hiszen a NATO és a NYEU minősített adatot csak a megismerés előfeltételeként értelmezhető „biztonsági tanúsítvány” alapján bocsát rendelkezésre.

-----STARTING---POINT---VEGE---

Hatálybalépés és felhatalmazás

A 7-8. §-hoz

A NATO, illetve NYEU speciális minősítési jelölést tartalmazó §-ok hatálybalépésének az államtitokról és a szolgálati titokról szóló törvény módosításához kell igazodnia.

A Felügyelet feladatrendszere teljes mélységben nem igényel törvényi szabályozást, így a Kormány rendeletben állapítja meg - nemzetközi kötelezettségvállalásokra tekintettel - a részletes feladatokat . A rugalmas szabályozás indoka ezen túlmenően az is, hogy a NATO és a NYEU biztonsági szervezetrendszerének elemei és azok működése csak a tényleges tagság elnyerését követően válnak teljeskörűen ismertté és kötelezővé.

Módosuló rendelkezések

A 9-11. §-hoz

A nemzetközi szervezetek biztonsági követelményeinek maradéktalan érvényesülése érdekében elengedhetetlen az iparbiztonsági és személyi nemzetbiztonsági ellenőrzés lefolytatásának pontosítása és nemzetközi standardhoz igazítása. Ezt a célt szolgálja a nemzetbiztonsági szolgálatokról szóló 1995. évi CXXV. törvény (Nbt.) módosítása.

A minősített információkat megismerő gazdasági társaságok tekintetében speciális, ún. iparbiztonsági ellenőrzéseket kell lefolytatni. Ezt az új feladatkört meg kell jeleníteni a Nemzetbiztonsági Hivatalnál és a Katonai Biztonsági Hivatalnál. A feladat részletes szabályait - a nemzetközi szervezetek Biztonsági Szabályzataiban foglaltak alapján - a végrehajtási kormányrendelet tartalmazza.

Az Nbt. szabályozási következetlenségét orvosolja a törvény, amikor a Nemzetbiztonsági Szakszolgálat számára is lehetővé teszi a szükséges nemzetbiztonsági ellenőrzések elvégzését.

A 12. §-hoz

A Nemzetbiztonsági Szakszolgálat szolgáltató tevékenységet folytat; más, erre törvényben felhatalmazott szervezetek megkeresésére (megrendelésére) végez titkos információgyűjtő tevékenységet. Az Nbt. 56. §-ában meghatározott, külső engedélyhez kötött titkos információgyűjtést „saját jogon”, külső megrendelés hiányában kizárólag a nemzetbiztonsági ellenőrzési, valamint a belső biztonsági és bűnmegelőzési célú ellenőrzési feladatai során végezhet.

A 13. §-hoz

A nemzetbiztonsági ellenőrzés rendeltetését, célját ki kell egészíteni azzal, hogy - a törvényi feltételek megléte esetén - az ellenőrzés a nemzetközi kötelezettségvállalásokból fakadó biztonsági feltételek meglétének vizsgálatára is irányulhat.

A 14. §-hoz

A NATO és NYEU biztonsági előírások megkövetelik, hogy meghatározott minősítési jelöléssel védett adatokat megismerő személyt is biztonsági ellenőrzés alá kell vonni. Tekintettel arra, hogy a hatályos rendelkezések ezt csak szolgálati titoknál teszik lehetővé, a rendelkezés módosítása elengedhetetlen.

A 15-16. §-hoz

A minősített adatok megismerésének előfeltétele, hogy a Felügyelet biztonsági tanúsítvány kiállításával igazolja: az érintett személy a szükséges biztonsági ellenőrzésen átesett, és az ellenőrzés nem tárt fel olyan kockázati tényezőt, ami kizárná a minősített adat megismerését. Ezen eljáráshoz kötődően meg kell teremteni a Felügyelet elnökének jogosultságát, hogy adott esetben kezdeményezhesse az illetékes miniszternél a szükséges ellenőrzés elvégzését. Természetesen ezen eljárás tekintetében is érvényesek az általános garanciális szabályok: az érintett írásbeli beleegyezése, titokhordozóvá válásának szükségessége, panaszjog stb.

A 17. §-hoz

Az Nbt. jelenleg egységesen 30 napot biztosít az ellenőrzés elvégzéséhez, ez vonatkozik a legalaposabb vizsgálatra is. A gyakorlat szerint ez az idő nem elegendő egy - a NATO és NYEU elvárásoknak is megfelelő - alapos ellenőrzés elvégzéséhez. Az ellenőrzésre rendelkezésre álló határidő meghosszabbítása arányos lenne, hiszen az elvégzendő ellenőrzés mélységéhez igazodna, másrészt a tervezett szabályozás hosszabb idő óta kialakult nemzetközi gyakorlathoz igazodik.

A 18-19. §-hoz

A jelenlegi szabályozás szerint a nemzetbiztonsági szolgálatok a kezdeményező személyt tájékoztatják a szakvéleményben foglaltakról, ennek végrehajtására eltérő gyakorlat alakult ki. Garanciális szempontból azt indokolt előírni, hogy a szakvéleményt a kezdeményező (munkáltatói jogkört gyakorló vezető) minden esetben írásban megkapja. Ha biztonsági tanúsítvány kiadására kerül sor, elengedhetetlen a szakvélemény eljuttatása a Felügyelethez, hiszen a tanúsítvány kiadására a szakvéleményben foglaltakra tekintettel kerül sor (kockázati tényező hiánya).

A 20. §-hoz

A nemzetbiztonsági ellenőrzésre kötelezett fontos és bizalmas munkakörök meghatározása során elengedhetetlen szakmailag egységes, következetes szabályozási szint kialakítása. Az illetékes miniszterek által meghatározott személyi kör nemzetbiztonsági ellenőrzésének túlnyomó többségét a Nemzetbiztonsági Hivatal végzi. Mindezek alapján indokolt a polgári nemzetbiztonsági szolgálatokat irányító miniszter számára egyetértési jogkört biztosítani a végrehajtási miniszteri rendeletek kiadása során.

A 21. §-hoz

A gyakorlat alapján szükségessé vált a fontos és bizalmas munkakört betöltő személyi kör normatív meghatározásának pontosítása: olyan személy, akinek feladata ellátásához államtitkot vagy nemzetközi kötelezettségvállalás alapján biztonsági ellenőrzéssel védendő meghatározott minősítésű adatot szükséges megismernie.

A 22. §-hoz

A legszigorúbb kérdőív jelen tartalmában nem felel meg a nemzetközi gyakorlatban alkalmazásra kerülő biztonsági követelményeknek, mert nem biztosít kellő adatot az esetleges gazdasági természetű kockázati tényezők feltárásához. Tekintettel arra, hogy a Magyar Köztársaság saját minősített adatainak védelméhez nem kevésbé fontos nemzetbiztonsági érdek kötődik, indokolt a „C” típusú kérdőív kiterjesztése az érintett személy és a vele közös háztartásban élő hozzátartozó vagyoni helyzetére vonatkozó kérdésekkel.