2003. évi III. törvény indokolása

az elmúlt rendszer titkosszolgálati tevékenységének feltárásáról és az Állambiztonsági Szolgálatok Történeti Levéltára létrehozásáról szóló törvényhez

-----STARTING---POINT---ALTALANOS--- 

Az egyes fontos tisztségeket betöltő személyek ellenőrzéséről és a Történeti Hivatalról szóló 1994. évi XXIII. törvény (a továbbiakban: Etv.) hatályba lépése óta eltelt időszak alatt a törvény végrehajtása nem vezetett az 1990 előtti korszak állambiztonsági szervei által végzett tevékenység megismeréséhez - sem személyes, sem pedig társadalmi szinten. A Köztársaságnak ugyanakkor morális kötelessége, hogy a diktatúra áldozatai információs elégtételt kapjanak, és tizenhárom év után korlátozás nélkül tekinthessenek be a róluk készült aktába. Társadalmi szinten ugyancsak elengedhetetlen a közelmúlttal való szembenézés, a diktatúra működési mechanizmusainak megismerése. Az Országgyűlés ezért a megfigyeltek információs kárpótlása, a nemzet történelmének hitelesebb és teljesebb megismerése érdekében az egykori állambiztonsági szervek iratanyagának kezeléséről új törvényt alkotott.

A törvény az áldozatoknak az információs önrendelkezési jog kiszélesítésével, múltjuk teljesebb megismerésének lehetőségével egyfajta erkölcsi kárpótlás révén nyújt elégtételt. A tudományos kutatók széles iratbetekintési joga, valamint az a lehetőség, hogy anonimizáltan bárki megismerheti az iratok tartalmát, azt a célt szolgálják, hogy az állambiztonsági szervek tevékenységét a diktatúra működésének összefüggéseiben lehessen megismerni. Az állambiztonsági szervek közszereplő hivatásos alkalmazottainak és hálózati személyeinek, valamint közszereplő operatív kapcsolatainak megismerhetősége révén a törvény garantálhatja, hogy megszűnhet a közéleti szereplőkkel kapcsolatos politikai zsarolás lehetősége.

Az iratokba való betekintés és az azokban szereplő adatok nyilvánosságával kapcsolatos szabályozásnál ugyanakkor tekintettel kell lenni a személyes adatok védelméhez való alapvető jogra, amelyet az Alkotmánybíróság következetesen információs önrendelkezési jogként értelmezett. Ennek megfelelően főszabályként „mindenki maga rendelkezik személyes adatainak feltárásáról és felhasználásáról” [15/1991. (IV. 13.) AB határozat, ABH 1991, 39, 40.], azonban a személyes adatok védelméhez való jog másik alapvető jog és szabadság védelme vagy érvényesülése, illetve egyéb alkotmányos érték védelme miatt korlátozható, ha a kívánt eredmény más módon nem érhető el, illetve az elérni kívánt cél fontossága és az ennek érdekében okozott alapjogsérelem súlya megfelelő arányban legyen egymással. Jelen esetben az iratokban szereplő más személyek információs önrendelkezéshez való joga mint konkuráló alapjog, valamint a múlt megismerése [60/1994. (XII. 24.) AB határozat, ABH 1994, 342, 353.] egyaránt indokolhatja személyes adat más általi megismerését, sőt, adott esetben nyilvánosságra kerülését.

Jelen törvény célja, hogy világos határvonalat vonjon a pártállami korszak állambiztonsági szerveinek, illetve a demokrácia nemzetbiztonsági szolgálatainak tevékenysége között. Az Országgyűlés e törvényben kinyilvánítja, hogy 1990. február 14-e, a szocialista korszak állambiztonsági szolgálatának, a BM III. Főcsoportfőnökségének felszámolása történelmi határvonal, egyfajta újrakezdés a nemzetbiztonsági tevékenységben. A történelmi cezúra sem fedheti el azonban a régi és az új szolgálatok közötti kontinuitás e törvény szempontjából is releváns elemeit. Ezek a jogállami keretek között is nélkülözhetetlen klasszikus felderítő és elhárító funkciók továbbélésében, illetve abban érhetők tetten, hogy az 1990-ben megalakuló új nemzetbiztonsági szolgálatok állományának derékhadát szükségképpen a régi állambiztonsági szervek állománya adta. Ennek megfelelően a diktatúra állambiztonsági szerveinek titkai között találhatóak olyan adatok is, amelyek nyilvánosságra kerülésük esetén a jogállam nemzetbiztonsági érdekeit sérthetik.

A törvény abból az elvből kiindulva, hogy az állambiztonsági szervezetrendszer egységes irányítás alatt állt, és azonos elvek alapján működött, nem tesz különbséget az állambiztonsági gépezet egyes ügyosztályai között. A törvény - civil kontroll és bírósági felülvizsgálat mellett - összegyűjteni rendeli a volt állambiztonsági szervek iratanyagait, és ennek kezelésére, valamint hozzáférhetőségének biztosítására létrehozza az Állambiztonsági Szolgálatok Történeti Levéltárát (a továbbiakban: Levéltár). A törvény szerint az előző korszak titkosszolgálatainak iratai főszabályként nem tekinthetőek államtitoknak, ugyanakkor - szűk és pontosan meghatározott körben - a jogállam nemzetbiztonsági érdekei indokolhatják a titokká minősítés fenntartását.

A törvény egésze szempontjából irányadó alkotmányos követelmény, hogy „a véleményszabadságot korlátozó törvényeket megszorítóan kell értelmezni.” [30/1992. (V. 26.) AB határozat, ABH 1992, 167, 178.] Ennek megfelelően egyrészt az iratok minősítésének felülvizsgálata (2. §, 12. §), másrészt a Levéltár eljárása (3-5. §) során a törvényt úgy kell értelmezni, hogy az a jogosultak számára az állambiztonsági iratokban szereplő adatok minél teljesebb megismerését tegye lehetővé.

-----STARTING---POINT---RESZLETES---

Az 1. §-hoz

A törvény hatálya azon - papíron, mikrofilmen, mágneses adathordozón vagy más módon rögzített - iratokra terjed ki, amelyek 1944. december 21. (az Ideiglenes Nemzetgyűlés megalakulása) és a Belügyminisztérium III. főcsoportfőnökségének megszüntetése, 1990. február 14. között állambiztonsági tevékenységet végző szervek tevékenységével összefüggésben keletkeztek, és e szervek irattári anyagába tartoztak. Ennek megfelelően a törvény hatálya kiterjed az e szervek által keletkeztetett vagy rájuk vonatkozó parancsokra (ideértve a parancsgyűjteményeket is) is.

A törvény alapvető célja, hogy valamennyi, a diktatúrához kötődő állambiztonsági szerv iratait azonos módon kezelje, mivel ezek egyike sem végzett jogállamban is minden fenntartás nélkül elfogadható tevékenységet. A szoros tartalmi összefüggés okán a törvény hatálya kiterjed az átvilágítóbírák eljárása során keletkezett és a bírák hivatalának irattári anyagába tartozó iratokra is, ennek megfelelően a lezárt átvilágítási ügyek aktái is a Levéltár kezelésébe kerülnek.

A törvény fogalommeghatározása egyebekben követi vagy pontosítja az Etv. és a köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) vonatkozó rendelkezéseit.

Az 1. § (3) bekezdése szerint „[m]inden egyes adattal kapcsolatosan külön kell megállapítani azt, hogy az érintett megfigyelt személynek, hivatásos alkalmazottnak, hálózati személynek, operatív kapcsolatnak vagy harmadik személynek minősül-e.” Az 5. § (1) bekezdése szerint „[a]nonimizált formában bárki megismerheti és nyilvánosságra hozhatja a Levéltárban kezelt iratokat.” Anonimizálni - a törvény 1. § (2) bekezdésének 11. pontja értelmében - csak a személyes adatokat lehet, vagyis az ilyennek nem minősülő, az iratokban szereplő adatokat bárki megismerheti. Mivel a (3) bekezdésben felsorolt kérelmezők jogállásának csak a személyes adatok vonatkozásában van jelentősége, a személyes adatoknak nem minősülő adatok tekintetében e személyek megismerési jogára is irányadó az 5. § (1) bekezdése.

A 2. §-hoz

A törvény céljai akkor érhetőek el, ha csak azokban az esetekben maradnak államtitkok az állambiztonsági iratokban szereplő adatok, amikor olyan súlyos nemzetbiztonsági érdek fűződik az adat titokban maradásához, amellyel szemben még a múlt megismerésének és az információs önrendelkezésnek is engednie kell.

Főszabályként ezért a törvény erejénél fogva ezen adatok minősítése megszűnik, a főszabály alóli kivételeket a törvény taxatíve felsorolja. A törvény szerint a minősítés fenntartásához konjunktív feltételnek kell teljesülnie: az államtitokról és szolgálati titokról szóló 1995. évi LXV. törvény (a továbbiakban: Ttv.) mellékletében szereplő államtitokkörben meghatározott adatok közül csak annak az adatnak a minősítése tartható fenn, amely egyidejűleg megfelel a törvény 2. § (2)-(3) bekezdésében meghatározott feltételeknek is.

Ugyancsak megőrzi minősítését az egyes fontos tisztségeket betöltő személyek ellenőrzése során keletkezett adat, ha az eljárás alá vont személy az ellenőrzést végző bírák határozata nyomán lemondott vagy felmentését kezdeményezte, hiszen a korábbi átvilágítási törvény alapján az érintett joggal bízott abban, hogy lemondása esetén a bírák határozata nem kerül nyilvánosságra.

A 2. § értelmezésénél és alkalmazásánál is irányadó az Alkotmánybíróság idézett követelménye, mely szerint a véleménynyilvánítás szabadságát korlátozó törvényeket megszorítóan kell értelmezni.

A 3. §-hoz

A törvény az áldozatok pártján állva biztosítja, hogy megismerési joguk a hatályos jogi szabályozásnál erősebb legyen, így akit személyiségi jogaiban súlyosan sértő módon zaklattak, illetve megfigyeltek, megismerheti mindazon adatokat, amelyek vele kapcsolatba hozhatók.

Valamennyi érintett megismerheti a törvény hatálya alá tartozó iratokban szereplő, kizárólag vele kapcsolatba hozható adatokat. Ebben az esetben más alapjog vagy alkotmányos érték nem konkurál az érintett információs önrendelkezési jogával.

Az állambiztonsági szervek által megfigyelt személy ezen túl megismerheti a magánszférájába egykor megengedhetetlenül beavatkozó személy azonosításához szükséges adatokat. Ez a szabályozás kifejezi azt a meggyőződést: ha az áldozat és a besúgó jogai kerülnek szembe egymással, a Köztársaság morális kötelessége az áldozat javára dönteni.

A megfigyelt és a harmadik személy megismerheti a saját személyes érintkezéseit rögzítő adatokat és a nyilvános rendezvényeken közszerepléssel kapcsolatban rögzített adatokat, mivel ezen esetekben információs önrendelkezési jogukkal ugyancsak nem konkurál más jog vagy méltányolható érdek.

A 4. §-hoz

A tudományos kutatókon keresztül valósulhat meg a törvény egyik fő célja, a közelmúlt rendszeres megismerése. Ahhoz, hogy e feladatuknak eleget tegyenek, széleskörű betekintési jogot kell kapniuk az egykori állambiztonsági szervek irataiba. A törvény a visszaélések megakadályozása érdekében - tekintettel arra, hogy a szabályozás tárgya egy szenzitív adatok tömegét kezelő, speciális levéltárban való kutatás - az Ltv.-hez képest szigorúbban határozza meg a tudományos kutatói minősítés elnyerésének feltételeit. A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) rendelkezései, valamint a személyiségvédelem szankciói megfelelő garanciákat jelentenek arra nézve, hogy a tudományos kutatók ezen lehetőségükkel ne élhessenek vissza.

Még az ő esetükben sem indokolható ugyanakkor, hogy olyan különleges személyes adatokat ismerjenek meg, amelynek a magánszféra leginkább védett rétegéhez tartoznak vagy amelyek az állambiztonsági szolgálatok munkájának megismeréséhez nem feltétlenül szükségesek. Ennek megfelelően az Avtv. szerinti különleges adatok közül - az érintett hozzájárulása nélkül - a tudományos kutatók sem férhetnek hozzá az érintett halálozási évét követő harminc éven belül az egészségi állapotra, kóros szenvedélyre és szexuális életre vonatkozó adatokhoz.

A faji eredetre, a nemzeti, nemzetiségi és etnikai hovatartozásra vonatkozó különleges adatokhoz - a védelmi időm belül - külön engedély alapján férhet hozzá a tudományos kutató, amennyiben a megfigyelés célja a faji eredettel, a nemzeti, nemzetiségi és etnikai hovatartozással, illetve a vallásos vagy más világnézeti meggyőződéssel összefüggésbe hozható, és a tudományos kutató igazolja, hogy korábban elkezdett, szakmai folyóiratokban megjelent publikációkkal alátámasztott kutatásához ezen adatok megismerése elengedhetetlenül szükséges. A megfigyelés céljának megállapításakor a kutatást engedélyező kuratórium állásfoglalást kérhet a Levéltártól, illetve indokolt esetben a törvény 7. § (1) bekezdése szerint - az Országgyűlés nemzetbiztonsági bizottságának hozzájárulásával - maga foglalhat állást a megfigyelés célja tekintetében. A tudományos kutató személyére vonatkozó törvényi feltételek teljesüléséről a kuratórium maga határoz.

A politikai véleményre vagy pártállásra, valamint a büntetett előéletre vonatkozó különleges adatok tekintetében a törvény nem tartalmaz a többi szenzitív adathoz hasonló megszorítást, mivel ezen adatok olyan szorosan kötődtek az állambiztonsági szervek munkájához, hogy kutathatóságuk korlátozása lényegében lehetetlenné tenne mindenfajta tudományos kutatást.

Az 5. §-hoz

A múlt megismerése nem csupán a tudományos kutatók feladata, a politikai közösség tagjai számára is lehetővé kell tenni, hogy - szigorúbb garanciák mellett - megismerhessék a diktatúra állambiztonsági szolgálatainak működését. A törvény ezért anonimizált formában az iratokat kutathatóvá teszi, majd az Ltv. szerinti határidő elteltével az anonimizálás kötöttségét feloldja; a különleges adatokkal kapcsolatban - a politikai véleményre vagy pártállásra, valamint a büntetett előéletre vonatkozó különleges adatok kivételével - azonban ebben az esetben is a megismerhetőség szigorúbb korlátozása érvényesül.

Az anonimizálás kötelezettsége nem vonatkozik arra az esetre, ha az adatot tartalmazó irat már keletkezése idején nyilvános volt, vagy ha közszerepléssel összefüggésben nyilvános rendezvényen került rögzítésre, illetve ha azt már jogszerűen nyilvánosságra hozták.

A közszereplők információs önrendelkezéshez való jogát a törvény a magánszemélyekéhez képest mélyebben engedi korlátozni, amikor az 5. § (4) bekezdés c) pontjában úgy rendelkezik, hogy bárkinek joga van anonimizálás nélkül megismerni és nyilvánosságra hozni azokat az adatokat, „amelyek a közszereplő hivatásos alkalmazott, a közszereplő operatív kapcsolat és a közszereplő hálózati személyek azonosításához szükségesek.”

Az Alkotmánybíróság töretlen gyakorlata szerint a véleménynyilvánítás szabadsága „különleges védelmet követel akkor, amikor közügyeket és a közhatalom gyakorlását, a közfeladatot ellátó, illetve a közéletben szerepet vállaló személyek tevékenységét érinti. A közhatalom gyakorlásában résztvevő személyek védelmében a véleménynyilvánítás szabadságának szűkebb körű korlátozása felel meg a demokratikus jogállamiságból adódó alkotmányos követelményeknek. A demokratikus társadalom létezésének és fejlődésének nélkülözhetetlen eleme a közügyek vitatása, amely feltételezi a különböző politikai nézetek, vélemények kinyilvánítását, a közhatalom működésének bírálatát.” [36/1994. (VI. 24.) AB határozat, ABH 1994, 219, 229.]

A közügyek vitatása mint a demokratikus társadalom működésének alapvető feltétele indokolhatja a közügyek intézésére hatást gyakorló személyek információs önrendelkezési jogának korlátozását. Ebben az esetben a szükségességi/arányossági teszt alkalmazásakor figyelemmel kell lenni a közügyek szabad vitatásához fűződő alkotmányos érdek kiemelkedő súlyára, ezért mind a jogalkotás, mind a jogalkalmazás során a véleménynyilvánítás szabadságát az információs önrendelkezéshez való joggal szemben nagyobb súllyal kell mérlegelni. Annak eldöntéséhez, hogy a közügyek vitatása mely személyek információs önrendelkezésének korlátozásakor rendelkezik alkotmányos jelentőséggel, tekintettel kell lenni a közügyek vitatásának céljára. Ez a cél ugyanis kettős: egyrészt szolgálja a közügyekben a jövőre nézve döntést hozó vagy a döntések meghozatalára a nyilvánosságon keresztül befolyást gyakorló személyek ellenőrizhetőségét; másrészt a már meghozott döntések vitatását. Ez utóbbi körben az adott döntést meghozó vagy a döntések meghozatalára a nyilvánosságon keresztül befolyást gyakorló személyek átláthatósága is alkotmányos jelentőségű: e személyek hatást gyakoroltak a közügyekben meghozott döntésekre; e döntések vitatása pedig elképzelhetetlen a meghozatalukra hatást gyakorló személyek tevékenységének vitatása nélkül.

A törvény szerint közszereplőnek minősül „az a személy, aki közhatalmat gyakorol, gyakorolt vagy közhatalom gyakorlásával járó tisztségre jelölték, illetve aki a politikai közvéleményt feladatszerűen alakítja vagy alakította.” Egy demokratikus társadalomban a közügyekben döntést hozó, vagyis közhatalmat gyakorló személyeken túl - mint arra a már idézett 36/1994. (VI. 24.) AB határozat is utal - a politikai közvéleményt formáló személyek esetében is alkotmányosan igazolható az információs önrendelkezéshez való jog korlátozása, mivel egy demokratikus társadalomban a közügyekben a nyilvánosság előtt zajló vita eredményeként születnek meg a döntések. A nyilvánosság egyrészt garanciális jelentőségű a hatalmi önkény megakadályozása szempontjából, másrészt azonban lehetőséget ad a társadalomban megjelenő érdekek és értékek becsatornázására is. A közügyekben hozott döntések tehát szorosan összekapcsolódnak a döntéshez vezető eljárással, amelynek alapvető eleme a nyilvánosság előtti vita. Az a személy vagy testület tehát, aki ebben a nyilvánosság előtti vitában rendszeresen részt vesz, nagymértékben befolyásolni tudja a köz adott ügyében megszülető döntést. Ebből következően pedig az ilyen személyekre is irányadó az a követelmény, hogy magánszférájuk a nem közszereplőkéhez képest szűkebb.

Közhatalmat - az eddigiekben kifejtettek szerint - az a személy gyakorol, aki a közügyekben hozott döntésekre akár országos, akár helyi szinten érdemi befolyást tud gyakorolni. Ennek megfelelően a törvényhozás bármelyik szakaszában - így a törvények előkészítésében, a szűk értelemben vett törvényhozásban, a törvény kihirdetésében és alkotmányossági kontrolljában - érdemben részt vevő személyek közhatalmat gyakorolnak. Ugyancsak közhatalmat gyakorolnak azok a személyek, akik a kormányzásban érdemben részt vesznek, függetlenül attól, hogy az adott szerv a kormány alárendeltségébe tartozik-e; csakúgy, mint a helyi szinten az önkormányzat döntéseinek meghozatalában érdemben részt vevő személyek. A közhatalom gyakorlásával járó tisztségre jelölt személyek esetében - amennyiben ilyen tisztséget ténylegesen nem töltöttek be - közszereplői minőségük csak jelöltségük idején igazolható: ebben az esetben a közhatalom majdani gyakorlására esélyes személy múltjának, hitelességének, általában véve személyiségének vitatása a véleménynyilvánítás szabadságának részét képezi, mivel a polgároknak jogukban áll megismerni azt a személyt, aki - megválasztása vagy kinevezése esetén - a közügyek intézésére kap felhatalmazást. A politikai közvéleményt az a személy alakítja feladatszerűen, aki saját nevében vagy valamely szervezet nevében, több alkalommal a nyilvánosság előtt politikai kérdésben úgy nyilvánított véleményt, hogy az alkalmas volt arra, hogy mások politikai kérdésekről alkotott véleményét befolyásolja.

A közszereplői minőség megállapításának eljárását a törvény 5. § (6) bekezdése szabályozza. Ennek megfelelően a Levéltár az érintett hálózati személyt, hivatásos alkalmazottat vagy operatív kapcsolatot nyilatkozattételre hívja fel a tekintetben, hogy közszereplői minőségét elismeri-e. A Levéltár a nyilatkozattételre való felhíváshoz a polgárok személyi adatainak és lakcímének nyilvántartásáról szóló 1992. évi LXVI. törvény 20. § (1) bekezdése alapján jogosult a Belügyminisztérium Központi Adatfeldolgozó, Nyilvántartó és Választási Hivataltól adatszolgáltatást igényelni. A nyilatkozat a Levéltárat köti, az adat megismerését kérelmező személy azonban az Ltv. 29. §-a szerint a kizárólagos illetékességgel rendelkező Fővárosi Bírósághoz fordulhat, amely állást foglal az érintett közszereplői minőségéről. A Fővárosi Bíróság döntésével szemben fellebbezéssel élhet mind az adat megismerését kérelmező személy, mind az a személy, akinek közszereplői minőségéről a Fővárosi Bíróság állást foglalt. Ha a bíróság az érintettet közszereplőnek minősíti, a Levéltár a megismerési kérelemnek eleget tesz.

A 6. §-hoz

A megfigyeltek és a harmadik személyek - haláluk után hozzátartozójuk - információs önrendelkezési jogukkal élve korlátozhatják a rájuk vonatkozó adatok kutatását. A hálózati személyek, a hivatásos alkalmazottak és az operatív kapcsolatnak minősülő személyek esetében e jog gyakorlása a múlt megismerését szinte lehetetlenné tenné, ezért számukra a törvény nem biztosítja a kutatás megtiltásának jogát.

A 7. §-hoz

A Magyar Köztársaság szuverenitásának és közrendjének védelme vagy más közfeladat ellátása során felmerülhet olyan igény, hogy a törvény hatálya alá tartozó iratokhoz az e feladatokat ellátó szervek hozzáférhessenek. Ennek megfelelően, ha e szervek számára az iratokban szereplő adatok megismerése törvényben előírt feladataik ellátásához szükséges, az Országgyűlés illetékes bizottságának jóváhagyásával - illetve különösen gyors intézkedést követelő esetekben utólagos tájékoztatása mellett - hozzáférhetnek az iratokhoz. A bíróságoknak a betekintéshez nincs szükségük az Országgyűlés bizottságának előzetes jóváhagyására.

A 8-10. §-hoz

A törvény a Történeti Hivatal jogutódjaként hozza létre az Állambiztonsági Szolgálatok Történeti Levéltárát, melynek szaklevéltári működését az Országgyűlés elnöke felügyeli. A Levéltár főigazgatóját és helyettesét pályázat alapján az Országgyűlés elnöke nevezi ki és menti fel. A Levéltár működésére a törvényben foglalt eltérésekkel az Ltv. rendelkezéseit kell alkalmazni.

-----STARTING---POINT---VEGE---

A 11-13. §-hoz

A törvény hatálya alá tartozó iratokban található adatok minősítésének felülvizsgálatát, valamint az iratok átadását civil bizottság felügyeli és bíróság ellenőrzi. Garanciális szabály, hogy a törvényben meghatározott határidő elteltével a törvény hatálya alá tartozó iratokban szereplő adatok minősítése megszűnik, és azokat át kell adni a Levéltárnak. A törvény 12. § (6)-(7) bekezdéséből következően nincs lehetőség azon adatok ismételt minősítésére, amelyek a Ttv. 28. § (2) bekezdése alapján elveszítették minősítésüket; az ilyen iratokat a törvény 11. § (5) bekezdése alapján a törvény hatálybalépésétől számított harminc napon belül át kell adni a Történeti Hivatalnak.

A törvény végrehajtásához szükséges intézkedéseket a Kormány teszi meg, ennek keretében gondoskodik a törvény hatálya alá tartozó iratok tekintetében az iratkezelés, az iratvédelem előzményeinek feltárásához, valamint az iratok egyesítéséhez szükséges szabályozási, szervezési, költségvetési és egyéb feltételek megteremtéséről. Ennek megfelelően az iratokban szereplő adatok minősítésének felülvizsgálatát, illetve az iratok átadását megelőzi az iratok 1990 előtti és 1990 utáni kezelésének felmérése, valamint azon feltételek biztosítása, hogy a törvény 12. § (1) bekezdése szerinti bizottság feladatainak megfelelő ismeretek - így különösen tudományos felkészültség - birtokában tehessen eleget.

A hatályba léptető és az átmeneti rendelkezések egyebekben biztosítják a Levéltár zökkenőmentes létrehozatalát.