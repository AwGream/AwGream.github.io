1997. évi CXXXI. törvény indokolása

a helyi önkormányzatok címzett és céltámogatási rendszeréről szóló 1992. évi LXXXIX. törvény módosításáról

-----STARTING---POINT---ALTALANOS--- 

A címzett és céltámogatási rendszer az önkormányzatok pénzügyi szabályozásának része, melynek bevezetésére 1991-ben került sor. Feladata az, hogy az Országgyűlés által meghatározott, társadalmilag kiemelt fejlesztési célok megvalósítását részben vagy egészben központi forrásból elősegítse. A helyi önkormányzatok címzett és céltámogatással megvalósuló beruházásainak körét, a támogatás mértékét, az igénybevétel feltételeit, az igénybejelentés, a döntéselőkészítés, a döntés, a finanszírozás, az elszámolás és az ellenőrzés rendjét az 1992. évi LXXXIX. törvény szabályozza.

A rendszer működésének eddigi tapasztalatai, az államháztartási reform és annak részeként a Magyar Államkincstár létrejötte, a Belügyminisztérium előirányzat kezelői feladatai, a megyei területfejlesztési tanácsok megalakulása szükségessé tette a címzett és céltámogatási rendszer felülvizsgálatát és korszerűsítését.

A korszerűsítés célja, hogy a támogatás eljárási rendje alkalmazkodjon a megváltozott körülményekhez, egyszerűsödjön és ellenőrizhetőbbé váljon.

-----STARTING---POINT---RESZLETES---

Az 1. §-hoz

Annak érdekében, hogy csak a kiemelt fontosságú beruházásokhoz lehessen címzett támogatást igényelni, célszerű a beruházási összköltség alsó határának törvényi szintű meghatározásán túl az önkormányzati térségi feladatra, illetve a jogszabály által elfogadott országos, vagy törvényben meghatározott fővárosi és megyei szakmai fejlesztési programba tartozó feladatok ellátását szolgáló beruházásokra szűkíteni az igénylés lehetőségét.

A címzett támogatásnál a beruházás indításának évében rendelkezésre álló előirányzat mértékétől függően előfordul, hogy szükségessé válik az önkormányzat támogatási igényének átütemezése. Ekkor természetesen az infláció hatásának kiküszöbölésére a beruházás összköltsége is módosul, amennyiben az szakmailag indokolt. Az igénybejelentés módosítására csak az önkormányzat jogosult.

A 2. §-hoz

A megyei területfejlesztési tanácsok - döntési jogosultságuk kiterjesztésével - támogatást nyújthatnak már 1998-ban a helyi önkormányzatok feladatkörébe tartozó felhalmozási kiadásokhoz, valamint az előre nem látható természeti, vagy más károkból származó, vis maior esetek többletkiadásainak részbeni vagy teljes finanszírozásához. A területfejlesztési tanácsoknak e támogatási célokra az éves költségvetési törvény meghatározott összegű önkormányzati céljellegű decentralizált támogatási előirányzatot biztosít.

A fővárosban nem működik területfejlesztési tanács, ezért a fővárosi és kerületi önkormányzatok beruházásainak tekintetében döntési jogosultsággal a Fővárosi Közgyűlést kell felruházni. Szükséges szabályozni a költségvetési törvényben meghatározott céljellegű decentralizált támogatás megyék és főváros közti megosztásának rendjét, az éves kötelezettségvállalás mértékét.

A helyi önkormányzatok feladatkörébe tartozó felhalmozási kiadások támogatásáról a döntést az érintett szakminisztérium véleményének figyelembevételével kell meghozni.

A 3. §-hoz

A címzett támogatási igények benyújtási határidejének módosításával elérhető, hogy hosszabb idő áll rendelkezésre a beruházás előkészítésére, illetve lehetővé teszi, hogy az önkormányzatok az adott évi költségvetési koncepciójuk készítésekor döntsenek a beruházás megvalósításáról.

Szigorítást jelent, hogy a benyújtási határidő elmulasztása az adott évi igény tekintetében jogvesztő. Ezen új szabály nélkül az új címzett támogatásokról szóló törvény előkészítése, megalkotása elhúzódna.

Az Országgyűlés érdemi döntését segíti elő, hogy mind a támogatásra, mind az elutasításra javasolt igények egyforma tartalommal jelennek meg a törvényben.

A címzett támogatással folyamatban lévő, több éven át tartó beruházás során előfordulhat, hogy a feladatellátást szabályozó törvény az előírt feladat tekintetében jelentősen módosul. Tekintettel arra, hogy a címzett támogatás csak a törvényben jóváhagyott célra használható fel, a feladat módosulásáról szintén az Országgyűlésnek kell döntenie, egyedi mérlegelés alapján.

A 4-5. §-hoz

A törvény pontosításokat tartalmaz, kiegészül azzal, hogy a céltámogatás „önkormányzati” beruházáshoz igényelhető, illetve működő „egészségügyi intézmények” megjelölés helyett az új melléklet szerinti támogatható cél megnevezése kerül feltüntetésre. Továbbá a csak közös beruházással megvalósítható célok esetén is egyértelművé teszi az önkormányzatok emelt támogatásra való jogosultságát.

Az 6. §-hoz

Az önkormányzatok céltámogatásban részesülésének valószínűségét - valamennyi támogatott célnál - kiszámíthatóbbá teszi a felhasználható éves előirányzatból a támogatható célokhoz meghatározott arány. Az életveszélyes tanterem kiváltására vonatkozó feltételeknek megfelelő igények teljes körűen kielégítésre kerülnek. Az egyes céloknál keletkező előirányzat maradvány a vízbázisvédelmi és környezetvédelmi szempontból kiemelten kezelendő, valamint az adott évi lehetőségeket többszörösen meghaladó támogatási igényű szennyvízelvezetés és tisztítás céljaira fordítható. A határidő közel egy évvel történő eltolódása az inflációs hatást csökkenti.

A 7. §-hoz

Az adott évben céltámogatásban részesülő, szennyvízelvezetést és tisztítást megvalósító önkormányzati beruházások számát növeli, hogy a június 30-ig lemondással, visszafizetéssel, elvonással felszabaduló előirányzat ismételten kiosztható az adott évi előirányzat szűkössége miatt már nem támogatható, de a feltételeknek megfelelő céltámogatási igényekhez.

A 8-9. §-hoz

Pontosítást és már eddig is hatályban lévő szabályoknak az átrendezését tartalmazza. A 8. § (6) bekezdése szerint a központi támogatással megvalósuló beruházásokhoz megvalósíthatósági tanulmányt kell készíteni, melynek részletes szabályait kormányrendelet határozza meg.

A több változatban kidolgozott megoldást tartalmazó, a működés feltételeit is elemző és az építési engedélyezés előtt elkészítendő megvalósíthatósági tanulmány célja a beruházások előkészítésének megalapozottabbá tétele műszaki, pénzügyi, gazdaságossági és célszerűségi szempontból.

A 10. §-hoz

A megvalósíthatósági tanulmány és az építési engedélyezési tervdokumentáció készítése közel egy évvel is megelőzi a céltámogatás kihirdetésének időpontját (melyet követően a teljesítést igazoló, kifizetetlen számlák alapján hívható le a támogatás), ezért szükséges rendelkezni arról, hogy az ezen kötelezettség teljesítése esetén a kifizetett számlához is lehessen igényelni az arányos központi támogatást.

A közbeszerzési eljárás során az önkormányzatnak a központi támogatási igényhez csatolt műszaki tartalmat kell meghirdetnie. A közbeszerzési eljárás időigényességéhez igazodik az a szabály, hogy a kivitelezést a támogatási jogosultság kihirdetését követő egy éven belül kell megkezdeni.

A közbeszerzési eljárás eredményes lefolytatásáról és a kivitelezés megkezdéséről a Belügyminisztériumot értesíteni kell.

A 11-12. §-hoz

A szabályozás szövege pontosítást és már hatályban lévő szabályok logikai sorrendbe helyezését tartalmazza.

A 13. §-hoz

A törvény az eddiginél pontosabban, rendszerezettebben határozza meg a támogatásra jogosultság elvesztését, a lemondási kötelezettséget. Ezen előírások be nem tartása a központilag megállapítható esetekben a fel nem használt előirányzat elvonását vonja maga után. A jogtalanul felhasznált előirányzatot vissza kell fizetni, melynek elmulasztása kamatfizetési kötelezettséggel jár. A javasolt szankciók érvényesítése következtében felszabaduló előirányzat további céltámogatási igényekhez, illetve a működésképtelenné vált helyi önkormányzatok kiegészítő támogatásához használható fel.

Külön kell rendelkezni a csak 1991. és 1992. évi céltámogatásban részesült beruházásokhoz tartozó, ez ideig fel nem használt és le sem mondott előirányzatokról, mivel ezen beruházásokra a Cct. nem vonatkozik. A fel nem használt céltámogatás a támogatott beruházáshoz 1998. április 30-áig még felhasználható, illetve a jelzett határidőig az önkormányzatnak le kell mondania. A határidőt követően az előirányzat a törvény erejénél fogva elvonásra kerül.

A 14. §-hoz

A törvény a jelenleg is hatályos jogszabályok figyelembevételével (Ötv., éves költségvetési törvények) pontosítja, kiegészíti a jogtalanul igénybe vett támogatás visszafizetésének, a még fel nem használt előirányzatról történő lemondásnak a szabályozását.

A 15. §-hoz

A Magyar Államkincstár létrejöttével - mely átvette az Állami Fejlesztési Intézet e törvény szerinti feladatait -, valamint a Belügyminisztérium megváltozott utalványozási feladataival kapcsolatos pontosító rendelkezéseket tartalmazza a szabályozás.

A 16. §-hoz

A hatályos jogszabály a központi támogatással megvalósult beruházás tíz éven belül más célra történő hasznosítását a központi támogatás visszafizetési kötelezettségével szankcionálta. A módosítás az Országgyűlés egyedi mérlegelés alapján történő döntési hatáskörébe helyezi azt az esetet, ha a beruházási cél eredeti funkciója a feladatellátás ésszerűsítése miatt megszűnik, de a létesítmény más kötelező feladat ellátására hasznosítható, alkalmassá tehető.

A központi támogatással megvalósult létesítmény gazdasági társaság vagy közhasznú társaság tulajdonába kerülhet a törvényi feltételek szerint. A jelenleg hatályos szabályozás azonban a feltételt csak az alapítás tekintetében rögzítette, ezért szükségessé vált a tíz évig tartó működtetés feltételeinek meghatározása. Az önkormányzati és /vagy állami alapítóknak - a beruházás befejezését követő tíz évig - a gazdasági társaság vagy közhasznú társaság többségi tulajdonosainak kell lenniük.

A 17. §-hoz

Az egészségügyi beruházásoknál a jogszabályok változása tette szükségessé az Egészségbiztosítási Alap kezelőjének nevesítését.

A 18. §-hoz

A törvény módosítása következtében szükséges a 46/1993. (III. 17.) Korm. rendeletet a törvénnyel összhangba hozni, figyelembe véve a Kincstár feladatait is. Az országos fejlesztési szakmai programokba tartozó beruházások címzett támogatási igényléséhez szükséges, hogy a programok kormányrendelettel kerüljenek elfogadásra. Az Országgyűlés felhatalmazza a Kormányt, hogy a megvalósíthatósági tanulmány tartalmát és értékelési rendjét kormányrendeletben szabályozza.

A 19. §-hoz

A hivatkozott jogszabályok hatályon kívül helyezése, a közbeszerzési törvényben foglaltak figyelembevétele, a számviteli törvény módosítása és a szakmai tapasztalatok indokolják az egyes értelmező rendelkezések pontosítását és újabbak meghatározását.

A 20. §-hoz

Az új 4. számú melléklet a három évre érvényes támogatási célokat és az igénybevétel, valamint a benyújtott feltételeknek megfelelő igények és a rendelkezésre álló költségvetési előirányzat összehangolását szolgáló célonkénti rangsort határozza meg.

-----STARTING---POINT---VEGE---

A 21. §-hoz

A hatályba léptető rendelkezések szerint a törvénymódosítás részben a törvény kihirdetését követően hatályossá válik, egyes módosításokat az 1998. évi, másokat az 1999. évi igénybejelentésektől lehet első ízben figyelembe venni.