2005. évi CLXVII. törvény indokolása

a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosításáról

-----STARTING---POINT---ALTALANOS--- 

A tagállamok európai uniós kötelezettsége a műszaki tartalmú jogszabályok tervezeteinek bejelentése az Európai Bizottság (a továbbiakban: Bizottság) részére, még azok elfogadása előtt. Ezt a kötelezettséget a 98/34/EK irányelv tartalmazza. A bejelentési kötelezettséget előíró közösségi szabályok több értelmezésre szoruló rendelkezést, határterületre vonatkozó szabályt tartalmaznak. Ezt bizonyítja, hogy az Európai Bíróság több ítéletében is foglalkozott ezeknek a közösségi követelményeknek az értelmezésével, és ennek keretében a bejelentési kötelezettség hatálya alá tartozó rendelkezések körét folyamatosan bővítette, illetve azok ismérveit tovább részletezte.

A hazai termékdíj szabályozással összefüggésben bizonytalanságot okozott, hogy szükséges-e annak bejelentése a Bizottság részére. A bizonytalanság mellett az Európai Bizottság kötelezettségszegési eljárásban jelezte azt, hogy megítélése szerint a törvény egyes elemei bejelentési kötelezettség alá tartoznak. A Kormány a bizonytalanság kiküszöbölése és a Bizottság által felvetettek orvoslása érdekében kezdeményezi, hogy az Országgyűlés ismételten fogadja el az 1995. évi LVI. törvénynek a 2004. évi CIII. törvény szerinti módosításában foglalt szabályokat. Ezen eljárás keretében lehetőség nyílik arra, hogy a törvény tervezetét a Bizottságnak bejelentsük, az eljárási bizonytalanságot orvosoljuk és az Európai Bizottság az indított kötelezettségszegési eljárást lezárja.

Kiemelendő, hogy a Bizottság a hazai termékdíj szabályozást tartalmi szempontból nem vizsgálta, tartalmi kifogásokat eddig nem fogalmazott meg, csak és kizárólag eljárási hiányosságot jelzett a kötelezettségszegési eljárás során.

A törvény célja és normatív tartalma megegyezik a már hatályos szabályozásban foglalt szabályozáséval, amelyet a 2004. évi CIII. törvény 2005. január 1-jével vezetett be, az új törvényben foglalt szabályok tehát csak formailag tekinthetők újaknak, tartalmuk változatlan. Ennek megfelelően a törvény a szükséges jogtechnikai jellegű kiigazításokon túl kizárólag a hatályos termékdíj-szabályozásban rögzített, a gazdaság érintett szereplőivel egyeztetett és működőképes rendszer fenntartását foglalja magában.

-----STARTING---POINT---RESZLETES---

Az 1-15. §-hoz

Az általános indokolásban foglaltaknak megfelelően a törvény 1-15. §-a 2004. évi CIII. törvény rendelkezéseinek formailag újbóli elfogadására irányul, és kizárólag a szükséges jogtechnikai jellegű kiigazításokat tartalmazza. E szakaszok tartalmának részletes indokolása a 2004. évi CIII. törvényével megegyezik.

-----STARTING---POINT---VEGE---

A 16. §-hoz

A módosítás a törvény hatálybalépésére tartalmaz rendelkezést, illetve egyidejűleg 2006. január 1-jétől hatályon kívül helyezi a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosításáról szóló 2004. évi CIII. törvényt.

A 17. §-hoz

A törvény megállapítja az elektromos és elektronikai berendezésekre vonatkozó hulladékhasznosítói szolgáltatás megrendelésére irányuló pályázat kiírási határidejét, mivel a 2004. évi CIII. törvény hatályon kívül helyezése miatt új határidő meghatározása szükséges.

A 18. §-hoz

A törvény - a 98/34/EK irányelv, illetve az ezt átültető 94/2004. (IV. 27.) Korm. rendelet rendelkezéseinek megfelelően - hivatkozik az irányelv szerinti bejelentési kötelezettségre. Ennek megfelelően a törvény megállapítja, hogy a tervezetnek a műszaki szabványok és szabályok terén történő információszolgáltatási eljárás megállapításáról szóló, a 98/48/EK irányelvvel módosított 98/34/EK európai parlamenti és tanácsi irányelv 8. cikkének (1) bekezdésében előírt eljárás szerinti bejelentése a csomagolásról és a csomagolási hulladékról szóló 94/62/EK tanácsi irányelv 16. cikkének (1)-(2) bekezdésében foglaltakra is figyelemmel megtörtént.