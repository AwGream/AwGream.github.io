1997. évi CXVII. törvény indokolása

a behozott kőolaj és kőolajtermékek biztonsági készletezéséről szóló 1993. évi IL. törvény módosításáról

-----STARTING---POINT---ALTALANOS--- 

A behozott kőolaj és kőolajtermékek biztonsági készletezéséről szóló 1993. évi IL. törvény célja az volt, hogy versenysemleges alapon fokozatosan, 1999-ig létrehozzuk az ország biztonságos kőolaj és kőolajtermék ellátásához szükséges készleteket.

A törvényi szabályozás elérte célját. A törvény hatályba lépése óta eltelt időszakban kőolajból és kőolajtermékekből sikerült létrehozni az induló időszakra előírt mennyiségű biztonsági készletet, megteremteni a biztonsági készletek évenként előírt növelésének feltételeit és a törvénnyel létrehozott Kőolaj és Kőolajtermék Készletező Szövetség működését.

A kőolaj és kőolajtermék biztonsági készletezésére vonatkozó törvényi szabályozás hazánkban újszerű volt, ilyen jellegű szabályozásnak hagyományai nem voltak.

A törvény alkalmazása során szerzett gyakorlati tapasztalatok szükségessé, a kapcsolódó jogterületek fejlődése pedig lehetővé teszik a törvényi szabályozás módosítását, egyes rendelkezéseinek pontosítását és korszerűsítését.

-----STARTING---POINT---RESZLETES---

Az 1-4. §-hoz

A törvény alanyi hatályára vonatkozó rendelkezés jelenleg nem teljes körű, a kőolaj és kőolajtermék behozatallal foglalkozó gazdálkodási tevékenységet folytató cégek közül a jogi személyiséggel nem rendelkező gazdasági társaságokra (közkereseti társaság, betéti társaság) a törvény hatálya nem terjed ki.

A javasolt módosítás azt tartalmazza, hogy a törvény alanyi hatálya terjedjen ki a jogi személyiséggel nem rendelkező gazdasági társaságokra is.

A törvényi szabályozás tárgyi hatályát jelenleg a törvény mellékletébe felvett termékekre állapítja meg. A gyakorlati tapasztalatok azt mutatják, hogy a törvény mellékletébe felvett kőolajtermékek körét az új termékek megjelenése vagy a régiek megszűnése miatt állandóan változtatni kell.

A termékjegyzék módosítását az Országgyűlés döntési jogkörében való tartása nehézkessé teszi. Ezért a törvény tárgyi hatályának a mellékletre történő utalással történő meghatározása a gyakorlatban nem vált be és nem tartható fenn. A mellékletben nem szereplő, vagy új termékelnevezések használata számos visszaélésre ad lehetőséget.

A kodifikációs és a gyakorlati követelményeknek is az a módosításban javasolt megoldás felel meg, amely szerint a törvény minden belföldi felhasználásra, feldolgozásra és értékesítésre behozott kőolajtermékre előírja a biztonsági készlet-képzési, illetve tagi hozzájárulás-fizetési kötelezettséget (1. §).

A törvény 2. §-a pontosítja a készletszámítás szabályait.

A 3. § az általános szabállyá emelt készletezési kötelezettség alóli kivételeket állapítja meg.

A 4. § az 1-3. §-okban foglalt módosításoknak megfelelő szövegpontosítást tartalmazza.

Az 5. §-hoz

A javasolt módosítást az indokolja, hogy előállhat olyan helyzet, amikor a készletfelszabadítással egyidejűleg fogyasztási korlátozást is életbe kell léptetni. Ilyen esetben a felszabadított készleteket vagy azok jelentős részét az ország működését biztosító felhasználók (mentők, kórházak, termény-betakarítás idején a mezőgazdaság stb.) részére kell átadni.

A biztonsági kőolajkészlet felszabadításához kapcsolódóan lehetővé kell tenni a kőolajfeldolgozás legkisebb hozamának és ütemezésének előírását is.

A 6. §-hoz

A törvény hatályára vonatkozó rendelkezések módosulása szükségessé teszi a törvény 10. § (1) bekezdésének módosítását is, a rendelkezések összhangjának megteremtése érdekében.

A 7. §-hoz

A kőolaj és kőolajtermék biztonsági készletezése olyan közfeladat, amelyet nem állami vagy helyi önkormányzatai szervek látnak el, hanem a tevékenység gyakorlásából eredően kötelező tagsággal rendelkező és működő Kőolaj és Kőolajtermék Készletező Szövetség lát el. A közfeladatot ellátó Szövetséget indokolt mentesíteni a társasági adófizetési kötelezettség alól.

A 8. §-hoz

Az 5. §-ban szereplő módosítás szerint a készletfelszabadítási engedély tartalmaz minden figyelembeveendő előírást és feltételt, amelyek megtartásával értékesítheti a Szövetség a készleteket. A 13. § ennek megfelelő szövegpontosítást tartalmazza a törvény 8. §-a. A továbbiakban nincs szükség a piaci áron történő értékesítés előírására, ezért a jelenlegi 13.§ (3) bekezdésének elhagyását is felöleli a módosítás.

A 9-13. §-hoz

A módosítások a Szövetség működésével kapcsolatos rendelkezéseket tartalmazzák.

A 9. §-ban szereplő módosítás egyértelművé teszi a szavazati jog tagok közötti megoszlásának szabályát.

A 23. § (2) bekezdésének módosítását a Nemzetközi Gazdasági Kapcsolatok Minisztériumának megszüntetése indokolja. E módosítás szükségessé teszi a törvény 25. §-ának megfelelő módosítását is. Ezt tartalmazza a módosítás 11. §-a.

A 12. §-ban a módosítás oldani kívánja az igazgatóvá, igazgatóhelyettessé választhatókkal kapcsolatban előírt túlzott kötöttséget.

A 13. §-ban az új szöveg elhagyja azt a lehetőséget, hogy a Szövetség tagjai kötelezettségeiket eszközök térítés nélküli átadásával teljesítsék, mivel az eszközök térítés nélküli átadását a gyakorlatban nem lehetett megvalósítani.

A 14-15. §-hoz

A törvény hatályba lépése óta eltelt időszakban jelentősen megváltozott a törvény hatálya alá tartozó piaci szereplők száma. 1993-ban 20, 1995-ben több mint 120, jelenleg kb. 40 gazdálkodó szervezet folytat kőolaj és kőolajtermék behozatali tevékenységet.

A nagy számú piaci szereplő között mindig akad olyan, aki (amely) a törvényi kötelezettségének nem tesz eleget, annak behajtását lehetetlenné teszi, vagy más módon jogtalan előnyhöz kíván jutni. Ennek lehetőségét kívánja megelőzni a 38. és 40. § módosítása.

A 16-17. §-hoz

A 16. §-ban a módosítás felhatalmazza az ipari, kereskedelmi és idegenforgalmi minisztert arra, hogy energiaellátási válsághelyzetben a Szövetséget közvetlen irányítása alá vonja (c) pont).

A 17. §-ban a módosítás - az ipari, kereskedelmi és idegenforgalmi miniszter mellett - a Szövetséget is felhatalmazza arra, hogy megbízott ellenőrök útján ellenőrizze: a piaci szereplők a törvény rendelkezéseinek megfelelően folytatják-e a kőolaj és kőolajtermék behozatali, forgalmazási és felhasználási tevékenységüket.

A 18. §-hoz

Az új 36/A. § a köztartozásnak minősülő tagi hozzájárulás behajtásának önálló törvényi szabályait állapítja meg és rendezi az elszámolás szabályait.

A Szövetség igazgatójának intézkedése ellen bírói út igénybevételét engedi meg.

-----STARTING---POINT---VEGE---

A 19. §-hoz

A záró és hatályba léptető rendelkezések intézkednek a törvény hatálybalépéséről, a meghaladott rendelkezések hatályon kívül helyezéséről, a szükséges szövegpontosításokról és a határidők szükség szerinti módosításairól, valamint a felhatalmazásokról.