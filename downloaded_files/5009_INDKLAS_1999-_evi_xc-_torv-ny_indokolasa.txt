1999. évi XC. törvény indokolása

a Magyarország és a Nemzetközi Atomenergia Ügynökség között a nukleáris fegyverek elterjedésének megakadályozásáról szóló szerződésnek megfelelő biztosítékok alkalmazására 1972. március 6-án kötött egyezményhez kapcsolódó, Bécsben 1998. november 26-án aláírt Kiegészítő Jegyzőkönyv megerősítéséről és kihirdetéséről

Indokolás

Magyarország részese a nukleáris fegyverek elterjedésének megakadályozásáról szóló szerződésnek, amelyet az 1970. évi 12. számú törvényerejű rendelettel hirdettünk ki. A szerződés végrehajtásaként hazánk biztosítéki egyezményt kötött a Nemzetközi Atomenergia Ügynökséggel a Magyarországon található nukleáris anyagok és nukleáris létesítmények nemzetközi (biztosítéki) ellenőrzésére, amelyet az 1972. évi 9. számú törvényerejű rendelet hirdetett ki.

A nemzetközi ellenőrzés elől eltitkolt iraki és észak-koreai nukleáris programok felderítése szükségessé tette a nemzetközi biztosítéki rendszer továbbfejlesztését.

Az új követelmények érvényesítésére a hatályban lévő biztosítéki egyezményekhez kapcsolódóan a Kiegészítő Jegyzőkönyv az eddiginél részletesebb és bővebb információt igényel a hazai nukleáris létesítményekről, adatszolgáltatást ír elő a nukleáris üzemanyag ciklussal összefüggő tevékenységek (gyártás, kutatás, export-import) széles köréről. A Jegyzőkönyv alapján hazánknak a nemzetközi ellenőrzés számára tágabb teret kell biztosítania.

Részvételünk a biztosítéki rendszer továbbfejlesztésében fontos feltétele annak, hogy az atomenergia biztonságos hazai alkalmazásához a külföldi nukleáris technika eredményei hozzáférhetők legyenek, ezért - más országokhoz hasonlóan - Magyarországnak is célszerű vállalni a Kiegészítő Jegyzőkönyvben foglalt kötelezettségek teljesítését. Ez a lépés összhangban van hazánknak az atomsorompó rendszer melletti elkötelezett politikájával is.

Tekintettel arra, hogy a biztosítéki egyezményt törvényerejű rendelet hirdette ki, az ehhez kapcsolódó és ugyancsak az állampolgárok széles körét érintő Kiegészítő Jegyzőkönyvet is törvénnyel célszerű kihirdetni. Ez a törvény megadja egyben a kellő felhatalmazást az alacsonyabb szintű jogszabályokkal történő részletes szabályozásra, ami a vállalt kötelezettségek végrehajtásához szükséges.

A Kiegészítő Jegyzőkönyv azon a napon lép hatályba, amikor a Nemzetközi Atomenergia Ügynökség írásos értesítést kap Magyarországtól, hogy a hatálybalépéshez szükséges törvényes és alkotmányos feltételek teljesültek. A hatálybalépéssel egyidejűleg a Kiegészítő Jegyzőkönyvben foglaltak végrehajtását is meg kell kezdeni, ezért indokolt a megerősítést és kihirdetést egy lépésben végezni, mert így a törvény kihirdetése és hatálybalépése közötti időben - a kapott felhatalmazás alapján - a szükséges jogi szabályozás elvégezhető.