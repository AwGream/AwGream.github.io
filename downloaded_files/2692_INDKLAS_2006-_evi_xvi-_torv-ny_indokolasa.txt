2006. évi XVI. törvény indokolása

a Washingtonban, 1973. március 3. napján elfogadott, a veszélyeztetett vadon élő állat- és növényfajok nemzetközi kereskedelméről szóló Egyezmény módosításának kihirdetéséről

Indokolás

A veszélyeztetett vadon élő állat- és növényfajok nemzetközi kereskedelméről szóló, Washingtonban, 1973. március 3-án elfogadott Egyezményhez (a továbbiakban: Egyezmény) Magyarország 1985. május 29-én csatlakozott. Az Egyezmény szövegét először az 1986. évi 15. számú tvr. hirdette ki, 2003-ban azonban sor került az újbóli kihirdetésére (2003. évi XXXII. törvény), amelyre a többször módosított Függelékek átvétele és a magyar szövegben előforduló pontatlanságok, valamint fordítási hibák kijavítása miatt volt szükség.

Az Európai Közösség tagállamai külön-külön csatlakoztak az Egyezményhez, amelynek uniós végrehajtására azonban egységes szabályozással kerül sor. A jelenleg hatályos közösségi jogszabály a Tanács többször módosított 338/97/EK rendelete (1996. december 9.) a vadon élő állat- és növényfajok számára kereskedelmük szabályozása által biztosított védelemről. A hatályos közösségi szabályozásnak megfelelően került kidolgozásra az Egyezmény és a Tanács rendelete végrehajtásáról rendelkező, többször módosított 271/2002. (XII. 20.) Korm. rendelet.

Magyarország az Egyezmény által előírt konkrét feladatokat csatlakozásunk óta teljesíti. A végrehajtás során hazánk az Egyezmény és a vonatkozó közösségi rendeletek előírásai alapján jár el, az előírt tájékoztatási és jelentési kötelezettségeknek az Egyezmény Titkársága, valamint az Európai Bizottság felé rendszeresen eleget tesz.

Az Egyezmény Függelékeken keresztül működik, és szigorú engedélyezési rendszerrel szabályozza a Függelékeiben felsorolt közel 35 000 állat- és növényfaj nemzetközi kereskedelmét. Az I. és II. Függeléket a körülbelül két- és félévente ülésező Részes Felek konferenciája módosítja. Ilyenkor kerül sor fajok felvételére, törlésére, illetve a Függelékek közötti átsorolására.

Az I. és II. Függeléket legutóbb 2004. október 2-14. között a Részes Felek XIII. konferenciáján módosították. Ezt követően pedig két alkalommal került sor a III. Függelék módosítására. Az I-III. Függelékek erre tekintettel nemzetközi jogi értelemben 2005. június 23. óta hatályosak.

A módosításoknak a közösségi jogrendbe, a vadon élő állat- és növényfajok számára kereskedelmük szabályozása által biztosított védelemről szóló, 1996. december 9-i 338/97/EK tanácsi rendelet mellékleteibe történő átültetése a Bizottság 1332/2005/EK rendeletének 2005. augusztus 9-ei kihirdetésével megtörtént. Az Egyezmény új Függelékeinek átvétele azonban a tagállamok feladata.

A Függelékek módosításának hazai kihirdetésével Magyarország eleget tesz az Egyezményből adódó kötelezettségének, és a hazai jogalkalmazók, illetve a szabályozással érintettek a magyar jogszabály alapján tájékozódhatnak az Egyezményben foglalt kötelezettségekről.