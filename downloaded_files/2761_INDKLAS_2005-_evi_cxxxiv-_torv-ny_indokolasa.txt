2005. évi CXXXIV. törvény indokolása

az Egyesült Nemzetek Szervezete Meridában, 2003. december 10-én kelt korrupció elleni Egyezményének kihirdetéséről

-----STARTING---POINT---ALTALANOS---

Általános indokolás

I.

A korrupció jelensége nemzetközi szinten is mind komolyabb veszélyt jelent a demokratikus társadalmak stabilitására és biztonságára. A korrupció megingatja az intézmények törvényes működésébe vetett bizalmat, aláássa a demokratikus értékek tiszteletét és a jogállamiság alapjait. Az elmúlt időszakban nemzetközi szinten is egyre szorosabb kapcsolat alakult ki a korrupció és a szervezett bűnözés, illetőleg a gazdasági bűncselekmények között.

Az Egyesült Nemzetek Szervezete (a továbbiakban: ENSZ) is felismerte, hogy a korrupciót már nem lehet kizárólag nemzeti ügyként kezelni, hanem az mind inkább nemzetközi, a határokon átívelő jelenséggé vált, ezért nemzetközi szinten az államok összehangolt fellépésére van szükség a korrupció elleni fellépés eredményessége érdekében. Az ENSZ Közgyűlése a 2000. december 4-én elfogadott 55/61. számú határozatában nemzetközi szerződés kidolgozását írta elő, és külön szakértői bizottság felállításáról rendelkezett annak érdekében, hogy nemzetközi jogi szabályok megalkotásával hatékonyabbá tegye az államok közötti együttműködést a korrupció megelőzése, illetve a korrupció elleni küzdelem területén.

Az ENSZ Közgyűlése a 2003. október 31-én, New Yorkban tartott ülésén elfogadta a Korrupció elleni Egyezmény (a továbbiakban: Egyezmény) szövegét. Az Egyezmény a 2003. december 9-11. között Mexikóban, Meridában megrendezett nemzetközi konferencián nyílt meg aláírásra.

A Kormány a 2295/2003. (XII. 9.) Korm. határozattal döntött az Egyezmény aláírásáról, a megerősítésre pedig a 73/2004. (IX. 8.) OGY határozat alapján került sor. A megerősítő okirat letétbe helyezése 2005. április 19-én történt meg.

Az Egyezmény 2005. december 14-én lép hatályba.

II.

Az Egyezmény nyolc fejezetből áll.

1. Az első fejezet (1-4. cikk) az Egyezmény céljainak rögzítése mellett tartalmazza az értelmező rendelkezéseket, a tárgyi hatályt és a részes államok szuverenitásának védelmével kapcsolatos szabályokat. Az Egyezmény 2. cikkének (a) pontjában meghatározott „hivatalos személy” fogalmának megfelelő rendelkezést tartalmaz a Büntető Törvénykönyvről szóló 1978. évi IV. törvény (a továbbiakban: Btk.) 137. §-ának 1. pontjában a hivatalos személy meghatározása, míg a 2. cikk (b) és (c) pontjába foglalt „külföldi hivatalos személy”, illetve „nemzetközi közjogi szervezet tisztviselője” fogalmak tartalmát a Btk. 137. §-ának 3. pontjában meghatározott külföldi hivatalos személy fogalma fogja át.

2. A második fejezetben (5-14. cikk) az Egyezmény részletesen rendelkezik azokról az intézkedésekről, amelyeket a korrupció megelőzése érdekében a részes államoknak meg kell hozni.

Az Egyezmény 5. cikke megelőző jellegű korrupcióellenes politikák és gyakorlat kidolgozását írja elő a részes államok számára. A Kormány a korrupcióval szembeni kormányzati stratégiáról szóló 1023/2001. (III. 14.) Korm. határozat elfogadásával egy átfogó, a gazdasági és a társadalmi életre, valamint a közszférára is kiterjedő összetett intézkedési csomagot dolgozott ki a korrupció megelőzése, a korrupciós jelenségekkel szembeni minél hatékonyabb fellépés elősegítése érdekében.

Az Egyezmény 6. cikkének 1. bekezdése a korrupció megelőzésével foglalkozó testület (testületek) felállítását írja elő. Az 1023/2001. (III. 14.) Korm. határozat alapján a Kormány a 1011/2004. (II. 26.) Korm. határozat elfogadásával létrehozta a Tanácsadó Testületet a Korrupciómentes Közéletért (a továbbiakban: Testület), amelynek feladata a kutatás, a társadalmi jelenségek elemzése mellett javaslatok nyújtása a hatékonyabb korrupcióellenes eszközök kiválasztásához, valamint egy korrupcióellenes cselekvési program kidolgozása a Kormány számára.

A Testület kidolgozott egy Korrupcióellenes Cselekvési Programot (a továbbiakban: Program) is, amelynek lényeges tartalmi elemei a következők:

a) jog- és szabályalkotás, illetve ezek előkészítése,

b) általános felülvizsgálat,

c) etikai kódex kidolgozása,

d) módszerek összehangolása, koordinációs munka, monitoring,

e) internetes felületek, honlapok, telekommunikációs megoldások fejlesztése,

f) a korrupcióval összefüggő párbeszéd, véleménykérés, tanácsadás és más, közvetlen kommunikációs lehetőségek szélesítése,

g) oktatási segédanyagok kidolgozása, alkalmazása,

h) megfigyelési és értékelési rendszer kidolgozása,

i) tanácsadás és ügyfélszolgálat.

Az Egyezmény 6. cikkének 3. bekezdése szerint a részes államok tájékoztatják az ENSZ főtitkárát azon hatóság vagy hatóságok nevéről és címéről, amelyek más részes államok számára támogatást nyújthatnak a korrupció megelőzésére irányuló különleges intézkedések kidolgozása és végrehajtása során. Az Egyezmény ezt csak lehetőségként írja elő, amennyiben az adott államban működik olyan hatóság, amelynek feladatai közé tartozik a külföldi államok korrupcióellenes törekvéseinek támogatása. Tekintettel arra, hogy a Tanácsadó Testületet a Korrupciómentes Közéletért nem rendelkezik hatáskörrel arra, hogy segítséget nyújtson a külföldi államok korrupcióellenes intézkedéseinek kidolgozásában, és egy ilyen feladatkör kidolgozása nem indokolt, ezért az ENSZ főtitkárának tájékoztatása mellőzhető.

Az Egyezmény 7. cikke az állami szektorral kapcsolatos intézkedéseket tartalmazza. Előírja - többek között - a hivatalos személyek alkalmazásával kapcsolatos jogszabályok megalkotását, a korrupció megelőzésével kapcsolatos oktatási, képzési programok kidolgozását, valamint - a részes államok mérlegelésétől téve függővé (tehát nem kötelező jelleggel) - a politikai pártok finanszírozása átláthatóságának javítását. A köztisztviselők jogállásáról szóló 1992. évi XXIIII. törvény átfogóan szabályozza a közszolgálati jogviszonnyal kapcsolatos kérdéseket. A korrupcióval szembeni kormányzati stratégiáról szóló 1023/2001. (III. 14.) Korm. határozat 16. pontjának megfelelően hazánkban a korrupció megelőzése, az ellene történő fellépés érdekében megfelelő képzési programokat dolgoztak ki, alkalmaznak. A pártok működéséről és gazdálkodásáról szóló 1989. évi XXXIII. törvény biztosítja a pártok finanszírozásának átláthatóságát. A 7. cikkben foglaltaknak megfelelő szabályokat tartalmaz az ügyészségi szolgálati viszonyról és az ügyészségi adatkezelésről szóló 1994. évi LXXX. törvény, a bírák jogállásáról és javadalmazásáról szóló 1997. évi LXVII. törvény, az igazságügyi alkalmazottak szolgálati jogviszonyáról szóló 1997. évi LXVIII. törvény, a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény, és a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény.

Az Egyezmény 8. cikke a hivatalos személyek magatartási szabályzatának kidolgozását, valamint a külső tevékenységekkel kapcsolatos bejelentési, összeférhetetlenségi szabályok megalkotását írja elő. A köztisztviselők jogállásáról szóló 1992. évi XXIIII. törvény határozza meg a köztisztviselők összeférhetetlenségi, ezzel kapcsolatos bejelentési szabályait, valamint egyes köztisztviselők vagyonnyilatkozat-tételi kötelezettségét. A köztisztviselői törvény írja elő kötelezettségként a köztisztviselői feladatok szakszerű, pártatlan és igazságos ellátását. A köztisztviselők magatartási szabályaival és egyéb etikai elvárások megfogalmazásának kötelezettségével a Program is foglalkozik. A közalkalmazottakkal kapcsolatos szabályokat az 1992. évi XXXIII. törvény tartalmazza. Ki kell még emelni az ügyészségi szolgálati viszonyról és az ügyészségi adatkezelésről szóló 1994. évi LXXX. törvényt, a bírák jogállásáról és javadalmazásáról szóló 1997. évi LXVII. törvényt, az igazságügyi alkalmazottak szolgálati jogviszonyáról szóló 1997. évi LXVIII. törvényt, a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvényt, és a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényt is.

Az Egyezmény 9. cikke a közbeszerzésekkel kapcsolatos szabályok kidolgozását, a közpénzek kezelésének átláthatósága érdekében nemzeti költségvetés elfogadását, számviteli és könyvvizsgálati szabályok kidolgozását, valamint belső ellenőrzési rendszer kidolgozását írják elő. Az Európai Unió követelményeinek is megfelelő, a közbeszerzésekről szóló 2003. évi CXXIX. törvény, a számvitelről szóló 2000. évi C. törvény, valamint az államháztartásról szóló 1992. évi XXXVIII. törvény szabályai megfelelnek az Egyezmény rendelkezéseinek. A közpénzek felhasználásával kapcsolatos ellenőrzést megfelelően biztosítja különösen az Állami Számvevőszék és a Kormányzati Ellenőrzési Hivatal. A közpénzek ellenőrzésével kapcsolatos részletes szabályokat tartalmaz az államháztartási szervek és a közvállalkozások közötti pénzügyi kapcsolatok átláthatóságáról, valamint az egyes vállalkozásokon belüli pénzügyi átláthatóságról szóló 105/2003. (VII. 18.) Korm. rendelet, valamint a költségvetési szervek belső ellenőrzéséről szóló 193/2003. (XI. 26.) Korm. rendelet.

Az Egyezmény 10. cikke szerint a részes államok a közigazgatásuk átláthatóságának javítása érdekében biztosítják, hogy a közvélemény a közigazgatás szervezetéről, működéséről és a döntéshozatali eljárásairól információkat szerezhessen. Az információk közzétételére vonatkozó előírásoknak megfelelően a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban Avtv.) rendelkezései biztosítják a közérdekű adatok hozzáférhetőségét, megismerhetőségét. Az Avtv. 2005. június 1-jétől hatályos 19. §-ának (2) bekezdése szerint az állami, önkormányzati vagy jogszabályban meghatározott egyéb közfeladatot ellátó szervek vagy személyek rendszeresen elektronikusan vagy más módon közzéteszik a tevékenységükkel kapcsolatos legfontosabb adatokat. A törvényi rendelkezés alapján a tájékoztatás módját és a vonatkozó adatok körét az elektronikus információszabadságról szóló 2005. évi XC. törvény határozza meg. E törvény hatálybalépésére az érintett közfeladatot ellátó szerveknek indokolt felkészülési időt biztosítani, így a jogalkotó a fokozatos hatálybalépés mellett döntött. A hatálybalépés első fokozatának időpontja 2006. január 1-je. A törvény negyedik része a bírósági határozatok nyilvánosságával kapcsolatos rendelkezéseket tartalmazza, ennek hatálybalépési időpontja 2007. július 1-je. A megyei önkormányzatok, valamint az 50000-nél nagyobb lakónépességű városok vonatkozásában 2007. január 1-jétől, az egyéb helyi önkormányzatok, továbbá az egyéb közfeladatot ellát szervek vonatkozásában legkésőbb 2008. július 1-jétől kell a törvény rendelkezéseit alkalmazni. A közigazgatási hatósági eljárás és szolgáltatás általános szabályairól szóló 2004. évi CXL. törvény szabályozása eleget tesz az Egyezmény 10. cikke (b) pontjának, mert olyan eljárási szabályokat tartalmaz, amellyel az átláthatóság javítható, és a közvélemény tagjai számára megkönnyíti a hozzáférést a döntéshozó hatóságok munkájához.

Az Egyezmény 11. cikke előírja a részes államok számára azt, hogy hozzanak olyan intézkedéseket, amelyek a bíróságok és ügyészségek tagjaival kapcsolatban a korrupció megelőzését szolgálják, illetve fogadjanak el magatartási kódexet is. Az Országos Igazságszolgáltatási Tanács által elfogadott éves oktatási tervek keretében a bírák részére szervezett képzések részét képezi az etikai szabályok ismertetése. Az ügyészi szervezet vonatkozásában az Ügyészek Országos Egyesülete dolgozott ki Etikai Kódexet.

Az Egyezmény 12. cikke a magánszektorral kapcsolatban írja elő a megfelelő számviteli és könyvvizsgálati szabályok megerősítését, a társaságok tagjainak megismerhetőségére vonatkozó szabályok megalkotását, valamint a vesztegetési pénzek adóból történő levonásának tilalmát. A számvitelről szóló 2000. évi C. törvény az Egyezmény rendelkezéseinek megfelelő szabályozást tartalmaz, mint ahogyan a gazdasági társaságokról szóló 1997. évi CXLIV. törvény, valamint a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény rendelkezései is megfelelően biztosítják a gazdasági társaságok tulajdonosi viszonyainak megismerhetőségét. A személyi jövedelemadóról szóló 1995. évi CXVII. törvény, valamint a társasági adóról és az osztalékadóról szóló 1996. évi LXXXI. törvény rendelkezései nem teszik lehetővé a vesztegetési pénzek adókból történő levonását.

Az Egyezmény 13. cikke a magánszemélyeknek és a társadalmi szervezeteknek a korrupció megelőzésében, illetve ezen jelenség elleni küzdelemben való részvételének elősegítését írja elő. A Tanácsadó Testület a Korrupciómentes Közéletért létrehozásáról szóló 1011/2004. (II. 26.) Korm. határozat nemcsak lehetővé teszi a társadalmi szervezeteknek a testületben való részvételét, hanem felkéri valamennyi társadalmi szervezetet a Testület munkájának segítésére, míg a korrupcióval szembeni kormányzati stratégiáról szóló 1023/2001. (III. 14.) Korm. határozat 18. pontja is kiemelt feladatként határozza meg a hatóságoknak a magánszemélyekkel való együttműködését.

Az Egyezmény 14. cikke a pénzmosás megelőzésére irányuló intézkedések megtételét írja elő. A pénzmosás megelőzéséről és megakadályozásáról szóló 2003. évi XV. törvény rendelkezései megfelelnek az Egyezményben meghatározott kötelezettségeknek. Az Egyezményben megfontolásra ajánlott, a pénzmosásra vonatkozó információk összegyűjtésére, elemzésére hivatott országos pénzügyi nyomozó egység feladatait hazánkban az Országos Rendőr-főkapitányság Nemzeti Nyomozó Iroda keretein belül működő Szervezett Bűnözés Elleni Főosztály látja el.

3. Az Egyezmény a harmadik fejezetben (15-42. cikk) azokat a cselekményeket határozza meg, amelyeket a szerződő államoknak bűncselekménnyé kell nyilvánítani.

Az Egyezmény 15. cikke büntetőjogi szankciók alkalmazását követeli meg egy adott állam hivatalos személyét érintő vesztegetés aktív és passzív formáira. A Btk. 250. §-a és 253. §-a a vesztegetés törvényi tényállása keretében az Egyezmény rendelkezéseinek megfelelően büntetni rendeli a hivatali vesztegetés aktív és passzív formáit.

Az Egyezmény 16. cikke szerint büntetendővé kell nyilvánítani a külföldi hivatalos személyeket és nemzetközi szervezetek tisztviselőit érintő vesztegetések aktív és passzív formáit. E követelménynek a Btk. vesztegetés nemzetközi kapcsolatban elnevezésű törvényi tényállásának a Btk. 258/B. és 258/D. §-ában meghatározott rendelkezései felelnek meg.

Az Egyezmény 17. cikke előírja a hivatalos személy által a rábízott vagyontárgyak vonatkozásában elkövetett sikkasztás bűncselekménnyé nyilvánítását. E követelménynek a Btk. a 317. §-ában meghatározott sikkasztás bűncselekményének büntetőjogi szankcionálásával eleget tesz.

Az Egyezmény 18. cikke a befolyással üzérkedés aktív és passzív formájának büntetendővé nyilvánítását is megköveteli. A befolyással üzérkedésnek az Egyezmény 18. cikke (a) pontjában meghatározott aktív formáját megvalósító személy a Btk. 253. §-ában meghatározott hivatali vesztegetést követi el tettesi vagy felbujtói minőségben. Az Egyezmény 18. cikke (b) pontjában meghatározott befolyással üzérkedés passzív formájának a Btk. 256. §-ában meghatározott befolyással üzérkedés bűncselekményi tényállása felel meg.

Az Egyezmény 19. cikke a hivatali visszaélés büntetendővé nyilvánítását követeli meg a részes államoktól. A Btk. 225. §-ában meghatározott hivatali visszaélés törvényi tényállása megfelel az Egyezmény követelményeinek.

Az Egyezmény 20. cikke a részes államok mérlegelésétől teszi függővé - tehát nem kötelező előírásként jeleníti meg -, hogy büntetendővé nyilvánítják-e a hivatalos személyek jogellenes meggazdagodását, azaz ha a hivatalos személy vagyonában olyan jelentős növekedés mutatkozik, amelyre törvényes jövedelme alapján nem tud megfelelő magyarázatot adni. A magyar jog szerint ez nem bűncselekmény. Az Egyezmény ezen rendelkezéseinek végrehajtása érdekében önálló bűncselekményként kellene meghatározni azt, ha a hivatalos személy nem tud elszámolni jelentős vagyonnövekménnyel. Ennek bűncselekménnyé nyilvánítása ellentétes a magyar büntetőjog elveivel, így az Egyezmény 20. cikkében meghatározott rendelkezések végrehajtása - tekintettel azok kötelező jellegének hiányára is - nem indokolt.

Az Egyezmény 21. cikke a magánszektorban elkövetett vesztegetés aktív és passzív formájának büntetendővé nyilvánítását írja elő. A Btk. 252. §-ában és 254. §-ában meghatározott gazdasági vesztegetés tényállásai megfelelnek az Egyezmény rendelkezéseinek.

Az Egyezmény 22. cikke előírja a magántulajdonban lévő dolgokra vonatkozóan elkövetett sikkasztás bűncselekménnyé nyilvánítását, amely követelménynek a Btk. a 317. §-ában meghatározott sikkasztás bűncselekményének büntetőjogi szankcionálásával tesz eleget.

Az Egyezmény 23. cikke a bűncselekményből származó jövedelmek tisztára mosásának büntetőjogi szankcionálását követeli meg a részes államoktól. A Btk. 303. §-ában meghatározott pénzmosás tényállása megfelel az Egyezmény rendelkezéseinek.

Az Egyezmény 24. cikkében meghatározott elrejtés rendelkezéseinek a Btk. 244. §-ában bűncselekménnyé nyilvánított bűnpártolás törvényi tényállása felel meg.

Az Egyezmény 25. cikkében az igazságszolgáltatás akadályozásának bűncselekményére vonatkozó rendelkezés a büntetendővé nyilvánítandó magatartások körét tágan határozza meg. Az eset összes körülményére figyelemmel a Btk. következő tényállásai is alkalmazhatók az egyes cselekményekre: a Btk. 250. §-ában és 255. §-ában meghatározott vesztegetés, a Btk. 229. §-ában szabályozott hivatalos személy elleni erőszak, a Btk. 242. §-ában foglalt hamis tanúzásra felhívás, valamint a Btk. 242/A. §-ában meghatározott hatósági eljárás akadályozásának törvényi tényállása.

Az Egyezmény 26. cikke arra kötelezi a részes államokat, hogy teremtsék meg az Egyezményben foglalt bűncselekmények miatt a jogi személy polgári, közigazgatási vagy büntető jogi felelősségre vonására vonatkozó szabályokat. A jogi személlyel szemben alkalmazható büntetőjogi intézkedésekről szóló 2001. évi CIV. törvény elfogadásával - amely az Európai Unióhoz történő csatlakozásunkról szóló nemzetközi szerződést kihirdető törvény hatálybalépésekor lépett hatályba - hazánk eleget tett az Egyezmény ezen követelményeinek is.

A 27. cikk az Egyezményben meghatározott bűncselekmények kísérletének, illetve a bűncselekmény elkövetéséhez kapcsolódó bűnsegély, illetve felbujtás büntetendővé nyilvánítását követeli meg a részes államoktól, amely követelményeknek a magyar Btk. megfelel, mivel büntetni rendeli a fenti bűncselekmények kísérletét, illetve az azokhoz kapcsolódó bűnsegélyt és felbujtást is.

Az Egyezmény 28. cikkében a bűncselekményekkel kapcsolatban meghatározott általános bizonyítási elvnek, valamint a 29. cikkben meghatározott elévülési szabályoknak a magyar Btk. megfelel.

A 30. cikk a büntetőeljárással kapcsolatosan tartalmaz rendelkezéseket, valamint az Egyezményben meghatározott bűncselekmények arányos szankciókkal való fenyegetettségét írja elő, kiemelve a szankciók közül a közhivatal viselésétől, valamint az állami gazdálkodó szervezetben betöltött foglalkozástól való eltiltás, mint szankció alkalmazásának lehetőségét. A büntetőeljárásról szóló 1998. évi XIX. törvény (a továbbiakban: Be.) rendelkezései összhangban vannak az Egyezmény szerinti, a büntetőeljárással kapcsolatban megfogalmazott elvekkel, míg a Btk.-ban a fentebb felsorolt bűncselekmények vonatkozásában meghatározott büntetőjogi szankciók is megfelelnek az Egyezmény előírásainak, figyelemmel arra is, hogy a bíróság a fenti bűncselekmények miatt alkalmazhatja mind a Btk. 53-55. §-ában meghatározott közügyektől eltiltást, mind a Btk. 56-57. §-ában meghatározott foglalkozástól eltiltást.

Az Egyezmény 31. cikke a bűncselekményből származó javak elkobzását, illetőleg meghatározott vagyon lefoglalását, továbbá zár alá vételét biztosító jogi szabályozás megteremtését írja elő. A Btk. 77-77/A. §-ában meghatározott elkobzás, valamint 77/B-77/C. §-ában meghatározott vagyonelkobzás szabályai megfelelnek az Egyezményben meghatározott követelményeknek, míg a Be. 151-158. §-aiban meghatározott lefoglalás, valamint a 159. §-ban foglalt zár alá vétel szabályai biztosítják az Egyezményben foglalt rendelkezések alkalmazását.

Az Egyezmény 32. cikke a tanúk, a szakértők és a sértettek védelme érdekében megfelelő jogi szabályozás kidolgozását írja elő a részes államok számára. A Be.-nek a tanú védelmére (Be. 95-96. §), a különösen védett tanúra (Be. 97. §), a büntetőeljárásban részt vevők személyi védelmére (Be. 98. §), továbbá a tanúvédelmi programban részt vevő személyekre vonatkozó eljárási szabályok (Be. 98/A. §) mellett a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendelet, valamint a büntetőeljárásban részt vevők, az igazságszolgáltatást segítők Védelmi Programjáról szóló 2001. évi LXXXV. törvény szabályai biztosítják a büntetőeljárásban részt vevők és hozzátartozóik számára a megfelelő védelmet.

Az Egyezmény 33. cikke a bejelentő személye védelmének megteremtését követeli meg a részes államoktól, amely követelménynek a magyar jogi szabályozás eleget tesz, mert a Btk. a 257. §-ában meghatározott közérdekű bejelentő üldözése bűncselekménnyé nyilvánításával biztosítja a megfelelő büntetőjogi védelmet.

Az Egyezmény 34. cikke a korrupciós bűncselekmények kapcsán az azzal érintett polgári jogi szerződések „megsemmisítését” írja elő a részes államok számára. A Polgári Törvénykönyvről szóló 1959. évi IV. törvény (a továbbiakban: Ptk.) 200. §-ának (2) bekezdése szerint a jogszabályba ütköző szerződés semmis, így a korrupciós jellegű bűncselekményt megvalósítva létrehozott szerződés, mivel az a büntetőjog szabályaiba ütköző cselekménnyel összefüggésben jött létre: a törvény erejénél fogva érvénytelen.

Az Egyezmény 35. cikke értelmében a részes államoknak meg kell teremteniük annak a lehetőségét, hogy a korrupciós cselekmény eredményeként kárt szenvedett személyek kártérítési igény érvényesítése iránti eljárást indíthassanak a kárért felelősökkel szemben. A Ptk. 339. §-ában meghatározott szerződésen kívül okozott kárért való felelősség szabályai lehetővé teszik a bűncselekménnyel okozott kár megtérítése iránti igény bírósági úton történő érvényesítését. A károsult a polgári per mellett - magánfélként eljárva - a büntetőeljárás során is előterjeszthet a bűncselekménnyel összefüggésben bekövetkezett kárának megtérítése érdekében polgári jogi igényt.

Az Egyezmény 36. cikke a korrupció elleni fellépésre szakosodott bűnüldöző szervezetek felállítását írja elő kötelezettségként a részes államok számára. A 8/2000. (ÜK. 12.) LÜ utasítás rendelkezett a Központi Ügyészségi Nyomozóhivatal felállításáról, amely 2001. június 1-jével megkezdte működését. Feladatai közé tartozik az ország egész területén a kiemelt korrupciós cselekmények nyomozása. A Legfőbb Ügyészségen a Kiemelt Ügyek Főosztálya, míg a Fővárosi Főügyészségen a Kiemelt Ügyek Osztálya feladatkörébe tartozik a korrupciós ügyekben folytatott nyomozások felügyelete. Az Országos Rendőr-főkapitányságon is felállítottak egy korrupciós cselekmények vizsgálatára hivatott önálló egységet.

Az Egyezmény 37. cikke a korrupciós cselekmények elkövetőit a bűnüldöző hatóságokkal való együttműködésre ösztönző intézkedések meghozatalát írja elő a részes államok számára. A Btk. 255/A. §-a a vesztegetés bűncselekménye kapcsán biztosítja mind az aktív, mind a passzív vesztegetést megvalósító elkövető számára a büntetőjogi felelősségre vonás alóli mentesülést, ha az ott meghatározott feltételek szerint elősegíti a bűncselekmény felderítését. A Be. 175. §-ának (1) bekezdése alapján a bűncselekmény elkövetésének megalapozott gyanúja esetében az ügyész, illetőleg a nyomozó hatóság az ügyész engedélyével a feljelentést elutasíthatja, ha a bűncselekmény elkövetésével megalapozottan gyanúsítható személy az ügy, illetőleg más büntető ügy felderítéséhez, bizonyításához hozzájárulva olyan mértékben együttműködik, hogy az együttműködéshez fűződő nemzetbiztonsági vagy bűnüldözési érdek jelentősebb, mint az, amely az állam büntetőjogi igényének érvényesítéséhez fűződik. Mindezeken túlmenően az ítélkezési gyakorlat a terhelt beismerő vallomását enyhítő körülményként veszi figyelembe.

Az Egyezmény a 38. cikkében a hatóságok közötti együttműködés kapcsán a bűnüldöző szerveknek a korrupciós cselekményekről való „tájékoztatásának” előírását, valamint a megkeresésre történő információszolgáltatás kötelezettségének szabályozását írja elő a részes államok számára. A Be. 171. §-ának (2) bekezdése a hatóság tagja és a hivatalos személy számára általános jelleggel feljelentési kötelezettséget ír elő, míg a Btk. a 255/B. §-ában önálló bűncselekményként határozza meg a vesztegetés feljelentésének elmulasztását, ha azt hivatalos személy követi el. Mindezeken túlmenően a Be. 71. §-a kötelezővé teszi a bíróság, az ügyész, illetve a nyomozó hatóság által adatok közlésére, átadására, tájékoztatás adásra irányuló megkeresésének teljesítését.

Az Egyezmény 39. cikke a korrupciós bűncselekményekkel kapcsolatban a magánszektor és a hatóságok közötti együttműködés ösztönzését írja elő feladatként. Ennek elősegítésére már eddig is több intézkedés történt hazánkban.

Az Egyezmény 40. cikke a korrupciós cselekmények nyomozása kapcsán a banktitokra vonatkozó szabályok alkalmazásából adódó akadályok megszüntetését írja elő a részes államok számára. A hitelintézetekről és pénzügyi vállalkozásokról szóló 1996. CXII. törvény 51. §-a (2) bekezdésének d) és e) pontja mentesítést ad a banktitok megtartásának kötelezettsége alól a büntető ügyekben érkezett nyomozó hatósági, ügyészi, illetve bírósági megkeresés kapcsán.

Az Egyezmény 41. cikke a bűnügyi nyilvántartások kapcsán mondja ki a külföldi elítélés figyelembevételét a büntetőeljárás során. A Btk. 6. §-a (1) bekezdésének b) pontja lehetővé teszi a külföldi ítélet érvényének elismerését, ha az adott cselekmény a magyar jog szerint is büntetendő, és a kiszabott büntetés, illetve alkalmazott intézkedés összhangban van a magyar joggal. Az Egyezményben meghatározott bűncselekmények elkövetése miatt meghozott külföldi ítéletet ezért - amennyiben a fenti feltételnek megfelel - a magyar ítélettel azonos érvényűnek lehet tekinteni, azt a bűnügyi nyilvántartásba fel lehet venni és a magyar büntetőeljárás, illetve a büntetés kiszabás során figyelembe lehet venni.

Az Egyezmény 42. cikkében meghatározott joghatósági szabályokkal a magyar Btk. szabályai összhangban vannak.

4. Az Egyezmény negyedik fejezete (43-49. cikk) a nemzetközi együttműködésre vonatkozó feltételeket szabályozza, részletesen rendelkezve a kiadatásról és a bűnügyi jogsegélyről.

Az Egyezmény 44. cikkében meghatározott kiadatásra, a 45. cikke szerinti elítélt személyek átadására, a 46. cikk szerinti kölcsönös jogsegélyre, valamint a 47. cikk szerinti büntetőeljárások átadására vonatkozó szabályoknak a nemzetközi bűnügyi jogsegélyről szóló 1996. évi XXXVIII. törvény rendelkezései megfelelnek.

A bűnüldöző szervek közötti együttműködésre vonatkozó 48. cikk rendelkezéseinek alkalmazását a hatályos magyar szabályozás, illetőleg az e tárgyban megkötött kétoldalú nemzetközi megállapodások is lehetővé teszik, többek között a bűnüldöző szervek nemzetközi együttműködéséről szóló 2002. évi LIV. törvény rendelkezései alapján.

Az Egyezmény 49. cikke nem kötelező jelleggel írja elő a részes államok számára, hogy vegyék fontolóra közös nyomozó csoportok felállításának lehetőségét. A bűnüldöző szervek nemzetközi együttműködéséről szóló 2002. évi LIV. törvény 20-23. §-a széles körben teszi lehetővé a büntetőeljárást megelőzően közös bűnfelderítő csoportok felállítását. Az Európai Unió tagállamaival folytatott bűnügyi együttműködésről szóló 2003. évi CXXX. törvény 55-59. §-a az unió tagállamainak viszonylatában teremti meg a büntetőeljárás során közös nyomozó csoport felállításának lehetőségét az Európai Unió tagállamai közötti kölcsönös bűnügyi jogsegélyről szóló egyezményt a Magyar Köztársaságban kihirdető 2005. évi CXVI. törvény hatálybalépésének napjával, azaz 2005. november 23-i hatállyal.

Az Egyezmény 50. cikke a különleges nyomozati technikák közül az ellenőrzött szállítás, a lehallgatás és más titkos információgyűjtésnek egy részes államon belüli alkalmazására vonatkozó szabályok megteremtését írja elő. A Rendőrségről szóló 1994. évi XXXIV. törvény VII. fejezete részletesen tartalmazza a titkos információgyűjtésre vonatkozó rendelkezéseket, a Be. 200-206. §-ai pedig a büntetőeljárás során végzett titkos adatszerzés szabályait tartalmazzák. Az Egyezmény nem kötelező jelleggel „ösztönzi” a részes államokat ezen különleges eszközöknek a nemzetközi együttműködés keretében történő alkalmazására vonatkozó szabályok, illetve megállapodások létrehozására. A bűnüldöző szervek nemzetközi együttműködéséről szóló 2002. évi LIV. törvény 17-19. §-a, valamint 35-38. §-a a büntetőeljárást megelőzően teszi lehetővé a titkos információgyűjtéssel és az ellenőrzött szállítással kapcsolatos együttműködést, míg az Európai Unió tagállamaival folytatott bűnügyi együttműködésről szóló 2003. évi CXXX. törvénynek a fent említett időpontban hatályba lépő 62. §-ának, valamint 63-67. §-ának rendelkezései az unió tagállamainak viszonylatában teremtik meg a büntetőeljárás megindítását követően ezen eljárások alkalmazásának lehetőségét.

5. Az Egyezmény ötödik fejezete (51-59. cikk) a vagyon visszajuttatásával kapcsolatos szabályokat tartalmazza.

Az Egyezmény 52. cikke a bűncselekményből származó jövedelem áthelyezésének megelőzése és felderítése érdekében előírt rendelkezéseket tartalmazza. Ennek megfelelő szabályokat tartalmaz a pénzmosás megelőzéséről és magakadályozásáról szóló 2003. évi XV. törvény, illetve annak végrehajtása érdekében már hazánk megtette az Egyezményben meghatározottaknak megfelelő intézkedéseket.

Az Egyezmény 53. cikkében meghatározott vagyontárgy közvetlen visszaszerzésére irányuló intézkedések alapján a külföldi állam polgári pert indíthat a másik részes állam bíróságai előtt az állammal szemben az elkobzott vagyontárgyra vonatkozó tulajdonjogának megállapítása, illetve az elkövetőkkel szemben a bűncselekménnyel az államnak okozott kár megtérítése érdekében. A polgári perrendtartásról szóló 1952. évi III. törvény rendelkezései lehetővé teszik, hogy a külföldi állam felperesi pozícióban keresetet nyújtson be tulajdonjogának megállapítása vagy kártérítési igény érvényesítése érdekében. A büntetőeljárás során is előterjeszthet a külföldi állam polgári jogi igényt, így a bíróság, az Egyezmény 53. cikk (c) pontjának megfelelően, megállapítva a magánfélként fellépő külföldi állam tulajdonjogát a lefoglalt dolognak a külföldi állam részére történő visszaadásáról rendelkezhet.

Az Egyezmény 54. és 55. cikke a külföldi állam bírósága által elrendelt zár alá vétel, lefoglalás és elkobzás végrehajtását követeli meg a részes államoktól. A nemzetközi bűnügyi jogsegélyről szóló 1996. évi XXXVIII. törvény, a háttérjogszabályként alkalmazott Be. rendelkezései alapján, lehetővé teszi az eljárási jogsegély keretében a külföldi igazságügyi hatóság lefoglalásra, illetve zár alá vételre vonatkozó megkereséseinek végrehajtását, illetve külön címekben rendelkezik a vagyonelkobzás, elkobzás végrehajtásának átadásáról és átvételéről (60/A-60/D. §).

Az Egyezmény 56. cikke lehetővé teszi, azonban nem írja elő kötelező jelleggel, hogy a részes államok erre irányuló megkeresés nélkül is a bűncselekményből származó jövedelmekre vonatkozó információt adhassanak át egymásnak a más részes államban folyamatban lévő büntetőeljárás elősegítése érdekében. A bűnüldöző szervek nemzetközi együttműködéséről szóló 2002. évi LIV. törvény 14-16. §-a a büntetőeljárást megelőzően teszi lehetővé a közvetlen információcserét, míg az Európai Unió tagállamaival folytatott bűnügyi együttműködésről szóló 2003. évi CXXX. törvény rendelkezései az unió tagállamainak viszonylatában teremtik meg a büntetőeljárás megindítását követően a közvetlen tájékoztatás lehetőségét.

Az Egyezmény 57. cikke szerint a részes állam megteremti annak szabályait, hogy erre irányuló megkeresés alapján elkobozza és a megkereső államnak visszaadja az Egyezményben meghatározott bűncselekményekből származó, valamint közpénzek elsikkasztásával, illetve az elsikkasztott közpénzek tisztára mosásával kapcsolatos jövedelmet, illetve más vagyontárgyakat. A külföldi államtól érkező ilyen megkeresés alapján a magyar igazságügyi hatóságok a nemzetközi bűnügyi jogsegélyről szóló 1996. évi XXXVIII. törvény rendelkezései alapján eljárva, alkalmazva annak háttérjogszabályát képező büntetőeljárási törvény rendelkezéseit, a Be. 151. § alapján lefoglalják a megkeresésben meghatározott vagyontárgyat, majd a Be.-nek a lefoglalt dolog visszaadására vonatkozó 155. §-ában meghatározott rendelkezéseit alkalmazva átadják azokat az elkobzásról rendelkező külföldi ítélet vagy más okirat alapján tulajdonjogát igazoló megkereső államnak.

Az Egyezmény az 58. cikkében felkéri a részes államokat, hogy vegyék fontolóra a gyanús pénzügyi tranzakciókról szóló jelentések átvételével, elemzésével foglalkozó pénzügyi nyomozó egység létrehozását. Az Országos Rendőr-főkapitányság Nemzeti Nyomozó Iroda keretein belül tevékenykedő Szervezett Bűnözés Elleni Főigazgatóság rendelkezik az Egyezményben meghatározott feladatköröknek megfelelő hatáskörrel is.

Az Egyezmény 59. cikke a vagyontárgyak visszaadására vonatkozó nemzetközi együttműködés javítása érdekében két- és többoldalú megállapodások megkötésének megfontolását írja elő a részes államok számára.

6. A hatodik fejezet (60-62. cikk) a részes államokon belüli és a részes államok közötti technikai segítségnyújtásra és információcserére vonatkozó, nem kötelező jellegű szabályokat tartalmazza.

A 60. cikk a korrupció megelőzéséért, illetve az ellene való küzdelemért felelős szakemberek számára képzési programok megszervezését írja elő, illetve felkéri a részes államokat, hogy fontolják meg egymás közötti technikai támogatási programok kialakítását, konferenciák megszervezését.

A 61. cikk a korrupcióval kapcsolatos információk gyűjtése, belső elemzése, illetve a részes államok közötti cseréje megszervezésének megfontolására kéri fel az államokat.

A 62. cikk a fejlődő államokban az Egyezmény végrehajtása érdekében szükséges technikai és gazdasági támogatások megerősítésének, ezen államokkal az együttműködés fejlesztésének elősegítéséhez szükséges intézkedések ösztönzésére kéri fel a részes államokat.

7. A hetedik fejezetben (63-64. cikk) található 64. cikk az Egyezmény végrehajtásának segítése és ellenőrzése érdekében a részes államok rendszeres konferenciájának megtartását írja elő, míg a 65. cikk az Egyesült Nemzetek titkárságának ezzel kapcsolatos feladatait határozza meg.

8. Az Egyezmény nyolcadik fejezetében található 65-71. cikkek tartalmazzák a viták rendezésével, az aláírással, a megerősítéssel, valamint a hatálybalépéssel és a módosítással kapcsolatos záró rendelkezéseket.

9. Az Egyezmény - figyelemmel arra is, hogy számos rendelkezése nem kötelező jellegű - csak egyetlen rendelkezés kapcsán teszi lehetővé fenntartás tételét. Az Egyezmény 66. cikkének 2. bekezdése szerint az érintett részes államok egyikének kérésére, választottbíróság elé terjesztik a két vagy több részes állam között az ezen Egyezmény értelmezésével vagy alkalmazásával kapcsolatos azon vitát, amelyet indokolt időn belül nem lehet tárgyalásos úton rendezni. Ha a választottbírósági eljárásra irányuló kérés kelte után hat hónappal az érintett részes államok képtelenek megállapodásra jutni a választottbíróság szervezete tekintetében, a részes államok bármelyike a vitát a Nemzetközi Bíróság elé viheti a Bíróság alapokmányának megfelelő kérelem alapján. Az Egyezmény 66. cikkének 3. bekezdése értelmében a részes államok fenntartással kizárhatják a 2. bekezdésben foglalt rendelkezések alkalmazását. Magyarország vonatkozásában nem indokolt fenntartással kizárni az Egyezmény rendelkezéseinek értelmezésével vagy alkalmazásával kapcsolatos vitáknak - a tárgyalásos egyeztetés eredménytelensége esetén - választottbíróság előtti rendezésének lehetőségét.

10. Az Egyezmény kidolgozásakor, főként a büntetőjogi rendelkezések megalkotásakor, az ENSZ figyelemmel volt a korrupció elleni küzdelemmel, illetőleg a szervezett bűnözéssel szembeni fellépéssel kapcsolatos nemzetközi szerződések rendelkezéseire. A magyar Országgyűlés a 2000. évi XXXVII. törvénnyel hirdette ki a Gazdasági Együttműködési és Fejlesztési Szervezet (OECD) égisze alatt 1997. november 21-én elfogadott, a nemzetközi üzleti tranzakciókban a külföldi hivatalos személyek megvesztegetéséről szóló egyezményt; a 2002. évi XLIX. törvénnyel az Európa Tanács Strasbourgban, 1999. január 27-én kelt Korrupció elleni büntetőjogi Egyezményt; valamint a 2000. évi CI. törvénnyel az Európa Tanács Strasbourgban, 1990. november 8-án kelt, a pénzmosásról, a bűncselekményből származó dolgok felkutatásáról, lefoglalásáról és elkobzásáról szóló Egyezményét. A belügyminiszter 2000. december 14-én, Palermóban aláírta az Egyesült Nemzetek Szervezetének a határon átnyúló szervezett bűnözés elleni Egyezményét. Az Egyezmény e nemzetközi szerződések büntetőjogi tárgyú rendelkezéseivel azonos vagy hasonló szabályozást tartalmaz, amelyekkel a jogalkotó már megteremtette a magyar büntetőjogi rendelkezések összhangját.

-----STARTING---POINT---RESZLETES---

Részletes indokolás

Az 1-2. §-hoz

A törvény 1. §-a rendelkezik az Egyezmény kihirdetéséről, a 2. § tartalmazza az Egyezmény hiteles angol nyelvű szövegét és annak hivatalos magyar nyelvű fordítását.

A 3. §-hoz

A törvény 3. §-a a nemzetközi szerződésekkel kapcsolatos eljárásról szóló 2005. évi L. törvény rendelkezéseinek megfelelően rendelkezik a hatálybalépésről.