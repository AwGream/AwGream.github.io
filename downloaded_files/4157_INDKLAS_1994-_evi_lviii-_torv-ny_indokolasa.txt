1994. évi LVIII. törvény indokolása

a felsőoktatásról szóló 1993. évi LXXX. törvény módosításáról

-----STARTING---POINT---ALTALANOS--- 

A koaliciós Kormány programja a felsőoktatás területén is változásokat irányoz elő. Így többek között a program előirányozza az 1995/96-os tanévtől kezdődően a felsőoktatás területén a tandíj bevezetését is. Az Ftv. 125. § (3) bekezdésének jelenlegi hatályos szövege szerint a törvénynek a tandíjfizetésre vonatkozó rendelkezései 1994. szeptember 1-én lépnének hatályba. Ebben a tekintetben sürgősen módosítani kell tehát az Ftv-t.

Az Ftv. hatálybalépése, 1993. szeptember 1. óta kiderült, hogy a törvény alkalmazása egyes területeken zavarokat okoz. Két ilyen esetben sürgősen mutatkozik ugyancsak a törvény módosítása.

-----STARTING---POINT---RESZLETES---

Az Ftv. 99. § (2) bekezdéséhez

Az Ftv. 84. § (1)-(3) bekezdése új rendszert vezetett be a magyar felsőoktatásba. Ez azt jelenti, hogy a főiskolák és az egyetemek szakirányú továbbképzést is folytatnak, illetve erről oklevelet állítanak ki. A szakirányú továbbképzés újtípusú, magasabb végzettségi szintet jelent. Ennek az új rendszernek azonban nem felel meg az Ftv. 99. § (2) bekezdésének harmadik mondata. Egyrészt azért nem, mert a „szakosító képzés” kifejezés, amely a megelőző törvényből, az 1985. évi I. törvényből származik, nem pontos. Helyette a módosító javaslat az Ftv. 84. § (1)-(3) bekezdésének megfelelően a „szakirányú továbbképzés” fogalmát használja.

A 99. § (2) bekezdés harmadik mondatában a zárójelben lévő kifejezések szintén nem helyénvalóak. Ha ezek a kifejezések maradnának, a 99. § (2) bekezdésének az értelmezése további zavart okozna. (Például a már munkaviszonyban lévő, szakorvosi vizsgára készülő egyetemi hallgatónak minősülne, a pénzügyi támogatási rendszer nem tisztázott egyetemi, szakmai körökben vitatott a szakorvosi oklevél jellege). Az értelmezési zavar a két zárójelben lévő kifejezés törlésével oldható meg.

Az Ftv.113. § (2) bekezdéséhez

Az Ftv. 113. § (2) bekezdése felsorolja azokat a törvényhelyeket, amelyeknél a nem állami felsőoktatási intézmény Szabályzatában eltérhet az Ftv. rendelkezéseitől. A felsorolásban szerepel az Ftv. 56. § (3)-(5) bekezdése is. Ezekben a szabályokban a felsőoktatási intézmények vezetőinek kinevezéséről van szó. Nincs megemlítve azonban a felsorolásban az 56. § (6) bekezdése, amely a művelődési és közoktatási miniszter munkáltatói jogkörét szabályozza a felsőoktatási intézmények főigazgatói és rektorai tekintetében. Az Ftv. jelenleg hatályos szövege szerint tehát a művelődési és a közoktatási miniszter munkáltatói jogkört gyakorol a nem állami felsőoktatási intézmények vezetői fölött is. Ez pedig nincs összhangban a törvény szellemével és sérti a nem állami felsőoktatási intézmények autonómiáját. Módosítani kell tehát az Ftv.-t olymódon, hogy az 56. § (6) bekezdését is meg kell említeni az Ftv. 113. §-ának (2) bekezdésében.

Az Ftv. 125. § (3) bekezdéséhez

E rendelkezés szerint a tandíjfizetésre vonatkozó szabályoknak 1994. szeptember 1-jén kellene hatályba lépniük. A koaliciós Kormány programja azonban a tandíjfizetést az 1995/96-os tanévtől kezdődően irányozza elő, megfelelő kompenzációs rendszer megléte esetén. Módosítani kell tehát sürgősen az Ftv. jelenleg hatályos szövegét.

A tandíj bevezetésének külön törvénnyel való elintézése rugalmas lehetőséget ad a Kormánynak arra, hogy a társadalmi és gazdasági körülményeket figyelembe vehesse. E külön törvény lehetővé tenné, hogy a Kormány a tandíj bevezetéséhez szükséges adminisztratív teendőket kellő időben elvégezhesse; hogy az ország lakosságát megfelelő módon és időben tájékoztathassa a tandíj bevezetéséről és a kompenzációs rendszerrel való összefüggéséről.

Végül a bevezetésnek törvénnyel való meghatározása időt ad a Kormánynak arra, hogy mérlegelje az európai országokban érvényesülő irányzatokat, amelyek jelenleg inkább a tandíj megszüntetését jelzik.

-----STARTING---POINT---VEGE---