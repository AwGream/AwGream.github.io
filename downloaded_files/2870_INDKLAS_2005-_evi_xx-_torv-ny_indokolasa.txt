2005. évi XX. törvény indokolása

a Magyar Köztársaság Kormánya és a Görög Köztársaság Kormánya között az államuk területén jogellenesen tartózkodó személyek visszafogadásáról szóló, Athénban, 2003. január 30. napján aláírt Egyezmény kihirdetéséről

Indokolás

A Magyar Köztársaság Kormánya és a Görög Köztársaság Kormánya között az államuk területén jogellenesen tartózkodó személyek visszafogadásáról szóló Egyezményt (a továbbiakban: Egyezmény) 2003. január 30. napján Athénban írták alá. Az Országgyűlés az Egyezményt 2003. szeptember hó 11. napján a 87/2003. (IX. 11.) OGY határozatával megerősítette. A nemzetközi szerződés 2005. év május hó 1. napján lép hatályba.

Az Egyezmény alapján a megkeresett Szerződő Fél különösebb formalitás nélkül visszafogadja saját állampolgárait, akik a megkereső Szerződő Fél jogszabályaiban előírt, a belépéshez vagy a tartózkodáshoz szükséges feltételeket nem vagy már nem teljesítik (1. Cikk).

A Szerződő Felek, a nemzetközi szerződésben foglalt feltételek esetén kötelesek államuk területére visszafogadni harmadik országok azon állampolgárait is, akik a megkereső Szerződő Fél államának területén érvényes belépési vagy tartózkodási feltételeknek nem vagy már nem felelnek meg, feltéve, hogy az érintett személyek korábban a megkeresett Szerződő Fél államának területén tartózkodtak (2. Cikk).

Az Egyezmény rendelkezései kiterjednek a harmadik ország állampolgárainak hazájukba történő átutazására vagy átszállítására, ennek feltételeire, valamint az átszállítás megtagadásának lehetséges eseteire (5. Cikk).

Az Egyezmény megteremti az ismételt visszafogadás lehetőségét, amennyiben utólag megállapítást nyer, hogy az érintett személy átadásának, átszállításának feltételei korábban nem álltak fenn [1. Cikk (3) bekezdése, a 2. Cikk (6) bekezdése és az 5. Cikk (2) bekezdése].

Az Egyezmény kizárja azon személyek átszállításának lehetőségét, akiket a célállamban vagy az esetleges tranzitállamokban kínzás, embertelen, megalázó bánásmód, halálbüntetés fenyeget, vagy faji, vallási, nemzeti hovatartozása vagy politikai nézetei miatt üldöztetésnek lenne kitéve, illetve fennáll a büntetőeljárás indítása vagy a büntetés végrehajtásának lehetősége [5. Cikk (5) bekezdése].

Az Egyezmény végrehajtása során az illetékes hatóságok személyes adatokat is átadnak, ezért a személyes adatok védelmét szolgáló szabályokat az Egyezmény tartalmazza. Mivel mindkét Szerződő Fél részese az Európai Adatvédelmi Egyezménynek (kihirdette az 1998. évi VI. törvény), a nemzetközi szerződés, összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseivel, a legfontosabb garanciális adatvédelmi szabályokat tartalmazza (6. Cikk).

Az Egyezmény felhatalmazza a Magyar Köztársaság Belügyminisztériumát és a Görög Köztársaság Közrendvédelmi Minisztériumát, hogy az államközi egyezmény végrehajtásával kapcsolatos részletes szabályokról Végrehajtási Jegyzőkönyvet hozzanak létre (8. Cikk).

A Szerződő Felek felhatalmazott miniszterei a Végrehajtási Jegyzőkönyvet az Egyezménnyel egyidejűleg aláírták.

A záró rendelkezések szerint az Egyezmény határozatlan időre szól, és a hatálybalépéshez szükséges belső jogi előírások teljesüléséről szóló későbbi diplomáciai jegyzék átvételét követő második hónap első napján lép hatályba (10. Cikk).

Az aláírt Egyezmény az állampolgárok alapvető jogait érinti, személyes szabadságukat korlátozza, ezért az alkotmányos szabályokra, a jogalkotásról szóló 1987. évi XI. törvény 2. § c) pontjában, illetve 16. § (1) bekezdésében, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdésében foglaltakra, törvénnyel történő kihirdetése szükséges.