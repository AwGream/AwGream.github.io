1993. évi LXXVII. törvény indokolása

a nemzeti és etnikai kisebbségek jogairól

-----STARTING---POINT---ALTALANOS---

A Magyar Köztársaságban élő nemzeti és etnikai kisebbségek részesei a nép hatalmának: államalkotó tényezők. Ezen alapelvből következően a törvény jellegét és tartalmát alapvetően az a célkitűzés szabja meg, ehogy a magyar történelem hagyományaiból kiindulva megteremtse azokat a jogi kereteket, amelyek lehetővé teszik és biztosítják a kisebbségek szabad identitásválasztása alapján az egyéni és a közösségi jogaik érvényesülését, valamint a kisebbségi lét megéléséhez szükséges intézményes alapokat.

A törvény egyik kiindulópontja, hogy a kisebbségek számára biztosított jogokat nem a többség adományaként kell felfogni, hanem ezek a jogok a kisebbségeket objektíve megilletik. Szabályozásának tárgya a kisebbségek jogainak deklarálásán és érvényesülésük biztosításán túl a kisebbségek és a többség egymáshoz való viszonyának és a kisebbségek egymáshoz való viszonyának rendezése.

A törvény az önálló kezdeményezést, az önszerveződést kívánja a jog eszközeivel is előmozdítani, ennek megfelelően határozza meg az egyes magatartási normák tartalmát, illetőleg a kisebbségi közösségek más szervezetekkel és egymással való kapcsolatrendszerét. Ugyanakkor lehetőséget nyújt a jogok gyakorlására a kisebbségi létüket szervezeteken kívül megélni kívánó személyeknek is.

A magyarországi nemzeti és etnikai kisebbségek között tapasztalható jelentős különbségek ellenére a törvény a szabályozandó jogviszonyokat egységesen kezeli.

Ez egyrészt a diszkrimináció alkotmányos tilalmából következik, mivel az egyes kisebbségek közötti jogi különbségtétel a hátrányos megkülönböztetés alkotmányos tilalmába ütközne, másrészt az egyes kisebbségek különböző élethelyzetéhez való alkalmazkodásnak nem a jogi megkülönböztetés a megfelelő eszköze. Az egyes kisebbségeknek is az az érdeke, hogy jogaikkal saját helyzetüknek, körülményeiknek megfelelően éljenek.

A törvény egyik kiindulópontja, hogy a nemzeti és etnikai kisebbségek jogai nem érvényesülhetnek megfelelően csupán az egyéni állampolgári jogok keretében, ezért azok a nemzeti és etnikai kisebbségek közösségi jogaiként is megfogalmazandók.

A törvény kiemelt közösségi jogként biztosítja a kisebbségek számára a saját önkormányzat létrehozásának lehetőségét. Ezzel hatékony és legitim politikai érdekérvényesítést biztosít a kisebbségek számára helyi és országos szinten egyaránt.

A törvény tartalmazza a benne megfogalmazott jogok érvényesíthetőségének anyagi garanciáit, meghatározza e célra egy többcsatornás finanszírozási rendszer szabályait.

A Preambulum deklarálja a szabályozási szándék indokait, továbbá a szabályozás alapjául szolgáló legfontosabb alapelveket.

A törvényi szabályozás alapelvei a következőkben foglalhatók össze:

-  érvényesíteni kell az aktív kisebbségvédelem szempontjait, ennek lényege, hogy a jogrendszer nem csupán  eltűri, de elősegíti a kisebbség identitásának megőrzését,

-  a szabályozásnak biztosítania kell az identitásválasztás szabadságát és a kisebbségek közötti  jogegyenlőséget,

-  az egyéni kisebbségi jogok mellett a kisebbségek közösségeinek jogait is meg kell fogalmazni,

-  a szabályozásnak lehetővé kell tennie a kisebbségi önkormányzatok rendszerének kialakítását,

-  meg kell határozni a kisebbségi kultúra megtartásának, fejlesztésének biztosításához szükséges anyagi  garanciákat.

-----STARTING---POINT---RESZLETES---

I. FEJEZET

ALAPVETŐ RENDELKEZÉSEK

A törvény a szabad identitásválasztás alapján állapítja meg személyi hatályát.

A törvény hatálya kiterjed a Magyar Köztársaság területén élő nemzeti és etnikai kisebbséghez tartozó magyar állampolgárokra és azok közösségeire. Nemzeti vagy etnikai kisebbségnek minősül a magyar állampolgároknak az a csoportja, amely a lakosság körében számszerű kisebbségben van, akiket a lakosság többi részétől saját nyelvük és kultúrájuk, hagyományaik különböztetnek meg, egyben olyan összetartozás-tudatról tesznek bizonyságot, amely célja kisebbségi értékeik megőrzése és történelmileg kialakult közösségeiknek sajátos érdekvédelme. A törvény hatálya a Magyar Köztársaság területén élő „honos” népcsoportokra, illetőleg kisebbségekre terjed ki, érdekvédelme. A törvény hatálya a Magyar Köztársaság területén élő „honos” népcsoportokra, illetőleg kisebbségekre terjed ki, nem terjed ki a szociális, vallási stb. kisebbségekre. Honos népcsoportnak tekintendők azok a közösségek, amelyek közösségei több mint egy évszázada a Magyar Köztársaság területén élnek.

A menekültekre, a bevándorlókra, a hontalanokra, a letelepedett külföldi állampolgárokra e törvény hatálya nem terjed ki, rájuk külön jogszabályok vonatkoznak.

A törvény - az Alkotmánnyal összhangban - megállapítja, hogy a nemzeti és etnikai kisebbségek részesei a nép hatalmának: államalkotó tényező, a magyar nemzettel együtt, azzal egyenlő jogokkal vesznek részt az állami, társadalmi, gazdasági feladatok megoldásában, részesei mindazon előnyöknek, amelyek ezzel járnak és viselik mindazon terheket, amelyek a Magyar Köztársaságot terhelik.

A kisebbséghez tartozó személy joga,hogy saját maga nyilvánítsa ki a kisebbséghez való tartozásának tényét és az, hogy kisebbségi létét egyenként és közösségként megőrizhesse és fenntarthassa. A nemzeti és etnikai önazonossághoz való jog, valamely kisebbséghez való tartozás vállalásának és a vele való azonosulás kinyilvánításának szabadsága olyan alapvető emberi jog, amely az egyéneket és a közösségeket egyaránt megilleti. A törvény a szabad identitásválasztás elvének kimondásával valamely népcsoporthoz tartozás jogát az alapvető emberi jogként fogalmazza meg.

A szülőföldhöz, a szülőfölddel való kapcsolattartás zavartalansághoz való jogot a törvény fontos kisebbségi jogként deklarálja. A szülőföldhöz való jog nem feltétlenül a születési helyhez való jogot jelenti, hanem például azt a területet, települést, falut, ahol az egyén a gyermekkorát töltötte, hozzátartozói élnek, őseit eltemették.

A törvény a továbbiakban meghatározza a Magyar Köztársaság kisebbségi politikájának alapelveit. Lényege, hogy a Magyar Köztársaság tilalmaz minden olyan politikát, amelynek célja a kisebbségek asszimilálása.

A kisebbségi lét megőrzése esetenként csak „többletjogokkal” biztosítható. Ezt a jogalkotói szándékot fogalmazza meg a törvény, amikor kimondja, hogy az önkormányzat alakításának joga alapvető kisebbségi közösségi jog.

II. FEJEZET

EGYÉNI KISEBBSÉGI JOGOK

A törvény egyéni kisebbségi jogként állapítja meg a szabad identitásválasztás jogát. Mindenkinek kizárólagos joga annak önkéntes kinyilvánítása, hogy valamely nemzeti vagy etnikai kisebbséghez tartozik, ugyanakkor ilyen nyilatkozattételre senki sem kötelezhető. A törvény elismeri a kisebbségek kettős vagy többes kötődését.

A kisebbségek Magyarországon több évszázada élnek együtt a magyarsággal és más kisebbségekkel, és ugyanakkor konfliktusmentesen élik meg, hogy egy másik nyelvhez, kultúrához is tartoznak, amit örököltek.

A törvény lehetőséget nyújt arra, hogy valamely kisebbséghez tartozó állampolgár kisebbséghez tartozását titkosan és névtelenül megvallhassa az országos népszámlálás alkalmával.

Hangsúlyozottan kimondja a törvény mindazon politikai és más jellegű szerveződések jogi biztosítását, amelyek a kisebbségi önszerveződést elősegíthetik, így, az egyesülési jogról szóló 1989. évi II. törvény szerint egyesületek, pártok, más társadalmi szervezetek létrehozásának lehetőségét.

A kisebbséghez tartozó személy jogosult családi és utónevének saját anyanyelvének szabályai szerint történő anyakönyvezéséhez, illetőleg a hivatalos okmányokban ennek megfelelő feltüntetéséhez. Tekintettel arra, hogy egyes kisebbségek - mint például a szerbek, görögök - nem latin írásmóddal írnak, ezért a törvény kimondja, hogy az ő esetükben fonetikusan, latin betűs írással is be kell jegyezni az anyakönyvbe, illetőleg okmányaikba a nevüket. Ezen okmányok a törvény szerint - kérelemre - kétnyelvűek is lehetnek.

A törvény tartalmazza a kisebbségek sajátos egyéni jogainak katalógusát is (Például: a személy jogát anyanyelve, történelme, kultúrája megismeréséhez, gyarapításához.). Kimondja a szabad kapcsolattartás jogát is, mind az anyaországok és nyelvnemzetek állami és közösségi intézményeivel, mind a más országokban élő kisebbségekkel.

III. FEJEZET

A KISEBBSÉGEK KÖZÖSSÉGI JOGAI

A kisebbségeknek joguk van történelmi hagyományaik, nyelvük ápolásához, fejlesztéséhez, tárgyi és szellemi kultúrájuk megőrzéséhez és gyarapításához, valamint a kisebbségek művelődési és oktatási önigazgatása című fejezet rendelkezéseinek megfelelően e jogok gyakorlásához szükséges intézményhálózat fenntartásához. Ezek alapvetően fontos kisebbségi közösségi jogok.

Az egyik legfontosabb kisebbségi közösségi jognak tekinthető azon jogosultság, mely szerint a nemzeti és etnikai kisebbségek helyi és országos kisebbségi önkormányzatokat hozhatnak létre. Ennek célja, hogy e törvényben megállapított feladat- és hatáskörök gyakorlásával a kisebbségeknek a közügyekben való részvétele, érdekeik védelme és képviselete teljesebbé váljon.

A közszolgálati médiumok kötelességévé teszi a törvény, hogy a rájuk vonatkozó szabályoknak megfelelően biztosítsák a kisebbségek részére készített műsoraik sugárzását.

Minden kisebbség közösségi rendezvényeit, ünnepeit zavartalanul megtarthatja és használhatja jelképeit. A közösségi rendezvények csak annyiban és azáltal korlátozhatók, hogy nem sérthetnek másokat, nem eredményezhetik más jogszabályok megsértését.

A törvény közösségi jogként is megfogalmazza a széles körű nemzetközi kapcsolatok kiépíthetőségét és fenntarthatóságát.

A hatályos szabályozás szerint a kisebbségek a többi képviselőjelölttel azonos eséllyel vesznek részt az országgyűlési képviselők választásában. Az Országgyűléshez benyújtott és általános vitára alkalmasnak talált választójogi módosító javaslat már jelentős kedvezményeket biztosít a kisebbségek országgyűlési képviselethez jutásában.

A törvény rendelkezik a nemzeti és etnikai kisebbségek országgyűlési biztosáról, melynek intézményesítése azért is indokolt, mert a törvény - jellegéből következően - számos olyan rendelkezést tartalmaz, amelynek érvényesítése fokozott figyelmet és erőfeszítést követel. A törvény erre vonatkozó szabályainak hatálybalépéséről külön törvény fog rendelkezni, mivel a törvényben foglalt konstrukció megvalósításához alkotmánymódosítás szükséges.

IV. FEJEZET

A KISEBBSÉGEK ÖNKORMÁNYZATAI

A kisebbségi jogok közül kiemelkedő jelentőségű a kisebbségi önkormányzatok létrehozásának a joga, ezért ezt a törvény külön fejezetben tárgyalja. Ennek során a települési önkormányzati rendszerbe integrált, a törvényben meghatározott önálló feladat- és hatáskörökkel rendelkező helyi kisebbségi önkormányzatok útján kívánja biztosítani a törvény azt, hogy a kisebbségi jogok a helyi kisebbségi önkormányzatok útján kívánja biztosítani a törvény azt, hogy a kisebbségi jogok a helyi közügyek intézésével együtt érvényesüljenek.

A nemzeti és etnikai kisebbségek önkormányzatainak létesítése, működtetése feltételezi, hogy a nemzeti és etnikai kisebbség az identitástudatának megőrzésére, érdekei szerinti kifejezésére saját nemzeti vagy etnikai kisebbségi jelöltet állít és arra szavaz a helyi önkormányzati választásokon.

A kisebbségi települési önkormányzati képviselőinek választásánál az általános választási alapelvek érvényesülnek. Tekintettel arra, hogy e törvény célja az, hogy a kisebbségek jogaikat az önkormányzatokban gyakorolni tudják, a törvény lehetőséget biztosít a kedvezőbb feltételek melletti mandátumhoz jutáshoz.

A törvény az egyes kisebbségek számára három helyi szintű önkormányzati forma létrehozását teszi lehetővé vagylagos jelleggel; a kisebbségi települési önkormányzatot, vagy a közvetett módon létrejövő helyi kisebbségi önkormányzatot, vagy a közvetlen módon létrejövő helyi kisebbségi önkormányzatot.

Ennek megalakítását jogosultságként, lehetőségként fogalmazza meg a törvény; az érintettek döntésére bízva, hogy kívánnak-e vele élni.

A választások eredményeképpen, ha a települési önkormányzat képviselő-testületének több mint a felét egy adott kisebbség jelöltjeként választották meg, ily módon jogosultak lesznek arra, hogy ezt a többséget az önkormányzat elnevezésében is kifejezzék, az önkormányzatot kisebbségi települési önkormányzattá nyilváníthassák.

A törvény lehetőséget nyújt arra, hogy ha az önkormányzati testület képviselőinek legalább 30 százalékát egyazon kisebbség jelöltjeként választották meg, e képviselők kisebbségenként legalább 3 fős helyi kisebbségi önkormányzatot alakíthatnak. Az ebben való döntést tehát a feltételek megléte esetén az érintett kisebbségi képviselőkre bízza.

A harmadik helyi szintű kisebbségi önkormányzati formát, a közvetlen módon létrejövő helyi kisebbségi önkormányzatot a választópolgárok közvetlen választás útján - a törvény 64. §-ával módosított, a helyi önkormányzati képviselők és polgármesterek választásáról szóló 1990. évi LXIV. törvény 51-54. §-aiban foglalt speciális, kedvező választójogi szabályok alapján - hozhatják létre.

Ez a megoldás különösen ott kedvez, ahol a képviselőtestületbe megválasztott kisebbségi képviselők számaránya nem éri el a 30%-ot, ugyanakkor a települési önkormányzat működési területén meghatározottan olyan nemzeti, vagy etnikai kisebbségi lakosságcsoport él, melynek számára új lehetőséget nyújt, ha a településen saját önkormányzati testülettel rendelkezik. A törvény erre vonatkozó szabályai sajátos megoldási módokra is lehetőséget adnak.

Fontos szabály, hogy a közvetett és a közvetlen módon létrejövő helyi kisebbségi önkormányzatnak a törvényben biztosított feladat- és hatásköre között nincs különbség.

A közjogi szabályozást illetően különbséget kellett tenni azonban a kisebbségi települési önkormányzatok, a helyi kisebbségi önkormányzatok és az országos kisebbségi önkormányzatok között. Ez utóbbiakra ugyanis elsődleges szabályozást - az Alkotmány alapján - e törvény nyújt.

A kisebbségi települési önkormányzatok és a helyi kisebbségi önkormányzatok feladata és hatásköre

Törvényi szinten deklarált a kisebbségi önkormányzat jogi személyisége. A kisebbségi települési önkormányzatok feladat- és hatásköre - a törvény önkormányzati struktúrájából következően - nemcsak a törvényben meghatározottakra terjed ki, hanem beleértendőek a települési önkormányzatok részére biztosított feladat- és hatáskörök is.

A kisebbségi települési önkormányzatok kötelesek a helyi érdekű közügyek intézése során biztosítani a településen számszerű kisebbségben élő magyar nemzetiségű lakosság, illetőleg más, nemzeti vagy etnikai kisebbség jogainak érvényesülését.

A törvény részletesen rögzíti azokat a többletjogosítványokat, amelyekkel a kisebbségi önkormányzatok a kisebbség helyzetét érintő kérdésekben mind a közösségi, mind az egyéni kisebbségi jogok érdekében eljárhatnak.

E jogok gyakorlásának garanciális biztosítéka, hogy az önkormányzat képviselő-testület jogállására vonatkozó jogi szabályozás rendjében megilleti a kisebbségi települési önkormányzatokat is mindazon jogorvoslati jog, amely a helyi önkormányzatok számára rendelkezésre áll.

A törvény további rendelkezései széles körű autonómiát biztosítanak a helyi kisebbségi önkormányzatok részére. E rendelkezések lehetővé teszik, hogy - az önkormányzati tulajdoni rendszer keretében - rendelkezhessenek azoknak a vagyontárgyaknak és pénzeknek a használati és felhasználási jogával, amelyek a kisebbség érdekében szükségesek.

Alkotmányjogi szempontból jelentős a törvénynek az a rendelkezése, miszerint - a kisebbségi lakosság helyzetét a kisebbségi léttel összefüggésben, a kisebbségi közösségi jogok garanciájaként, a helyi közoktatás, a helyi média, a helyi hagyományápolás és kultúra, valamint a kollektív nyelvhasználat kérdéskörében, - korlátozza a települési önkormányzati testületet a rendeletalkotás jogában. A helyi kisebbségi önkormányzat egyetértésével alkothatja meg ugyanis csak azt. Az egyetértési jog e törvény alkalmazása során azt jelenti, hogy a helyi kisebbségi önkormányzat egyetértése hiányában a települési önkormányzat képviselő-testülete nem hozhat rendeletet ebben a tárgyban, s a törvényben rögzített feltételek megléte esetén.

Alkotmányos alapelv, hogy a nemzeti és etnikai kisebbségek számára az önmegvalósítás, identitástudat kifejezésének módjai között a törvény nem tesz különbséget. Feltételezi tehát, hogy a nemzeti vagy etnikai kisebbséghez tartozó közösség dönti el, hogy érdekei védelmére kisebbségi települési önkormányzatot, helyi kisebbségi önkormányzatot, egyesületet, pártot hoz létre. Ezek együttműködésével valósul meg a nemzeti és etnikai kisebbségek számára a közösségi és egyéni jogok gyakorlásának az a feltételrendszere, amellyel mint államalkotó tényezők részt vesznek a közélet és saját életfeltételeik alakításában.

A kisebbségi intézmények vezetőinek a kinevezéséhez - az egyetértési joggal bíró helyi kisebbségi önkormányzat hiányában - ki kell kérni az adott területen élő kisebbség helyi szószólójának, illetve ha azzal sem rendelkezik, az adott kisebbség helyi egyesületének véleményét.

A közigazgatás folyamatos működésének biztosítására jelent garanciát az egyetértési, illetve véleményezési jog jogosultja számára meghatározott határidő, mely szerint a 30 napos határidő jogvesztő.

A törvényben a kisebbségi szervezetek együttműködésének szabályai is megfogalmazásra kerültek.

Az országos kisebbségi önkormányzat

Az országos kisebbségi önkormányzatot e törvény szabályai szerint lehet létrehozni. Az országos önkormányzatot a kisebbségi elektorok választják meg. A települési önkormányzati képviselő, akit kisebbségi képviselőként választottak meg, továbbá a helyi kisebbségi önkormányzati képviselő, illetve a szószóló automatikusan elektorként részt vehet az országos kisebbségi önkormányzat megválasztásában. Abban az esetben, ha egy települési önkormányzat képviselő-testületében az érintett kisebbségnek nincs kisebbségi képviselője vagy szószólója, illetve a településen az érintett kisebbség helyi kisebbségi önkormányzattal nem rendelkezik, a kisebbséghez tartozó választópolgárok a törvényben rögzített módon közvetlenül választhatnak elektorokat. Így valósulhat meg annak biztosítása, hogy a szórványban élő kisebbségek, akik nem tudnak, vagy nem akarnak helyi kisebbségi önkormányzatot vagy kisebbségi települési önkormányzatot alakítani, szintén érvényesíthessék kisebbségi közösségi jogaikat és részt vehessenek az országos kisebbségi önkormányzat létrehozásában. A választások révén ugyanakkor a demokratikus választási rendszer követelményeinek megfelelően biztosítottá válik az országos kisebbségi önkormányzatok legitimációja.

A törvény a továbbiakban tartalmazza a választói (elektori) gyűlés összehívásának eljárási szabályait, a helyi és az országos választási bizottság feladatait sajátos megoldással. Az országos önkormányzat megalakításának eljárási szabályait is magában foglalja a törvény ezen része.

Alapvető szabály, hogy egy kisebbség csak egy országos önkormányzatot hozhat létre. Több nemzeti és etnikai kisebbség közös, társult országos önkormányzatot alakíthat. Az országos önkormányzat megszűnése esetén vagyonának további sorsáról történő megoldási mód az országos önkormányzat működésének zavartalanságát biztosítja.

Az országos önkormányzat megalakításának eljárási szabályait foglalja magában a törvény ezen része.

Az országos önkormányzat feladat- és hatásköre

Az országos kisebbségi önkormányzat feladatainak és hatáskörének megállapítása annak szem előtt tartásával történt, hogy a kisebbségi önkormányzati rendszer megfelelően tudjon élni a ráruházott jogosítványokkal. Az érdekképviseletet és a kisebbségek művelődési és oktatási önigazgatásának megteremtése érdekében kialakítandó kisebbségi intézményrendszer határozza meg elsősorban tennivalóit.

Az országos kisebbségi önkormányzat képviseleti és érdekképviseleti szerv, ugyanakkor az önkormányzat önállóan dönthet saját ügyeiben. Így például maga határozza meg székhelyét, szervezetét, működési rendjét, költségvetését, törzsvagyonát, intézményeket alapíthat, kitüntetések adományozásának szabályait alkothatja meg, stb.

Az országos önkormányzatok részt vehetnek az állami élet legmagasabb szintjein a jogalkotási és az államigazgatási munkában, véleményt nyilváníthatnak az általuk képviselt kisebbségeket e minőségükben érintő jogszabályok tervezeteiről, valamint a közigazgatási szervektől, önkormányzatoktól, az általuk képviselt kisebbségek csoportjait érintő kérdésekben tájékoztatást kérhetnek, részükre javaslatot tehetnek, intézkedést kezdeményezhetnek.

Fontos jogosítványuk az általuk képviselt kisebbségek kisebbségi oktatásának szakmai ellenőrzésében való közreműködés, továbbá a kisebbségi oktatás a törzsanyagának kialakításában - a felsőoktatás kivételével - az egyetértési jog. Az országos önkormányzat jogosítványainak megfogalmazásánál (döntési jog, egyetértési jog, véleményezési jog, javaslattétel, a tájékoztatáskérés és a közreműködés joga stb.) fő szempont volt, hogy hatékonyan tudja képviselni saját kisebbségét a számukra legmeghatározóbb kérdésekben, területeken.

V. FEJEZET

A KISEBBSÉGEK SZÓSZÓLÓJA

A kisebbségek helyi szószólójának jogállását a helyi önkormányzatokról szóló 1990. évi LXV. törvény (Ötv.) állapítja meg. Az Ötv. 12. § (5) bekezdésének rendelkezése értelmében a helyi képviselők és polgármesterek általános választásának a nemzeti vagy etnikai kisebbség legtöbb szavazatot kapott jelöltje a kisebbségének helyi szószólójává válik, s amennyiben nem tagja a képviselő-testületnek, annak ülésén tanácskozási joggal részt vehet. A helyi szószólók egyéb jogosítványait a nemzeti és etnikai kisebbségek jogairól szóló törvénynek kell szabályoznia.

A kisebbségi törvény a szószóló valamennyi jogosítványát felsorolja (például: tanácskozási jog, javaslattételi jog, eljárás-kezdeményezési jog, stb.).

A kisebbségek helyi szószólójának azonban a településeken van szerepe, ahol a kisebbségi önkormányzatokat nem választják meg. Ezeken a településeken, falvakban, a szószólók látják el a kisebbségi lakosság ezirányu érdekvédelmi feladatait is.

Az anyagi jogi szabályok mellett a törvény megfogalmazza azokat az eljárási szabályokat is, amelyek segítségével a szószóló feladatai eredményes ellátását biztosítani tudja.

VI. FEJEZET

A KISEBBSÉGEK MŰVELŐDÉSI ÉS OKTATÁSI ÖNIGAZGATÁSA

A törvény megállapítja a kisebbségek által használt nyelvek körét, ezeket közösségösszetartó tényezőként ismeri el. A szülő, gondviselő dönt, hogy a gyermek milyen anyanyelvű vagy anyanyelvi oktatásban részesüljön. Az oktatás többletköltségeit az állami-, illetőleg a helyi önkormányzati költségvetés viseli, a költségvetési törvényben meghatározottak szerint.

Három fő iskolatípus különböztethető meg a nemzetiségi nyelvet oktató - nyelvoktató - általános iskola (a tanulók nemzetiségi nyelvüket (anyanyelvüket) hetente meghatározott óraszámban tanulják), a kétnyelvű általános iskola (a nemzetiségi nyelv (anyanyelv) tantárgyon kívül más tantárgyak, főleg humán tantárgyak oktatása anyanyelven és magyarul történik) és a nemzetiségi tanítási nyelvű - anyanyelvű - általános iskola, amelyben gyakorlatilag kétnyelvű oktatás folyik.

A törvény a létszám (nyolc tanuló szülőjének vagy törvényes képviselőjének kérése esetén) meghatározásánál - melynél kisebbségi osztály vagy tanulócsoport indítását teszi kötelezővé - garanciális szabályt fogalmaz meg.

A közép- és felsőoktatás részletes szakmai szabályait a közoktatásról és a felsőoktatásról szóló törvények határozzák meg. A kisebbségi törvény vonatkozó szabályait úgy kellett megfogalmazni, hogy a kisebbségek megfelelő módon érvényesíthessék oktatási és művelődési érdekeiket. E célt szolgálja a pozitív diszkrimináció elvéből kiindulva az a szabály is, amely kimondja, hogy a cigány kisebbség iskolázottságbeli hátrányainak csökkentése érdekében részükre sajátos oktatási feltételek teremthetők. A törvény foglalkozik a közoktatás és a felsőoktatás törvényi szabályozásával való összhang megteremtésével is, például amikor az oktató-nevelő tevékenység szerkezeti és tartalmi meghatározottságáról szól.

Garanciális szabályként tartalmazza - az egyéni és közösségi jogok megvalósításának egyik biztosítékául - a kisebbségi óvodában, iskolában, iskolai osztályban vagy csoportban a kisebbségi népismeret, a kisebbség és anyaországa történelmének tanítását.

A törvény előírja a kisebbségi oktatással kapcsolatosan az önkormányzatok és az állam közreműködési feladatait. A helyi (települési) és a kisebbségi önkormányzatok a kisebbségi oktatásra irányuló igények felmérésében és az oktatás megszervezésében kötelesek együttműködni. Ez az együttműködési kötelezettség azt jelenti, hogy elsősorban a kisebbségek anyanyelvi, illetőleg anyanyelvű oktatására irányuló állampolgári igényeket kell pontosan felmérniük, hiszen ez lesz az alapja a „kulturális autonómia” egyik legfontosabb intézményrendszerének, az oktatási intézményrendszer távlati tervezésének.

Az állam feladata e területen a kisebbségek anyanyelvű, illetőleg anyanyelvi oktatásának biztosítása érdekében az anyanyelvű szakpedagógusok képzése.

Az adott kisebbséghez nem tartozó tanulók a kisebbségi oktatási intézménybe csak akkor vehetők fel, ha az érintett kisebbség körében valamennyi kisebbségi igény kielégítése után is marad még az oktatási intézményben szabad, betöltetlen férőhely.

A magyar nyelv megismerése és elsajátítása a kisebbséghez tartozók gyermekeinek is érdeke, ezért a kisebbségi oktatási intézményekben is biztosítani kell a magyar nyelv oktatását.

A nemzetközi megállapodásoknak megfelelően a Magyar Köztársaságban szerzett oklevéllel, egyéb bizonyítvánnyal egyenértékűnek kell tekinteni azokat az okleveleket és bizonyítványokat, amelyeket a kisebbséghez tartozó személyek olyan országokban szereztek, ahol az oktatás anyanyelvükön folyik.

A kisebbségi önkormányzatok minden formája, illetőleg típusa jogosult oktatási intézményt működtetni, de működő oktatási intézményt csak azzal a feltétellel vehet át, ha abban az oktatás már elért színvonalát biztosítani tudja. E feltételek meglétét értelemszerűen a kezdeményezőnek kell bizonyítania.

Az oktatás mellett a közművelődési tevékenység folytatása az egyik legfontosabb eleme a kisebbségek művelődési és oktatási önigazgatásának. A törvény ezen szakasza az intézmények létrehozására, kapcsolattartására, a különböző önkormányzatok együttműködésének lehetőségeire ad megfelelő útmutatást.

A kisebbségi oktatás megfelelő színvonalú teljesítéséhez fontos feltétel, hogy az állam biztosítja ehhez a tankönyvek megjelentetését, a taneszközök előállítását.

VII. FEJEZET

NYELVHASZNÁLAT

Az anyanyelv használatának szabad, korlátozatlan lehetőségét mondja ki a törvény, ami azt jelenti, hogy az ország területén bárhol, bármikor mindenki jogosult anyanyelvén beszélni, azt írásban használni. (A Magyar Köztársaságban nincs törvényben vagy más jogszabályban hivatalosan megállapított „államnyelv”.)

Az anyanyelv szabad használata jogosultságot jelent, amely értelmében senkit nem lehet korlátozni vagy befolyásolni, hogy az ország területén mikor, milyen nyelven beszél. Ugyanakkor nem jelent kötelezettséget a legkülönbözőbb állami vagy más szervek részére a tekintetben, hogy mindenhol a kisebbség anyanyelvét beszélő munkatársat vagy munkatársakat alkalmazzanak. Konkrétan ez azt jelenti, hogy senkit nem lehet „figyelmeztetni” azért, mert anyanyelvét használja, ugyanakkor különböző szolgáltatásoknál (mentő, rendőrség, orvosi rendelések, stb.) a szolgáltatást végzők nem kötelezhetők arra, hogy az ország területén tartózkodó valamennyi kisebbség anyanyelvét beszélő embert alkalmazzanak csak azért, hogy bármikor, bárkinek anyanyelvén is biztosítsák az adott szolgáltatást.

A különböző hivatalos eljárásokban az anyanyelv használatának lehetőségét a hatályos jogszabályok biztosítják. Jelenleg az államigazgatási eljárás általános szabályait tartalmazó államigazgatási eljárási törvény, a büntető eljárásjogi törvény, a polgári eljárásjogi törvény egyértelműen kimondja az anyanyelv használatának lehetőségét és a tolmács biztosításának kötelezettségét.

A települési önkormányzattól az Országgyűlésig az anyanyelv használatát a törvény biztosítja.

A törvény megadja azokat a szabályokat, amelyekben meghatározásra kerül a helyi önkormányzat rendeletének kihirdetése, a helység és utcaneveknek a kisebbség anyanyelvén történő elnevezése, feltüntetése.

Annak biztosítása érdekében, hogy a kisebbség által lakott területen a kisebbség nyelvét ismerő tisztviselőt is alkalmazzanak, a törvény kimondja - az általános szakmai követelmények megtartása mellett - a kisebbség anyanyelvét ismerő személy alkalmazásának kötelezettségét. Ezeken a területeken a helyi köztisztviselői és közalkalmazotti állások betöltésekor - az általános szakmai követelmények megtartásával - elsőbbséget élveznek a kisebbség anyanyelvét ismerők. A pályázati rendszer feltételeinek meghatározásakor e rendelkezéseket figyelembe kell venni.

VIII. FEJEZET

A KISEBBSÉGEK TÁMOGATÁSA, A KISEBBSÉGI ÖNKORMÁNYZATOK GAZDÁLKODÁSA, VAGYONA

A törvény célja, hogy a kisebbségi jogok és a kisebbségek művelődési és oktatási önigazgatások megvalósulása pénzügyi feltételeinek kereteit is meghatározza. A szabályozás ezért többcsatornás finanszírozási rendszer pénzügyi feltételeit határozta meg.

A Szabályozás alappillérei: a kisebbségek nevelés-oktatásához nyújtott kiegészítő normatív támogatás, a kisebbségi önkormányzatok, illetőleg szervezetek működésének támogatása, a Nemzeti és Etnikai Kisebbségi Alap, illetőleg alapítványok létrehozása, az országos - és amennyire erre szükség mutatkozik - a helyi kisebbségi önkormányzatok - állami kompenzációval - történő helyiség vagy helyiségrészhez juttatása, valamint az országos önkormányzatok részére az egyszeri vagyonjuttatás.

Új megoldást jelent a Nemzeti és Etnikai Kisebbségi Alap, amely az Országgyűlés által a kisebbségek, illetőleg az érdekükben kifejtett tevékenység pénzügyi támogatására biztosított összegek kezelője lesz, és amely gondoskodik ezen összegek e törvényben meghatározott cél szerinti felhasználásáról. Az Alap elsősorban funkciófinanszírozásra szolgál.

A Nemzeti és Etnikai Kisebbségi Alap kuratóriumában biztosított lesz a kisebbségek többségi képviselete. A törvény meghatározza az Alap működésének fő elveit és a kuratórium összeállításának rendjét. Az Alapot az országgyűlés a kisebbségi törvény hatálybalépésétől (1993. október 20.) számított 1 éven belül fogja létrehozni.

A kisebbségek támogatására az Országgyűlés alapítványokat hozhat létre azzal a feltétellel, hogy az állami költségvetés részaránya abban maximum 60%-ot tehet ki.

A kisebbségek anyagi támogatása nem kizárólag állami feladat, a törvény kimondja, hogy hazai és külföldi szervezetek, alapítványok és magánszemélyek is közreműködhetnek a kisebbségek anyagi támogatásában.

Az állam által adott pénzügyi támogatás összegének meghatározott célú felhasználását a jogosult köteles biztosítani, ennek ellenőrzését a törvény az erre vonatkozó szabályoknak megfelelően az Állami Számvevőszékre bízza.

A kisebbségi önkormányzatok vagyona

A kisebbségi önkormányzat vagyonára vonatkozó szabályok is - a Polgári Törvénykönyvvel és a települési önkormányzatok vagyonára vonatkozó jogszabályok rendelkezéseivel összhangban - meghatározásra kerültek.

A törvény külön rendelkezik azon vagyontárgyakról, amelyeket a kisebbségi önkormányzat használatába kell átadni - ezek a helyi önkormányzat tulajdonában levő, de a kisebbségi önkormányzat illetékességi területén a feladat- és hatásköre ellátásához szükséges vagyontárgyak -, s külön rendelkezik azon vagyontárgyakról, amelyek a kisebbségi települési önkormányzat tulajdonát képezik.

A használati jogra, az átadási eljárás rendjére a helyi önkormányzatok vagyonával kapcsolatos rendelkezések általános szabályai az irányadóak, a tulajdonjogra pedig a Polgári Törvénykönyv vonatkozó szabályai, azzal a korlátozással, hogy a kisebbségi önkormányzat csak olyan vállalkozásban vehet részt, amelyben a felelőssége nem haladja meg a vagyoni hozzájárulása mértékét.

Az országos önkormányzatok működésének biztosítását szolgálja a törvény azon rendelkezése is, hogy az egyes országos önkormányzatok induló vagyonként meghatározott nagyságú ingatlant, ingatlanrészt kapnak a helyileg illetékes települési önkormányzattól. Ez fontos garanciája az országos kisebbségi önkormányzat feladatai elláthatóságának.

A törvény szerint a helyi vagy országos kisebbségi önkormányzatok által működtetett intézmények a normatív állami hozzájárulás tekintetében a humán szolgáltatást ellátó nem állami intézményekkel azonos elbírálás alá esnek. A törvény a helyi kisebbségi önkormányzat megszűnése esetére rendezi vagyona további sorsát is.

-----STARTING---POINT---VEGE---

IX. FEJEZET

ZÁRÓ RENDELKEZÉSEK

A törvény megadja a Magyarországon honos népcsoportok felsorolását, azon honos kisebbségekét, amelyeket a definíció alapján törvényi szinten azoknak vélelmez. Ezek: a bolgárok, a cigányok, a görögök, a horvátok, a lengyelek, a németek, az örmények, a románok, a ruszinok, a szerbek, a szlovákok, a szlovének és az ukránok. Előfordulhat azonban, hogy más népcsoporthoz tartozók is úgy vélik, hogy megfelelnek a törvényi feltételeknek és szeretnék, ha a törvény hatálya rájuk is kiterjedne. Erre ad jogi lehetőséget az ezen fejezetbe foglalt eljárási mód.

A törvény lehetővé teszi, hogy a jelenleg működő nemzetiségi szövetségek önállóan dönthessenek fennmaradásukról, feloszlásukról vagy átalakulásukról.

A kisebbségi jogok és sajátos érdekek érvényesítését az államigazgatási szervezeti rendszernek is elő kell segítenie, ezért a Kormány - az illetékes minisztériumok és országos hatáskörű szervek, továbbá a köztársasági megbízottak közreműködésével - a Nemzeti és Etnikai Kisebbségi Hivatal útján segíti mindezt, és e cél elérése érdekében is szervezi a feltételek biztosítását.

A törvény ezen fejezetének további szabályai a jogrendszerrel való koherenciát biztosítják, utalnak arra, hogy a helyi önkormányzatokról szóló jogszabályok rendelkezéseit e törvény szabályaival együttesen, azzal összhangban kell alkalmazni.

A törvény hatályon kívül helyezi a helyi önkormányzati képviselők és polgármesterek választásáról szóló 1990. évi LXIV. törvény XI. fejezetét - az 1994. évi általános önkormányzati választások kitűzésének napjával - és megállapítja a hatályon kívül helyezett jogszabályok helyébe kerülő új szabályokat a nemzeti és etnikai kisebbségi jogok védelmére, továbbá a kisebbségi önkormányzatok választására, a következőképpen:

„XI. FEJEZET”

A nemzeti és etnikai kisebbségi jogok védelme

A helyi önkormányzati képviselők és polgármesterek választásáról szóló törvény kiemelt figyelmet fordított a nemzeti és etnikai kisebbségi jogok védelmére. A nemzeti és etnikai kisebbségek jogairól szóló törvény által kitűzött célok a választójogi törvény XI. fejezetének további módosítását indokolták a törvényben megfogalmazottak szerint.

A törvény a kisebbségek esélyének növelését célozza, annak érdekében, hogy kisebbségi települési önkormányzatokat, helyi kisebbségi önkormányzatokat, valamint kisebbségi országos önkormányzatokat hozhassanak létre.

Ahhoz, hogy valaki kisebbségi jelöltként induljon a választáson, nem szükséges semmiféle szervezethez tartozás igazolása, elég csupán a jelölt - erre vonatkozó - egyoldalú nyilatkozata. A kisebbség nyelvének és írásmódjának alkalmazása a törvényben megfogalmazott jogosultság.

A jelenleg hatályos szabályozáson úgy változtat, hogy amennyiben a kisebbségi képviselőként jelölt személy a kislistás választáson nem érné el azt a legkisebb szavazatszámot, amellyel még mandátumhoz jutna, meg kell keresni azt a szavazatszámot, amellyel a választókerületben az egyéni képviselő a szavazáson még mandátumhoz jutott, és ha ennek a felénél több szavazattal rendelkezik, ő is tagja lesz a képviselő-testületnek. Ez esetben a képviselő-testület létszáma ezzel a mandátummal megnövekszik.

Ugyanez az elv érvényesül az ún. kétszavazatos választási rendszerben is. Listát nemzeti és etnikai kisebbség külön-külön, vagy más kisebbséggel együtt indíthat. A kisebbségenként állítható területi listánál esélyegyenlőséget biztosít az a többletjogosítvány, hogy a kisebbségi egyéni jelölteknek ajánlottak számarányát nem állítja feltételül. Ez azt jelenti, hogy valamennyi egyéni kisebbségi jelöltnek ajánlott személy alkotja a területi kisebbségi listát.

A hatályos választójogi megoldáson - a választások gyakorlatban megvalósult arányait figyelembe véve - könnyít a tekintettben, hogy a kétharmad arányú kedvezményt 50%-ra mérsékli. Ez a kedvezmény azonban a lista számára csak egy mandátum elérésére nyújt lehetőséget. Hasonlóan kedvezményes a közvetlen helyi kisebbségi önkormányzat választásának szabályai, erre nézve a törvény konkrét, külön eljárási szabályokat állapít meg.

A törvény a végrehajtásához szükséges szabályok megalkotására - a pénzügyi vonatkozású rendelkezések körében - a Kormánynak ad felhatalmazást. Az Országos Választási Bizottságot állásfoglalás adására a felhatalmazás a törvény választójogi rendelkezéseivel kapcsolatban illeti meg.

A törvény a kisebbségek számaránya alakulásának jobb megismerhetősége érdekében olyan, a helyi önkormányzati választásokhoz kötődő összeszámlálási módszert tartalmaz, mely eleget tesz a hitelesség követelményének, önkéntes vállaláson alapul, s egyben kizárja a kisebbségekhez tartozó személyek név szerinti nyilvántartását. Az általános önkormányzati választások során a szavazatszámláló bizottságtól, annak tájékoztatása nyomán, bármely választópolgár külön lapot kérhet, melyen nyilatkozhat arról, hogy melyik nemzeti vagy etnikai kisebbséghez tartozónak vallja magát. A választópolgárok - a kettős vagy többes kötődés elismerésének biztosítása érdekében - több kisebbséget is megjelölhetnek.

A szavazatszámláló bizottság - garanciális okokból - a külön lapok összeszámlálásáról csak egyetlen példányban készíthet jegyzőkönyvet, melyet a kisebbségenként külön-külön kötött külön lapokkal együtt haladéktalanul meg kell küldeni a helyi választási bizottságnak. A titkosság biztosítása érdekében a helyi, illetőleg a területi választási bizottság is csupán két példányban állíthatja ki a települési összesítő jegyzőkönyvet, illetve a megyei adatlapot. Ugyanakkor a felvétel későbbi statisztikai ellenőrzése megköveteli, hogy a fővárosi, területi, illetve a helyi választási bizottság e dokumentumok egy-egy példányát és a külön lapokat megőrizze.

Az adatok feldolgozása a továbbiakban az állami statisztikai szolgálat feladata. Ezért a fővárosi, területi választási bizottság az adatlapokat nem az országos választási bizottságnak, hanem a fővárosi, megyei statisztikai igazgatóságoknak küldi meg. Az adatok további ellenőrzésére, kezelésére és felhasználására vonatkozó szabályokat a statisztikai törvény tartalmazza.