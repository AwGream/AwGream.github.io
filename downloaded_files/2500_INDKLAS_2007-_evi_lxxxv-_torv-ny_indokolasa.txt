2007. évi LXXXV. törvény indokolása

a Magyar Nemzeti Bankról szóló 2001. évi LVIII. törvény módosításáról

-----STARTING---POINT---ALTALANOS--- 

A Magyar Nemzeti Bankról szóló 2001. évi LVIII. törvény (a továbbiakban: MNB törvény) módosítása az MNB feladatainak hatékonyabb, egyben költségtakarékosabb ellátását helyezi a középpontba. A jelenleginél is hatékonyabb jegybanki működés megteremtése érdekében - az MNB által saját hatáskörében, független intézményként megoldott változtatásokon túlmenően - a jegybank irányító testületei működésére vonatkozó törvényi szabályozás módosítása is szükséges.

Az MNB törvény szerint a jegybanki alaptevékenységek tekintetében a monetáris tanács a legfontosabb döntéshozó szerv. Ahhoz, hogy a monetáris tanács optimális módon tölthesse be funkcióját, változtatások szükségesek mind a testület létszámát, mind összetételét illetően. A monetáris politika területén a testületi döntéshozatal hatékonyabb az egyéni döntéseknél, ugyanakkor az indokoltnál nagyobb létszámú testületben már túlzottan bonyolulttá és időigényessé válik az álláspontok egyeztetése, a konszenzus kialakítása. A nemzetközi tapasztalatok is arra utalnak, hogy egy hozzánk hasonló méretű országban az öt-hét fős monetáris tanács tekinthető az ideálisnak, ezért indokolt a tagok számát nálunk is ezen mértékben meghatározni. Az MNB legfőbb döntéshozó testülete tagjainak EU normákkal összhangban álló függetlensége miatt a monetáris tanács létszáma csak fokozatosan, a jelenlegi tagok megbízatásának megszűnésével csökkenhet a kívánt mértékre.

A monetáris tanácsot érintő másik fontos változás az összetételének a változása, az úgynevezett „külső” és „belső” tagok kiegyensúlyozottabb, a nemzetközi gyakorlathoz jobban igazodó arányának kialakítása, a jegybankban folyó szakmai munka megfelelő képviseletének biztosítása a testületben. Ennek érdekében az MNB alelnökei tagjai lesznek a tanácsnak.

A hatékony irányítási struktúra szükségessé teszi a testületi és az egyéni döntések és felelősség között egyensúly kialakítását. Míg a stratégiai kérdések eldöntése testületi keretek között célszerű, addig a testületi döntés végrehajtására már az egyszemélyi vezetés az ideális. Ezért változnak az MNB, mint részvénytársaság belső testületeire és vezetésére vonatkozó szabályok, a feladatok és a felelősségek megosztása. Az igazgatóság megszűnik, feladatait az MNB elnöke veszi át. Az MNB elnökét munkájában az MNB két alelnöke segíti, akik tevékenységi körét az MNB elnöke határozza meg.

A változások további részét képezi, hogy megszűnik az MNB-ben a közgyűlés, amire a gazdasági társaságokról szóló 2006. évi IV. törvénynek (a továbbiakban: Gt.) az egyszemélyes részvénytársaságra vonatkozó előírásai adnak lehetőséget. Az MNB függetlensége miatt szükséges annak törvényben történő előírása, hogy a Magyar Államot, mint részvényest képviselő, az államháztartásért felelős miniszter (a továbbiakban: miniszter) mely tárgykörökben dönthet részvényesi határozattal.

A változások megfelelő intézményi keretet teremtenek a jegybank eredményes és kiszámítható működéséhez, elősegítik a hatékony döntéshozatalt és az elszámoltathatóságot.

-----STARTING---POINT---RESZLETES---

Az 1. §-hoz

Az igazgatóság megszűnésével az eddigiekkel azonos módon a monetáris tanács napirendjét kell a Kormánynak megküldeni, a tanács ülésein a Kormányt - szavazati jog nélkül - a miniszter vagy az általa felhatalmazott személy képviseli.

A 2. §-hoz

Az igazgatóság megszűnése következtében szűkül a jegybank és a kormányzati intézmények közötti, törvényben előírt rendszeres konzultációk és információcsere lehetősége, ezért az együttműködés szükséges szintjének biztosítása érdekében előírásra kerül a törvényben az, hogy az MNB elnöke az igazgatóságtól átvett jogkörében hozott, az MNB működése szempontjából kiemelten fontos döntéseiről a minisztert tájékoztatja. A törvényileg előírtakon túlmenően a miniszter és az MNB elnöke évente írásban megállapodnak az MNB által szolgáltatandó további információk köréről.

A 3. §-hoz

Az MNB könyvvizsgálóját közbeszerzési eljárás keretében kell kiválasztani, majd a tulajdonos Magyar Államot képviselő miniszternek részvényesi határozattal kell megválasztania. Az MNB könyvvizsgálója megválasztásánál, illetve visszahívásának kezdeményezésénél az ÁSZ elnökének a véleményét ki kell kérni.

A 4. §-hoz

Az MNB egyszemélyes részvénytársaság, ahol a részvényes Magyar Államot a miniszter képviseli. A közgyűlés megszüntetése az egyszemélyes részvénytársasági forma okán indokolt. A Gt. 284. § (2) bekezdése szerint az egyszemélyes részvénytársaságnál a közgyűlés hatáskörébe (Gt. 231. §) tartozó ügyekben a részvényes írásban dönt, melyről a vezető tisztségviselő(ke)t értesíteni köteles. Ezen közgyűlési hatásköröknél az MNB esetében - az EU normákkal összhangban levő függetlensége miatt - lényegesen szűkebb a részvényes jogköre, ezért szükséges annak törvényben történő tételes előírása, hogy mely esetekben dönthet a részvényes részvényesi határozattal.

Az 5. §-hoz

Az MNB szervei a monetáris tanács és a felügyelő bizottság. Miután az MNB törvény 70. §-a előírja, hogy a Gt. rendelkezéseit az MNB tekintetében az MNB törvényben meghatározott eltérésekkel kell alkalmazni, ezért szükséges annak egyértelmű kimondása, hogy az MNB-ben közgyűlés és igazgatóság nem működik.

A 6. §-hoz

A monetáris tanács tagjainak száma a jelenlegi kilenc-tizenegy főről öt-hét főre csökken, a csökkenés fokozatosan, a meglévő mandátumok lejártával történik meg. A monetáris tanács tagjai lesznek az MNB alelnökei. A monetáris tanács MNB törvény 49. § (4) bekezdés c) pontja szerinti tagjainak (ún. külső tagok) száma legfeljebb négy fő lehet, közülük két fő kinevezésére, illetve felmentésére a javaslatot az MNB elnöke teszi meg, amelyet - egyetértése esetén - a miniszterelnök terjeszt a köztársasági elnök elé. További két tag kinevezésére és felmentésére a miniszterelnök az MNB elnöke véleményének kikérésével tesz javaslatot a köztársasági elnöknek. A külső tagokra történő jelölés a miniszterelnök és a jegybankelnök között felváltva történik.

A személyi függetlenség maradéktalan érvényesülése érdekében továbbra is előírásra kerül, hogy a monetáris tanács valamint a felügyelő bizottság tagjai megbízatásuk megszűnését követő 3 éven belül monetáris tanácsi tagságra nem jelölhetők. A törvény rögzíti, hogy az euroövezethez való csatlakozásnak, az euro bevezetésének napján a monetáris tanács tagjainak a monetáris tanácsban betöltött megbízatása lejár.

A monetáris tanács ülésezésének gyakoriságára vonatkozóan a nemzetközi gyakorlathoz történő közelítés érdekében az eddigi havi legalább kettő helyett a legalább egy kerül előírásra.

A 7. §-hoz

Az MNB elnöke felelős a monetáris tanács döntéseinek végrehajtásáért és az MNB működésének irányításáért. Az elnök irányítja az MNB alapfeladatainak végrehajtását, a felügyelő bizottság hatáskörébe nem tartozó feladatok tekintetében az MNB belső ellenőrzési szervezetét, gyakorolja az MNB alkalmazottai - ide nem értve a monetáris tanács külső tagjait - fölötti munkáltatói jogokat, kivéve az alelnökök kinevezésével, illetve felmentésével kapcsolatos jogkört. Az elnök hatáskörébe tartozik minden egyéb, az MNB működésének irányításával összefüggő, a monetáris tanács hatáskörébe nem tartozó döntés meghozatala. Az elnök a Gt. 247. §-a alapján vezető tisztségviselőnek minősül. Az igazgatóság megszűnésével e testület feladatai az MNB elnöke hatáskörébe kerülnek, ezáltal létrejön az egyszemélyi hatáskör és felelősség. Az MNB elnökét akadályoztatása esetén az általa kijelölt általános hatáskörű alelnök helyettesíti, az elnök hatásköreit az alelnökökre átruházhatja. Az elnök kinevezésére és felmentésére vonatkozó előírások nem változnak.

A 8. §-hoz

Az MNB-nek az eddigi legalább három, legfeljebb öttel szemben két alelnöke lesz. Az alelnökök kinevezésére és felmentésére vonatkozó szabályok nem változnak.

A 9. §-hoz

Az igazgatóság megszűnésével a felügyelő bizottság hatáskörébe nem tartozó feladatok tekintetében az MNB belső ellenőrzési szervezetét az MNB elnöke irányítja.

A felügyelő bizottság által gyakorolt folyamatos tulajdonosi ellenőrzés azt kívánja meg, hogy az MNB tulajdonosát, a magyar államot képviselő, az államháztartásért felelős miniszternek kellő rálátása legyen a jegybank működésére. Ennek érdekében az eddigi gyakorlatnak megfelelően a felügyelő bizottság tagja a miniszter képviselője, illetve a miniszter által megbízott szakértő. A módosítás egyértelművé teszi, hogy a kormányoldal és az ellenzék egyenlő számú tagot - ideértve a felügyelő bizottság elnökét is - jelölhessen.

Rendelkezés történik arról is, hogy mi a teendő akkor, ha valamelyik képviselőcsoport nem jelöl tagot. Előírásra kerül, hogy a felügyelő bizottság megválasztására irányuló eljárás megkezdésének napján meglevő képviselőcsoportok száma határozza meg az Országgyűlés által jelölt tagok számát, ideértve a felügyelő bizottság elnökét is. Rendelkezés történik arról is, hogy az Országgyűlés egyszerre, egy csoportban választja meg a felügyelő bizottság tagjait és külön szavazási eljárásban annak elnökét.

A 10. §-hoz

Az általános hatáskörű alelnök MNB-től származó keresete az elnök keresetének 80%-a, a másik alelnök MNB-től származó keresete az elnök keresetének 70%-a. Az MNB elnökét és alelnökeit a monetáris tanácsi tagságért külön díjazás nem illeti meg.

A 11. §-hoz

Az igazgatóság megszűnésével az igazgatósági tagok helyett az MNB elnöke és alelnökei vonatkozásában kerül előírásra az, hogy további munkaviszonyt vagy munkavégzésre irányuló további jogviszonyt nem létesíthetnek.

A 12. §-hoz

Az Európai Bizottság és az Európai Központi Bank 2006. évi Konvergenciajelentéseikben megállapították, hogy az MNB hitelnyújtása az Országos Betétbiztosítási Alapnak a monetáris finanszírozás tilalmával nem összeegyeztethető módon van szabályozva a hitelintézetekről és a pénzügyi vállalkozásokról szóló 1996. évi CXII. törvény 119. § (2)-(3) bekezdésében. Az MNB törvényben ezért előírásra kerül, hogy ilyen hitelnyújtásra - az OBA kérésére - csak sürgős, rendkívüli, a pénzügyi rendszer egészének stabilitását és a pénzforgalom zavartalanságát veszélyeztető esetben és a monetáris finanszírozás tilalmának betartásával kerülhet sor, a hitel lejárata legfeljebb három hónap lehet.

-----STARTING---POINT---VEGE---

A 13. §-hoz

A (2) bekezdés szerint a monetáris tanács függetlenségének tiszteletben tartása érdekében a törvény hatályba lépését követően a monetáris tanács külső tagjai megbízatásuk megszűnéséig megőrzik monetáris tanácsi tagságukat. A monetáris tanács létszáma mindaddig meghaladhatja a maximális hét főt, mégpedig annak megfelelő mértékben, amennyivel a jelenlegi külső tagok száma több négy főnél, amíg ezen külső tagok száma nem csökken négy főre. Újabb külső tag kinevezésére csak azt követően kerülhet sor, ha a külső tagok száma kevesebb, mint négy fő.

A (3) bekezdés előírja, hogy a külső tagok miniszterelnök és az MNB elnöke által felváltva történő jelölését a miniszterelnök kezdi.

A (4) bekezdés a közgyűlés megszűnése miatt az MNB törvény azon előírásait pontosítja, ahol közgyűlésről, illetve közgyűlési elfogadásról esik szó, továbbá az alapszabály megnevezést alapító okirat megjelölésre változtatja.

Az (5) bekezdés hatályon kívül helyezi az MNB törvénynek az igazgatóságra, illetve a közgyűlésre vonatkozó előírásait. Ugyancsak hatályon kívül helyezi az MNB törvény módosításáról szóló 2004. évi CXXVI. törvény 6. §-ának azon bekezdését, mely a monetáris tanács külső tagjainak kinevezésére tartalmaz előírást.