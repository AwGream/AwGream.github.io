1997. évi CIX. törvény indokolása

az illetékekről szóló 1990. évi XCIII. törvény, a helyi adókról szóló 1990. évi C. törvény és a gépjárműadóról szóló 1991. évi LXXXII. törvény módosításáról

-----STARTING---POINT---ALTALANOS--- 

Az illetékekből, a helyi adókból és a gépjárműadóból származó bevételek részben vagy egészben az államháztartás önkormányzati alrendszerét illetik meg. Az adóztatással összefüggő hatósági feladatot a települési önkormányzatok jegyzői (főjegyző) látják el. Az illetékhatáskör címzettje pedig a megyei (fővárosi) főjegyző. Ezekre az összefüggésekre tekintettel a törvény tartalmazza az illetékekről szóló 1990. évi XCIII. törvény, a helyi adókról szóló 1990. évi C. törvény és a gépjárműadóról szóló 1991. évi LXXXII. törvény módosítását.

I. fejezet

Az illetékekről szóló 1990. évi XCIII. törvény módosítása

A törvénynek az illetékekről szóló 1990. évi XCIII. törvény (a továbbiakban: Itv.) módosítására vonatkozó fejezete egyes államigazgatási eljárások speciális illetékének felülvizsgálatára, valamint a mögöttes jogintézmények változását követő, illetve néhány jogvitás kérdés megoldását célzó, kisebb terjedelmű módosítására szorítkozik. Ennek megfelelően a vagyonszerzési illetékeket érintően a törvény tartalmazza a magán-nyugdíjpénztár tagjának halála miatt a tag követelésének átszállásával bekövetkező vagyonszerzés illetékjogi megítélését, továbbá néhány jogalkalmazást könnyítő változtatásokat. Az államigazgatási eljárási illetékek területén a törvény csak néhány sajátos eljárástípus illetékkötelezettségét szabályozza újra. A bírósági eljárási illetékek körében pedig szabályozza a külföldi székhelyű vállalkozás magyarországi fióktelepe cégbírósági bejegyzésének illetékét, valamint a jogérvényesítést könnyítő korrekciókat irányoz elő.

Az intézkedések az illetékbevételek alakulására - minthogy a módosítást nem a költségvetési bevételek gyarapítása motiválta - nincsenek lényeges befolyással. Jelen esetben az eljárási illetékek változásával 1998-ban mintegy 400 millió forint bevételi többlet érhető el.

II. fejezet

A helyi adókról szóló 1990. évi C. törvény módosítása

A helyi adókról szóló 1990. évi C. törvény (a továbbiakban: Htv.) módosítását az iparűzési adó alapját ért folyamatos kritikák indokolják. Az iparűzési adó alapját eredetileg képező nettó árbevételt 1993-tól felváltotta az eladott áruk beszerzési értékével és az alvállalkozói teljesítések értékével csökkentett nettó árbevétel. Az 1995. évi módosítás pedig a banki és biztosítási szférában megteremtette az adóalapot képező nettó árbevétel fizetett kamatokkal és a kárkifizetések összegével való csökkentését.

A módosítások az iparűzési adó eredeti, több fázisú bruttó forgalmi adó jellegét egyes nemzetgazdasági ágazatokban torzították és lényegében hozzáadott érték típusúvá alakították.

A termelő tevékenységet folytató vállalkozásoknál az adó alapja - az eladott áruk és az alvállalkozói közreműködés hiányában - a teljes nettó árbevétel, míg a kereskedelem lényegében a hozzáadott érték után adózik. Az adó alapjának hatályos meghatározása tehát azt eredményezi, hogy az adónem ágazatonként eltérő jelleggel és hatással funkcionál. A termelői szférához tartozó vállalkozások jelentős része kiterjedt beszállítói körrel áll kapcsolatban, amelyek olyan értékes, magas készültségi fokú „anyagokat” szállítanak a vállalkozás részére, amelyet az esetek többségében lényegében csak végtermékké kell szerelni. Mivel a végtermék értékesítésekor a termelő árbevételében - és így iparűzési adóalapjában - e magas készültségi fokú részegységek értéke is megjelenik, a fizetendő adó aránytalanul magas a termelő által hozzáadott értékhez képest. Ennek az ellentmondásnak a feloldására a törvény - három lépcsőben - az adó alapjának az anyagköltséggel történő szűkítését irányozza elő. A törvény 1998. évre csak az anyagköltség 33%-ával, 1999. évben 66%-ával szűkíti az adó alapját, a teljes anyagköltség levonására pedig 2000. évtől ad lehetőséget.

Az iparűzési adó bevételi jelentősége miatt nem elhanyagolható a rendelkezések módosításának bevételi kihatása. Az adónem fontosságát mutatja, hogy az önkormányzati szféra költségvetésén belül az iparűzési adó súlya, mintegy 7%-ra tehető. A Htv. iparűzési adóra vonatkozó szabályai stabil, jól tervezhető és egyre növekvő összegű adóbevételt biztosítanak az önkormányzatok számára.

Ennélfogva a törvény korrekciójánál lényeges szempont, hogy nemzetgazdasági szinten az önkormányzatok által potenciálisan elérhető adóbevétel ne változzon, mivel az adóalap-szűkítésből eredő önkormányzati adóbevétel kiesést a központi költségvetés fedezet hiányában nem tudja pótolni. Ezért az adó alapjának anyagköltséggel való szűkítésével egyidejűleg elengedhetetlen a törvényi felső adómérték felülvizsgálata.

Az adóztatás gyakorlatában - az adóalap kérdésénél lényegesen kisebb súlyú - problémaként jelentkezik a tevékenységét több önkormányzat illetékességi területén végző vállalkozó adóalap-megosztási kötelezettségére vonatkozó szabályok értelmezése, végrehajtása. Az adóalap-megosztás során gondot jelent, hogy a vállalkozót mely önkormányzatok viszonylatában terheli megosztási kötelezettség, illetőleg, az adott önkormányzat illetékességi területén folytatott iparűzési tevékenység jellegének (állandó vagy ideiglenes) megítélése. Az ideiglenes jellegű iparűzési tevékenységgel összefüggő adókötelezettség teljesítése az adóalany számára jelentős adminisztrációs terhet jelent, ugyanakkor az ebből származó önkormányzati adóbevétel elenyésző. Ezt az anomáliát a törvény az állandó és az ideiglenes jellegű iparűzési tevékenység egzakt elhatárolásával, valamint az ideiglenes jellegű iparűzési tevékenység pontos meghatározásával szünteti meg.

Egyidejűleg a törvény - a végrehajtás által felvetett problémák megoldására, illetve más jogszabályokkal a koherencia megteremtése céljából - néhány kisebb korrekciót is tartalmaz.

Az adó alapjának korrekciója és az azzal egyidejű törvényi felső adómérték módosítása összességében - a három év viszonylatában - nem eredményezi az önkormányzatok által elérhető potenciális adóbevételek, illetve a gazdaság által viselt potenciális adóterhek változását. 1998. évben a potenciális adóterhek - és ezzel összefüggésben a potenciális önkormányzati adóbevételek - kb. 7%-os emelkedése, 1999. évben az előző évhez viszonyítva 2%-os, majd 2000. évben pedig 1999. évhez képest további 5%-os csökkenése várható. Ugyanakkor eltérően érinti mind az egyes vállalkozásokat, mind pedig az egyes önkormányzatokat.

a) A vállalkozásokra gyakorolt hatás

A törvény a nemzetgazdasági átlaghoz képest magasabb anyagköltséggel dolgozó vállalkozásokat (ipari, mezőgazdasági cégek) potenciálisan kedvezően, az annál alacsonyabb anyagköltségű vállalkozásokat (a szolgáltató szféra) pedig potenciálisan hátrányosan érinti.

A tényleges adóteher-változás - figyelemmel a Htv. kerettörvény jellegére - természetesen a helyi önkormányzatok jelenlegi és a jövőben folytatott adópolitikájától függ.

b) Az önkormányzatokra gyakorolt hatás

A törvény a potenciális önkormányzati adóbevételt is - a nemzetgazdasági ágak területi elhelyezkedésétől függően - „átstrukturálja”. Azokon a településeken, ahol a kereskedelem és a szolgáltatás fejlett (pl. a főváros és a városok többsége esetén), a potenciális adóbevétel - a mérték emelése folytán - növekedése várható, míg az elsődlegesen iparral, különösen feldolgozó iparral rendelkező településeken az adóalap szűkülése következtében csökken a potenciális bevétel. Ez azokon a településeken, melyek jelenleg a törvényi felső adómértékkel vagy azt megközelítő mértékkel adóztatnak, tényleges adóbevétel kiesést is jelenthet.

A szükségszerű - az ágazatok közötti potenciális adóteher, illetve az önkormányzatok közötti potenciális adóbevétel - átrendeződés hatásainak enyhítése végett irányozza elő a törvény az adó alapjának három lépcsőben történő módosítását.

Az adóalap-megosztási szabályok változásai - mivel azok lényegében csak a hatályos rendelkezések pontosítását jelentik - nem gyakorolnak érdemi hatást, sem az adóalanyokra, sem az önkormányzatokra. Az ideiglenes jelleggel végzett iparűzési tevékenység után megfizetett adóátalánynak a székhely, illetve a telephely szerinti önkormányzatokhoz fizetendő adóba történő beszámításával a törvény viszont kizárja a kétszeres adóztatás lehetőségét. Ez az egyes érintett adóalanyok számára jelentős kedvezmény, összességében azonban bevételi kihatása nem számottevő. Ugyancsak nem jelent lényeges adóbevétel-kiesést az ideiglenes iparűzési tevékenység leszűkítése a piaci és vásározó kiskereskedelmi, illetve az építőipari tevékenységre, tekintettel arra, hogy jelenleg is főként ezen tevékenységek adóztatásából származik az ideiglenes tevékenységből eredő adóbevétel zöme.

III. fejezet

A gépjárműadóról szóló 1991. évi LXXXII. törvény módosítása

A gépjárműadóról szóló 1991. évi LXXXII. törvény (a továbbiakban: Gjt.) módosításának célja, hogy a tehergépjárműpark megújítását, az Európai Unió környezetvédelmi normáinak is megfelelő tehergépjárművek (vontatók) aránya növelését a gépjárműadóban nyújtott kedvezménnyel is elősegítse. Ennek megfelelően a törvény megteremti az olyan tehergépjárművek kedvezményes adóztatásának feltételeit, amelyek eleget tesznek a legszigorúbb - ún. „EURO-1”-es és „EURO-2”-es - környezetvédelmi normáknak. A törvény emellett - a jogalkalmazás során felmerült problémák rendezése céljából - néhány kisebb korrekciót is tartalmaz.

A tehergépjárműpark összetételére és a korszerű gépjárművek beszerzési tendenciáira figyelemmel a törvény 1998. évben kb. 100 millió forint adóbevételkiesést okoz. A későbbiekben, a tehergépjárműpark megújításával párhuzamosan, a bevételkiesés növekedése várható.

A Gjt. további rendelkezéseinek módosítása bevételi kihatással gyakorlatilag nem jár. A katalizátoros személyszállító gépjárművekre előirányzott - differenciált - kedvezményrendszer azonban ösztönöz a legkorszerűbb, a környezetet kevésbé károsító járművek beszerzésére, üzemeltetésére.

-----STARTING---POINT---RESZLETES---

Az 1-2. §-hoz

Az Országgyűlés a közelmúltban fogadta el a magánnyugdíjról és a magán-nyugdíjpénztárakról szóló törvényt. E törvény szerint a pénztártag - halála esetére - kedvezményezettet jelölhet, ennek hiányában pedig törvényes örököse örökli a pénztártag követelését. Mivel a kedvezményezett is a haláleset folytán jut vagyoni előnyhöz, indokolt, hogy a követelés örökös általi megszerzéshez hasonlóan a kedvezményezett vagyonszerzése is az öröklési illeték tárgykörébe tartozzék. Ennek megfelelően a törvény az öröklési illeték tárgykörét bővíti a magán-nyugdíjpénztártag egyéni számláján felhalmozott összeg kedvezményezett, illetve ennek hiányában a törvényes örökös általi megszerzésével. Az összeg átszállásához illetékfizetési kötelezettséget azonban csak akkor fűz, ha azt a kedvezményezett (örökös) felveszi. Minden más esetben - ha a kedvezményezett (örökös) az összeget a tagsági viszony folytatása mellett a pénztárban hagyja, vagy más magán-nyugdíjpénztárba viszi át - mentesíti a jogutódot a fizetési kötelezettség alól. E megoldással a törvény a nyugdíj célú megtakarításokat kívánja ösztönözni.

A 3-4. §-hoz

Az illetéktörvény az ingatlanok pénzügyi lízingjét főtevékenységként végző vállalkozók ingatlanforgalmazási célú vagyonszerzéseit 2%-os illetékkel preferálja. A kedvezményre a kizárólag pénzügyi lízing tevékenységet folytató vállalkozók közül - egyéb kikötések fennállása esetén - is csak azok jogosultak, amelyeknél a Magyar Lízingszövetség igazolja, hogy az éves nettó árbevételük 50%-a ingatlanlízingből származik. Azonos feltételekkel mentesülhetnek a visszterhes vagyonátruházási illeték alól a gépjárműlízinget főtevékenységként folytató vállalkozók is. A gyakorlati tapasztalatok azt mutatják, hogy a ma hatályos konstrukció hátrányosan érinti azokat a vállalkozókat, amelyek ingatlanok és gépjárművek pénzügyi lízingjével is foglalkoznak, s ennélfogva csak egy jogcímen tarthatnak igényt a kedvezményre. A sok bírálatot ért szabályt a törvény korrigálja. Az említett körbe tartozó vállalkozók részére azzal a feltétellel biztosítja az ingatlan-, illetve gépjárműforgalmazással járó előnyöket, ha nettó árbevételük legalább 75%-a e két tevékenységből származik.

A 5. §-hoz

A törvény bővíti az illetékmentesen kiállítható anyakönyvi kivonatok körét a szülők házassági anyakönyvi kivonatával, ha az a gyermek születésének anyakönyvezéséhez, továbbá az elhunyt születési és házassági anyakönyvi kivonatának kiállításával, ha az a haláleset anyakönyvezéséhez szükséges. A módosítást azért szükséges, mert a személyi igazolvány anyakönyvi részt nem tartalmaz, ugyanakkor az anyakönyvről szóló jogszabály kötelezően írja elő az okirati bizonyítást. Ezek beszerzésének anyagi terheit enyhíti a törvény.

A 6. §-hoz

1998. január 1-jei hatálybaléptetéssel előkészítés alatt áll a külföldi székhelyű vállalkozók magyarországi fióktelepeiről szóló törvény, amely a fióktelep létrehozását cégjegyzéshez köti. Az említett eljárás illetékfizetési kötelezettsége a hatályos rendelkezésekből nem vezethető le. Ezt a hiányt pótolja a törvény úgy, hogy a külföldi vállalkozások fióktelepei esetén a bejegyzéséért fizetendő illeték mértékét 200.000 forintban határozza meg.

A 7. §-hoz

Az illetéktörvény a jogérvényesítés megkönnyítésének szándékával meghatározott eljárásokra tárgyi illeték-feljegyzési jogot biztosít. Ilyenkor a felek az eljárás megindításakor külön kérelem nélkül, jövedelmi és vagyoni viszonyaiktól függetlenül mentesülnek az illeték előzetes megfizetése alól. Az illetéket végül is az viseli, akit erre a bíróság kötelez. A kedvezményezett eljárási körbe tartozik a bűncselekményből, szabálysértésből származó kár megtérítése iránti igény is. A módosítás alatt álló, a költségmentesség alkalmazásáról szóló 6/1986. (VI. 26.) IM rendelet a feleknek vagyoni viszonyaikra tekintet nélkül költségmentességet engedélyez a bűncselekménnyel a személy életében, testi épségében vagy egészségében okozott kár megtérítésére irányuló perekben. A költségmentesség alapján a fél az eljárási illeték megfizetése alól is mentesül. E körülményekre tekintettel a törvény a szóban forgó eljárást kiemeli a tárgyi illeték-feljegyzési joggal kedvezményezett eljárások köréből. Illetékfeljegyzési jog illeti meg a lakásszövetkezetet és a társasházat a tagjával vagy tulajdonosával szemben a közös költség megtérítése iránti perben.

A 8. §-hoz

Az illetéktörvény szerint az illeték alapjául szolgáló forgalmi értéket helyszíni szemle, összehasonlító értékadatok alapján, valamint az illetékfizetésre kötelezett nyilatkozata ismeretében az illetékhivatal állapítja meg.

Az utóbbi időben az ingatlanforgalomba olyan vagyontárgyak is bekerültek (pl. malom, szálloda stb.), amelyekre vonatkozóan - rendeltetésük sajátossága miatt - a fekvés szerinti településen összehasonlító értékadatok nem állnak rendelkezésre. Ilyenkor az illetékhivatal törvényességi okból arra kényszerül, hogy a vételárat fogadja el akkor is az illeték alapjaként, ha a forgalmi értéktől való eltérés nyilvánvaló. Az ebből adódó anomáliák megszüntetése érdekében a törvény a forgalmi érték megállapításánál mérlegelési céllal felhasználható adatok körét kiterjeszti a térséghez tartozó hasonló adottságú településeken fekvő, azonos rendeltetésű ingatlanok adataira. Ezek figyelembevételére azonban kizárólag akkor van mód, ha a megszerzett ingatlan fekvése szerinti településen összehasonlításra alkalmas ingatlan nincs.

A 9. §-hoz

A törvény a névváltoztatási eljárás illetékét 5000 forintban állapítja meg. Az eljárás több szerv (anyakönyvvezető, Belügyminisztérium, népesség-nyilvántartás, stb.) hatáskörébe tartozik. Az eljáró szerveknél felmerülő és az államot terhelő kiadások többszörösét teszik ki, az ügyfél által jelenleg fizetett 1000 forint összegű illetéknek. Indokolt tehát, hogy az eljárás kezdeményezői a felmerült költségekből nagyobb részt vállaljanak. Hasonló megfontolásból kezdeményezi a törvény egyes állampolgársági eljárások illetékének korrekcióját is.

Az adó- és értékbizonyítvány kiállítása iránti eljárás illetékét a törvény szintén az eljárás tényleges költségeihez igazítja, annak mértékét a jelenlegi 1000 forint helyett 3000 forintban állapítja meg. A változtatás alapvető indoka, hogy az ingatlan forgalmi értékét meghatározó hatósági bizonyítvány kiállítása komoly szakmai felkészültséget igénylő, bonyolult és az általánosnál jóval költségesebb eljárás.

Speciális illetékfizetési kötelezettséget fogalmaz meg a törvénynek az a rendelkezése is, amely a külföldiek ingatlanszerzéséhez szükséges engedély iránti eljárás illetékét 10.000 forintban állapítja meg. Az ilyen eljárás első fokon a fővárosi, megyei közigazgatási hivatal hatáskörébe tartozik, ahol magasabban kvalifikált tisztviselők intézik az ügyeket, ebből adódóan az eljárás költségvonzata is lényegesen eltér az általánostól.

A 10. §-hoz

A Htv.-nek a módosítással érintett rendelkezése az egyes adók bevezetésére jogosultak köre helyett az egyes adók kivetésére jogosultak körének fogalmát használja. A Htv. 1. §-ának (1) bekezdése és az 5-6. §-ai helyesen azonban az adó bevezetéséről szólnak. Az adókivetés ugyanis nem önkormányzati, hanem adóhatósági feladat. A Htv.-nek ugyanarra a fogalomra vonatkozó szóhasználatát összhangba kell hozni egymással. A módosítást indokolja, hogy önkormányzatnak hatáskört törvény állapíthat meg, a Htv. érintett rendelkezéséből pedig olyan értelmezés is levonható, mintha a főváros közgyűlése rendelettel megváltoztathatná a törvényben szabályozott adóhatósági hatáskört. A főváros tekintetében a helyi adók bevezetésének rendjéről szóló közgyűlési rendelethez a jövőben nem kell a kerületi testületek többségének egyetértése, mindössze véleménnyilvánítási joguk lesz.

A 11. §-hoz

A Htv. az elsődlegesen nem vállalkozási tevékenységet végző szervezeteket feltételes adómentességgel preferálja. A magánnyugdíjról és a magánnyugdíj-pénztárakról szóló törvényben szereplő magánnyugdíj-pénztár feltételes helyi adómentességét - az eddig is feltételes adómentességet élvező önkéntes kölcsönös biztosító pénztárhoz hasonlóan - szintén indokolt a Htv-ben deklarálni. A magánnyugdíj-pénztár vállalkozási tevékenységet ugyanis a rávonatkozó szabályok alapján nem végezhet.

A 12. §-hoz

El kell kerülni azt a helyzetet, hogy egy adónemet egymás mellett fenntartson a fővárosi és egy kerületi önkormányzat, ezért a törvény elsőbbséget ad a fővárosi önkormányzat döntésének és mindaddig megtiltja a kerület számára az azonos adónem működtetését, amíg a fővárosi közgyűlés a sajátját hatályon kívül nem helyezi.

A 13. §-hoz

A Htv. hatályos rendelkezései szerint a lakásszövetkezet tulajdonában álló üdülő használati jogával rendelkező lakásszövetkezeti tag és annak hozzátartozója nem élvez adómentességet a tartózkodás utáni idegenforgalmi adó alól. A törvény szerint a tulajdonoshoz és a bérlőhöz hasonlóan a használati joggal rendelkezőt is törvényi mentesség illeti meg. A mentességet azonban csak olyan időtartamra biztosítja, amilyenre az üdülőrész használata adott évben a tagot megilleti.

A 14-15. §-hoz

A helyi iparűzési adóalap megosztási szabályainak pontosítása, valamint az adminisztrációs terhek csökkentése érdekében a törvény az adóalany adóalap-megosztási kötelezettségét csak a székhely és a telephely(ek) szerinti önkormányzatok viszonylatában írja elő, vagyis ezeknek az önkormányzatoknak a területén végez a vállalkozó ún. állandó jellegű iparűzési tevékenységet. Ennek megvalósításához a törvény - az adóalany székhelyének értelmezése mellett - a telephely-fogalmat olyan értelemben pontosítja, mely szerint csak az olyan állandó üzleti létesítmény (pl. iroda, fiók, üzemcsarnok, gyártelep stb.) minősül telephelynek, ahol tényleges gazdasági tevékenység zajlik. Emellett tételesen felsorolja azokat a tevékenységeket (pl. az építőipari tevékenység, ha annak időtartama 1 hónapnál hosszabb, de 3 hónapnál rövidebb, a piaci és vásározó kereskedelem), amelyek ideiglenes jelleggel végzett iparűzési tevékenység utáni adóval terhelhetők.

A módosítás következtében élesen elválik egymástól az állandó és az ideiglenes iparűzési tevékenység utáni adókötelezettség. Az olyan tevékenységek után, amelyek nem terhelhetők ideiglenes iparűzési adóval, az adóalany kizárólag a székhely és a telephely szerinti önkormányzatok számára fizeti az iparűzési adót.

A 16-17. §-hoz

A törvény az iparűzési adó alapját az anyagköltséggel szűkíti, egyben az adó törvényi felső mértékét emeli. A törvény - a különböző nemzetgazdasági ágazatokba tartozó vállalkozások, valamint az önkormányzatok közötti radikális adóteher-, illetőleg adóbevétel átrendeződés elkerülése céljából - az adó alapjának módosítását három lépésben hajtja végre: 1998-ban az anyagköltségnek csak 33%-ával, 1999-ben már 66%-ával csökkenti az adó alapját, a teljes anyagköltség levonására pedig csak a 2000. adóévtől ad lehetőséget. A potenciális - nemzetgazdasági szintű - adóbevétel-csökkenés elhárítása érdekében az adó törvényi felső mértékét 1998. évre 1,4%-ban, 1999. évre 1,7%-ban, 2000-től pedig 2%-ban állapítja meg.

Az ideiglenes jelleggel végzett iparűzési tevékenység után fizetendő átalányadót a törvény a tevékenység időtartama alapján továbbra is napi 5000 forintban maximálja, azonban megszünteti az ideiglenes iparűzési tevékenység utáni adó alapjának nettó árbevételben történő - jelenleg alternatív jelleggel működő - meghatározási lehetőségét. Az ideiglenes jellegű iparűzési tevékenység adójának a korrigált nettó árbevétel alapján történő meghatározása ugyanis ellene hat annak az egyszerűsítési törekvésnek, amely a törvény módosításának egyik célja is egyben. A rendelkezés fenntartása lényegében a megosztási kötelezettség e körbeni változatlan továbbélését jelentené.

Ugyanakkor az anyagi igazságosság biztosítása érdekében - bizonyos korlátok között - megvalósítja a megfizetett átalányadónak a székhely és a telephely(ek) szerinti önkormányzatokhoz fizetett adóból történő levonásának lehetőségét. Mivel az átalányadó összege meghaladhatja a székhely és a telephely(ek) számára fizetendő adót, a korlátlan levonási jog biztosítása ez utóbbi önkormányzatokra súlyosan méltánytalan lehet, ezért a törvény az egyébként fizetendő adó összegéig engedi meg az ideiglenes tevékenység után fizetett adó beszámítását.

A 18. §-hoz

A Htv. igen szűk körben engedélyezi az önkormányzati adóhatóságoknak a készpénzfizetés elfogadását (pl. postahivatallal nem rendelkező kistelepülésen befizetési napok tartása, illetve az ideiglenes tevékenység után fizetendő iparűzési adó). A postaköltségek emelkedése főleg azokon a településeken okoz jelentős többletköltséget, ahol a sokszor igen alacsony (néhány ezer Ft) összegű adó befizetésére az önkormányzat több havi részletfizetési kedvezményt ad. Az adóztatás költségeinek csökkentése érdekében indokolt, hogy a készpénzfizetési lehetőségek bővüljenek. Ennek megfelelően a törvény szerint az önkormányzat szűk körben, meghatározott törvényi korlátok között jogot kap, hogy rendeletében további készpénzfizetési lehetőséget biztosítson. Az adóbevételekhez fűződő társadalmi érdekekre és a készpénzforgalom visszaszorítására tett intézkedésekre tekintettel azonban csak az évi 5.000 forintot meg nem haladó helyi adóra, illetve az ilyen összegű adótartozásra biztosítja a törvény a készpénzfizetés lehetőségének önkormányzati rendeletben történő előírását.

A 19. §-hoz

A hatályos Htv. az önkormányzatra bízza az anyagi érdekeltség feltételeinek szabályozását. Az önkormányzatok egy része az adóztatásban (illetékezésben) közreműködők mellett a választott tisztségviselőknek (politikusoknak) is juttatást állapított meg. Az ilyen intézkedések a közvéleményben megütközést keltenek. Az önkormányzatot illető adó- és illetékbevétel hatékony beszedése az adóhatóság dolgozói munkájának függvénye. Az érdekeltségi rendszer céljával ellentétes, ha olyan személyek is részesülhetnek juttatásban, akik az adóztatásban nem működnek közre. A törvény ezért taxatíve, pozitív módon meghatározza azt az érdekeltségi kört, amely az önkormányzat anyagi feltételeinek megteremtésében - a bevételek beszedésében - kiemelkedő szerepet játszik.

A 20. §-hoz

A külföldi székhelyű vállalkozás magyarországi fióktelep-nyitási lehetőségének megteremtésével szükséges a fióktelepre vonatkozó nettó árbevétel meghatározása a Htv-ben. A törvény a versenyegyenlőség megteremtése érdekében - az e szervezetekre vonatkozó számviteli előírásokkal összhangban - határozza meg a külföldi székhelyű vállalkozás magyarországi fióktelepére vonatkozó nettó árbevétel fogalmat.

A számvitelről szóló törvény módosítása következtében 1997-től a kapott kamatok között kell feltüntetni a kamatozó értékpapírok értékesítése során az eladási árban realizált kamatjövedelmet, míg az ezen értékpapírok vételárában - az adóalany által történő beszerzés időpontjáig - felhalmozott kamatot fizetett kamatként kell elszámolni. 1997. előtt az ilyen értékpapírok vételára és eladási ára közötti különbséget - beleértve az előzőek szerinti kamatkülönbözetet is - árfolyamnyereségként a pénzügyi műveletek egyéb bevételei között kellett elszámolni. A számviteli törvény hivatkozott módosítása, a hatálya alá tartozó adóalanyi körben így az előző évinél magasabb iparűzési adófizetési kötelezettséget eredményezett. A nem pénzügyi szektorba tartozó társaságok esetében indokolatlan, hogy az ilyen kamatbevétel az iparűzési adó alapjába tartozzék, mivel az a számviteli törvény módosítása előtt sem képezte az adó alapját. Ennek érdekében a törvény az eladási árban szereplő kamatbevétellel csökkenti az adó alapját. Mivel - 1997. január 1-je előtt - a biztosítók, befektetési vállalkozások esetében a kamatozó értékpapírok eladása során keletkező árfolyamkülönbözet után is keletkezett iparűzési adókötelezettség, így ebben az adóalanyi körben csak a kamatozó értékpapírok vételárában felhalmozott kamattal szükséges az adó alapját csökkenteni annak érdekében, hogy a számviteli törvény jelzett módosítása miatt adótehernövekedés ne következzék be.

A lakásszövetkezet belső szolgáltatásból származó árbevételét a törvény kiveszi az iparűzési adó alapjából. A belső szolgáltatás ugyanis nem minősül vállalkozói tevékenységnek, így indokolatlan, hogy az iparűzési adó alapjának az e tevékenységből származó árbevétel is része legyen.

A rádiózásról és a televíziózásról szóló 1996. évi I. törvény a Magyar Rádió Részvénytársaságon, a Magyar Televízió Részvénytársaságon túl a Duna Televízió Részvénytársaságot is közszolgálati szervezetnek minősíti. A Htv. ugyanakkor a felsoroltak közül a Duna Televízió Részvénytársaságot nem tekinti közszolgáltató szervezetnek. A jogszabályok közötti összhang és az azonos adójogi megítélés céljából a törvény e hiányt pótolja.

Az egységes jogértelmezés elősegítése érdekében az értelmező rendelkezések pontosításával (pl. vállalkozó), illetve a Htv. által eddig is alkalmazott fogalmak pl. tulajdonos, eladott áruk beszerzési értéke, az alvállalkozói teljesítések értéke, valamint az anyagköltség törvényi meghatározásával (értelmezésével) a törvény megszünteti a jogértelmezési problémákat.

A 21. §-hoz

A Gjt. hatályos rendelkezése értelmében az önkormányzatnak minden évben rendeletet kell hoznia, ha a következő adóévben a törvényi minimum adótételnél magasabb adómértéket kíván illetékességi területén alkalmazni. Ennek elmaradása esetén csak a törvényi alsó mértékkel adóztathat az önkormányzat. Célszerű azonban, hogy az önkormányzat törvényi minimumtételt meghaladó adómértékre vonatkozó rendelete - változatlan adómértékkel - mindaddig hatályban maradjon, amíg azt a képviselő-testület (közgyűlés) nem módosítja, illetve nem helyezi hatályon kívül. Az új mértéket megállapító rendelet kihirdetésének továbbra is az adóévet megelőző év december hó 15. napjáig kell megtörténnie. Ha ez időpontig az új rendelet nem kerül kihirdetésre, akkor nem a törvényi minimum, hanem a korábbi adóévben alkalmazott adómérték (ez értelemszerűen megegyezhet a törvényi alsó mértékkel is) érvényes a következő adóévre is.

A 22. §-hoz

A súlyos mozgáskorlátozott személyek közlekedési kedvezményeiről szóló 164/1995. (XII. 27.) Korm. rendelet csak a súlyos mozgáskorlátozott személyeket részesíti közlekedési kedvezményben. A jogszabályok közötti összhang megteremtése érdekében a törvény az adómentességet is a súlyos mozgáskorlátozottsághoz köti.

Másrészt az adómentességet a személyszállító gépjárművekre korlátozza a törvény, mivel a súlyos mozgáskorlátozott személy utazási, szállítási szükségletét e gépjármű fajta - nem pedig a tehergépjármű - biztosítja. A gépjárműadóztatás céljával és a kedvezmény indokával - az olyan személyek helyváltoztatásának megkönnyítése, akik a tömegközlekedést egyáltalán nem, vagy csak nagy nehézség árán tudják igénybe venni - is ellentétes, ha vállalkozási célt szolgáló gépjárművekre is kiterjed e mentesség.

A 23. §-hoz

A törvény a tehergépjárműpark korszerű, környezetbarát járművekkel való megújítása érdekében az ilyen gépjárművekre adókedvezményt biztosít. A törvény szerint az olyan tehergépjármű után, amelynek a légszennyezése az Egyesült Nemzetek Szervezete-Európai Gazdasági Bizottsága 49.02/A. előírásainak („EURO-1”-es) megfelel, az egyébként járó adó 75%-át, nyergesvontató esetében 20%-át, míg az olyan tehergépjármű után, amelynek a légszennyezése az ENSZ-EGB 49.02/B. előírásnak, zajkibocsátása pedig az ENSZ-EGB 51.02 előírásnak („EURO-2”-es) megfelel, az egyébként járó adó 50%-át, nyergesvontató esetében 10%-át kell megfizetni. A környezetbarát nyergesvontatókra a törvény azért biztosít magasabb mértékű adókedvezményt, mert a nyergesvontatók és a más tehergépjárművek adóalapjának meghatározása eltérő. A nyergesvontató esetében az adó alapja a saját tömeg, más tehergépjárművek esetén pedig - ideértve a nyergesvontatóhoz kapcsolható félpótkocsit is - a terhelhetőség 50%-ával növelt saját tömeg. Az adó alapjának ilyen meghatározása biztosítja, hogy a nyergesvontatóból és félpótkocsiból - tehát két adótárgyból - álló, de a közlekedési forgalomban egységként résztvevő járműszerelvény adóterhelése azonos legyen az ugyanolyan tömegű és terhelhetőségű, rakfelülettel rendelkező tehergépjárműjével. A nyergesvontatóra biztosított magasabb mértékű adókedvezménnyel valósítható meg, hogy a nyergesvontatóból és félpótkocsiból álló járműszerelvény hasonló összegű adóelőnyt élvezzen, mint az azonos tömegű, rakfelülettel rendelkező tehergépjármű. Az európai normáknak megfelelő tehergépjármű utáni kedvezményt az adóalany a közlekedési hatóság által kiállított igazolás alapján veheti igénybe.

Az adóhatóságok munkájának és az adóalanyok jogkövető magatartásának elősegítése, megkönnyítése érdekében a közlekedési, hírközlési és vízügyi miniszter által kiadandó rendelet fogja szabályozni a gépjármű minősítésének rendjét. A minősítés speciális szakismeretet, adminisztrációt igényel, ezért ezt kizárólag a megyei (fővárosi) közlekedési felügyeletek végezhetik, amit egyébként az Útalap és az önkormányzati bevételek garanciális követelményei is megkövetelnek.

A környezetbarát tehergépjárművek preferálása mellett a törvény revideálja a katalizátoros gépjárművek számára biztosított adókedvezményt is. A hatályos rendelkezések alapján járó egységes - a fizetendő adó 50%-ára terjedő - kedvezményt a katalizátor jellege és a környezetre gyakorolt hatása szerint differenciált kedvezmény váltja fel. A nem szabályozott katalizátorral felszerelt autó a katalizátor nélküli autó szennyezőanyag kibocsátási értékeihez képest kb. 30%-kal kevesebb szennyezőanyagot juttat a levegőbe, míg a szabályozott katalizátorral működő gépjármű szennyezőanyag kibocsátása kb. 70%-kal kedvezőbb. Erre tekintettel az előbbieket 25%-os, az utóbbiakat pedig változatlanul 50%-os kedvezménnyel preferálja a törvény.

A 24. §-hoz

A külföldi tehergépjárművek után járó gépjárműadó beszedése a kiléptető vámhivatalok feladata. Az eljárás egyszerűsítése és meggyorsítása érdekében a Gjt. hatályos rendelkezése alapján egyes szállítmányozók a Vám- és Pénzügyőrség Országos Parancsnokságától engedélyt kaphatnak arra, hogy a megállapított adót a külföldi üzemben tartó helyett és nevében megfizessék. A Gjt. azonban nem határozza meg, hogy az engedélyhez milyen feltételekkel kell rendelkeznie a szállítmányozónak. Indokolt a hiány pótlása és a rendelkezésnek - a szállítmányozók mellett - a vámügynökségekre való kiterjesztése. A törvény szerint engedély csak annak adható, amely vámszempontból megbízható és megfelelő banki garanciával rendelkezik.

A 25. §-hoz

A törvény 21-22. §-aiban előirányzottak szükségessé teszik egyes értelmező rendelkezések módosítását.

-----STARTING---POINT---VEGE---

A 26. §-hoz

A törvény a jogbiztonság követelményére tekintettel, illetve az adóhatóságok adminisztrációs terheinek csökkentése érdekében átmeneti rendelkezésekkel biztosítja, hogy azokra a gépjárművekre, amelyekbe 1998. január 1. előtt szereltek nem szabályozott katalizátort, továbbra is az eredeti 50%-os adókedvezmény vonatkozzék.

Hasonlóképpen a változtatások ellenére nem éri hátrány azokat az adóalanyokat, akik - a korábbi orvosi igazolás alapján véglegesnek tekinthető - mozgáskorlátozottságukra tekintettel már jelenleg is adómentességet élveznek.