2011. évi LIV. törvény indokolása

a sportról szóló 2004. évi I. törvény módosításáról

-----STARTING---POINT---ALTALANOS--- 

A módosítás biztosítja azt az évek óta fennálló lehetőséget, hogy a törvényben meghatározott sport-világeseményeken érmes helyezést elérő sportolók, valamint a felkészítésükben részt vevő sportszakemberek részére egyszeri juttatásként eredményességi támogatás legyen kifizethető. Figyelemmel arra, hogy a feladatot az elmúlt években a Wesselényi Miklós Sportközalapítvány látta el, ezért a módosítás a hatáskört a szükséges jogcím szerinti kiegészítéssel ezen szervezethez telepíti.

-----STARTING---POINT---RESZLETES---

Az 1. §-hoz

Meghatározza az eredményességi támogatásként a versenyzők és sportszakemberek részére kifizethető egyszeri támogatás legalapvetőbb jogosultsági feltételeit. A jogosultsági feltételek részletszabályait a Magyar Olimpiai Bizottság által jóváhagyott módon a Wesselényi Miklós Sportközalapítvány kuratóriuma határozza meg, és folyósítja a támogatást.

A 2. §-hoz

A törvény szerint a jövőben megváltozik a „Nemzet Sportolója” cím jelölési rendje. A Nemzet Színésze címhez hasonlóan a „Nemzet Sportolója” cím birtokosainak javaslatára döntene a Kormány a cím adományozásáról. A változtatást az is indokolja, hogy - eltérően a jogintézmény bevezetésétől, amikor első alkalommal kerültek adományozásra a „Nemzet Sportolója” címek, ezért a cím birtokosai általi javaslattétel eleve kizárt volt - ezzel a döntéssel a cím birtokosai, mint sportszakmai szempontból leginkább érintett személyek válnak jogosulttá a döntést megalapozó javaslat formális megtételére. (Az elmúlt három alkalommal minden esetben - szokásjogi alapon - konzultált a sportirányítási szerv vezetője a cím birtokosaival és javaslataikat figyelembe vette a kormánydöntés előkészítése során.) A Nemzet Sportolóinak javaslatát a sportpolitikáért felelős miniszter terjeszti a Kormány elé. A cím adományozásának részletes szabályait változatlanul a sportról szóló törvény végrehajtási rendelete határozza meg.

A törvény továbbá rendelkezik az általános, a cím elnyerésére egyidejűleg jogosult személyek legmagasabb számáról azzal, hogy a továbbiakban a 12 főtől való eltérést nem teszi lehetővé.

A törvény a fentieken kívül szövegpontosító rendelkezéseket tartalmaz.

A 3. §-hoz

Az átmeneti rendelkezésben foglaltak annak érdekében garanciális jelentőségűek, hogy a törvény által az ezen a jogcímen történő kifizetés lehetősége törvényben meghatározott határidőn belül bekövetkezzék.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.