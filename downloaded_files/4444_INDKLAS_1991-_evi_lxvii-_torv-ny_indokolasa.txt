1991. évi LXVII. törvény indokolása

a bíróságokról szóló 1972. évi IV. törvény módosításáról

-----STARTING---POINT---ALTALANOS--- 

1. A jogállamiság alapvető ismérvei közé tartozik a külön hatalmi ágként működő bírósági szervezet és az ennek keretében ítélkező, csak a törvényeknek alárendelt bíró.

A bíróságokra és a bírákra vonatkozó legfontosabb elveket az Alkotmánynak a bírói szervezetről szóló fejezete tartalmazza. Ehhez kapcsolódik a bíróságokról szóló 1972. évi IV. törvény (a továbbiakban: Bsz.), amelynek megalkotása az 1970-es évek igazságügyi jogalkotásának fontos része volt. Az Alkotmány többszöri módosítása szükségessé tette a Bsz. módosítását is. Ezeknek a módosításoknak a célja azonban nem az alapvető változtatás vagy az átfogó újraszabályozás, hanem az Alkotmánnyal való összhang megteremtése volt.

A megváltozott társadalmi, politikai feltételekhez igazodó, új bírósági szervezet kialakítása hosszabb időt vesz igénybe.

A korszerű és hatékony igazságszolgáltatás megteremtésének első lépéseit a rendszerváltás óta eltelt viszonylag rövid idő alatt sikerült megtenni.

Az új helyi bíróságok létesítésével, a népi ülnökök jelölésének és választásának a politikai intézményrendszer változásához igazításával, a bírák, az ügyészek, a bírósági és az ügyészségi dolgozók előmeneteli és javadalmazási rendszerének a köztisztviselőktől elkülönített, önálló szabályozásával, a garantált előmeneteli rendszer bevezetésével csökkentek azok az ellentmondások, amelyek abból eredtek, hogy korábban az igazságszolgáltatást is a szocializmus elképzelt modellje kizárólagos érvényesülésének rendelték alá.

A bírósági szervezet reformjával összefüggő kérdések teljeskörű megoldása, az önálló bírói hatalom kiteljesedése azonban csak a jogállamiság megvalósításával, a különböző jogterületek és az igazságszolgáltatási tevékenység széleskörű összehangolásával következhet be.

A Javaslat célja, hogy az államhatalmi ágak teljes szétválasztásának és az önálló bírói hatalom megteremtésének folyamatát meggyorsítsa, az adott társadalmi és gazdasági feltételeknek megfelelően az egységes bírói szervezetet kialakítsa. Feladata továbbá, hogy a bírák függetlenségét intézményesen is erősítse. A jelenlegi átmeneti időszakban a Javaslat több vonatkozásban újszerű és kísérleti megoldásokat tartalmaz, különösen a bírói testületek feladat- és hatáskörére, valamint a pályázati rendszerre vonatkozóan. Ezek az intézmények a végső formájukat csak az új bírósági fórumrendszer kiépülésével és a bíróságokról szóló új törvény megalkotásával érhetik majd el.

2. A Javaslat a hatályos szabályozást több alapvető területen módosítja, illetve kiegészíti:

a) következetesen szétválasztja a bíróságok ítélkezési és igazgatási tevékenységét, korszerűsíti a bíróságok vezetési rendszerét,

b) a bírák jogállásával kapcsolatos szabályozást garanciális elemekkel egészíti ki,

c) létrehozza a bíróság igazgatásában önkormányzati jogosítványokkal rendelkező bírói testületet: a bírói tanácsot, a már működő bírói fórumokat (kollégium, összbírói értekezlet) önkormányzati jogosítványokkal ruházza fel,

d) az igazságügyminiszternek a bírák és a bírósági vezetők kinevezésével és a bírák beosztásával kapcsolatos jogkörét összhangba hozza az önkormányzati jogosultságokkal,

e) a vezetői beosztásoknál általánossá teszi a pályázati rendszert és a határozott időre szóló kinevezést,

f) a bíróságok igazgatásának legfontosabb rendelkezéseit a törvényi szintre emeli,

g) a bírák fegyelmi felelősségének szabályait törvénybe foglalja,

h) bevezeti a végkielégítés intézményét egészségügyi alkalmatlanság esetén.

-----STARTING---POINT---RESZLETES---

Az 1. §-hoz

1. Az egyes helyi bíróságokhoz érkező ügymennyiség a helyi bíróságok méretei igen nagy eltéréseket mutatnak. Ezért a Javaslat úgy rendelkezik, hogy a valamennyi helyi bíróságon működő elnökön, hivatásos bírákon, és népi ülnökökön kívül - a nagylétszámú bíróságokon, szükséghez képest - alelnökhelyettesek, csoportvezető és csoportvezető-helyettes bírák is működhetnek. A csoportvezető és csoportvezető-helyettes bírák - az ítélkezési tevékenységük mellett - a bíróság elnökének irányításával részt vesznek a bíróság igazgatásában. Az ügyszakuknak megfelelően segítik az elnök vezetői munkáját, a szakmai jellegű igazgatási feladatok teljesítését.

2. A Javaslat a helyi bíróság elnökének igazgatási feladataival kapcsolatban visszautal a megyei bíróság elnökének igazgatási feladataira, illetőleg annak megfelelő alkalmazására.

A 2. §-hoz

A Javaslat a korábbinál élesebben különválasztja az igazgatási és a szakmai feladatokat, és az ezeket végző vezetőket. A bírósági igazgatási tevékenység változásával és a bírói függetlenség növekedésével az igazgatási feladatok köre szűkül. Ezért a megyei bíróságoknál - ideértve a Fővárosi Bíróságot is - csak egy elnökhelyettes működése indokolt.

A megnövekedett szakmai feladatok ugyanakkor szükségessé teszik, hogy a megyei bíróságon csoportvezető és csoportvezető-helyettes bírák, a Fővárosi Bíróságon pedig kollégiumvezető-helyettesek is működhessenek.

A 3. §-hoz

1. A Javaslat a kollégiumok vezetését, összetételét és tevékenységét korszerűsíti, és összhangba hozza e testületek megnövekedett szakmai és igazgatási feladataival.

Ennek megfelelően a kollégiumot az elnökhelyettes helyett a kollégiumvezető vezeti. A kollégium összetétele annyiban változik, hogy a megyei bírósági bírákon kívüli kollégiumi tagokat nem a megyei bíróság elnöke jelöli ki a megye területén működő bírák közül, hanem a kollégium tagjai választják öt évre.

2. A kollégium tevékenységi köre kibővül azzal, hogy részt vesz a bíróságok igazgatásában. Erre figyelemmel a határozathozatal módját a Javaslat szabályozza.

A 4. §-hoz

1. A megyei bíróság elnökének felügyeleti jogkörét jelenleg a bíróságok felügyeletéről és vezetéséről szóló, módosított 105/1977. (IK. 3.) IM utasítás szabályozza. Az állami irányításnak ez a jogi eszköze tartalmilag és formailag sem felel meg a követelményeknek, és a jogalkotásról szóló 1987. évi XI. törvényben foglalt jogforrási szintnek. Ezért a Javaslat törvényben mondja ki, hogy a megyei bíróság elnöke igazgatási felügyeletet gyakorol a megyei bíróság területén működő helyi és munkaügyi bíróságok felett.

Ez a rendelkezés a hatályos szabályozástól eltér, a megyei bíróság elnökének általános felügyeleti jogkörét az igazgatási felügyeleti jogkör váltja fel, amely nem sérti a bírói függetlenséget.

2. Az igazgatási felügyelet tartalmát a Javaslat részletesen meghatározza.

A megyei bíróság elnökét a megye területén működő bíróságok igazgatásáért személyes felelősség terheli. Biztosítania kell - többek között a bíróság működésének személyi és tárgyi feltételeit. Feladatkörébe tartozik elsősorban, hogy az adott területen az igazságszolgáltatás hatékonyan működjön. Az igazgatási felügyeleti jogkörében ezért ellenőrzi az eljárási és ügyviteli szabályok megtartását. Ez a jogkör azonban a bírói mérlegelés körébe nem tartozó, az eljárási szabályok által meghatározott olyan előírások ellenőrzésére terjed ki, amelyek jogorvoslattal nem támadhatók.

Az 5. §-hoz

A Javaslat a munkaügyi bíróságnál az elnökhelyettes működésének lehetőségét a megyei és a helyi bíróságra vonatkozó rendelkezéssel összhangba hozza.

A 6-8. §-hoz

1. A Javaslat a Legfelsőbb Bíróságon is egy elnökhelyettes működését teszi lehetővé. A Javaslat a kollégiumok vezetését - a megyei bíróságok kollégiumaival azonosan - az elnökhelyettes helyett a kollégiumvezetők feladatkörébe utalja.

2. A Legfelsőbb Bíróságnak az egységes bírósági szervezetben betöltött sajátos szerepe indokolja, hogy az elnökhelyettest - a Legfelsőbb Bíróság elnökéhez hasonlóan - határozott időre a köztársasági elnök nevezze ki.

A 9. §-hoz

A Javaslat kiegészíti a Bsz.-t, annak kimondásával, hogy az Igazságügyi Minisztérium költségvetési fejezetén belül a bíróságok költségvetése, ennek keretében pedig a bírák bérköltsége elkülönítve szerepel. A Javaslat ezzel is kifejezi a bíróságoknak a végrehajtó hatalomtól való függetlenségét.

A 10. §-hoz

1. A Javaslat szakít azzal a szabályozással, amelynek az alapján a bíróságok igazgatását kizárólag a bírósági elnökök végzik, akiknek a tevékenységét az igazságügyminiszter irányítja és ellenőrzi. A bíróságokon felmerülő igazgatási feladatok ellátásában való közreműködésre létrehozza a bírói tanácsot, illetve az összbírói értekezlet és kollégium hatáskörét igazgatási feladatokkal bővíti.

2. Az összbírói értekezlet a megye, a főváros területén működő bírák testülete. Az összbírói értekezlet évente átfogóan értékeli a megye bíróságainak működését, ítélkezési munkáját, tájékozódik a bíróságok igazgatásával kapcsolatos bírói tanácsi, megyei bírósági elnöki tevékenységről. Az összbírói értekezleten a bírósági titkárok és a bírósági fogalmazók is részt vehetnek.

3. A bírói tanács az összbírói értekezlet által választott új testület. Tagjainak és póttagjainak első alkalommal három évre történő választásával biztosítható, hogy a későbbiekben a pályázati, illetve a választási időszak zavart okozható egybeesése ne következzen be.

Egy személy legfeljebb két ciklusban lehet tagja a bírói tanácsnak. E szabályozás lehetővé teszi, hogy a bírák széles köre a bírói tanács tagjává válhasson.

A bírói tanács létszámának meghatározását a Javaslat a Bsz.-ben rögzített keretek között, az összbírói értekezletre bízza, biztosítva azt, hogy a helyi adottságokat figyelembe vevő létszámú bírói tanács legyen megválasztható.

A választhatóságból való kizárásra, a bírói tanácsi tagság megszűnésére, szünetelésére vonatkozó rendelkezések részben garanciális, részben összeférhetetlenségi szempontokat érvényesítenek.

A Javaslatnak a bírói tanács tagjára vonatkozó rendelkezései értelemszerűen a bírói tanács póttagjaira is vonatkoznak.

4. A bírói tanács határozatképességéhez tagjai legalább kétharmadának a jelenléte szükséges.

Az egyetértési jog természetéből következik, hogy gyakorlásához a Javaslat minősített többséget ír elő. A szavazás módja elsődlegesen a nyílt szavazás, de többségi döntéssel bármely kérdésben titkos szavazás rendelhető el.

A bírói tanács alapvető működési formája: a bírák számára nyilvános ülés. Elképzelhető azonban olyan helyzet - például személyiségi jog védelme érdekében -, amikor zárt ülés tartása szükséges. A Javaslat ezért lehetőséget nyújt a zárt ülés elhatározására.

A megyei bíróság elnöke a bírói tanácsnak nem lehet a tagja, de annak ülésein résztvesz, mint a megyében működő bíróságok igazgatásáért felelős vezető.

A Javaslat a választásra vonatkozó szabályok szerinti új választás tartását teszi kötelezővé, amennyiben a bírói tanács tagjainak száma - a bírói tanácsi tagság megszűnése, szünetelése miatt vagy egyéb okból tartósan akadályozott tag helyett kijelölt póttaggal (póttagokkal) együtt -, az összbírói értekezlet által meghatározott létszám kétharmada alá csökken.

Az egyetértési jogot lényeges kérdések eldöntésénél kell gyakorolni. Ezért a jog gyakorlásának elmulasztása komoly nehézséget okozhat a döntéssel érintett személynek vagy a bíróságok igazgatásában. A Javaslat határidőt állapít meg az egyetértési jog gyakorlására és rögzíti elmulasztásának jogkövetkezményét.

A 11. §-hoz

1. A bíró kinevezésére a jelenleg hatályos rendelkezés szerint is az igazságügyminiszter tesz előterjesztést a köztársasági elnöknek. A Javaslat ezt a jogkört kiegészíti az önkormányzati jogosultságokkal rendelkező bírói tanács egyetértő javaslatának előírásával. A bírói testület tagjai számára ugyanis nem közömbös, hogy ki lesz a bírói hatalom részese, a testület tagja.

Az egyetértésre az a bírói tanács jogosult, amelyik annak a megyei bíróságnak a területén működik, ahová a kinevezésre vonatkozó előterjesztés szól.

2. Jelenleg a legfelsőbb bírósági bíró kinevezésére is az igazságügyminiszter tesz előterjesztést a Legfelsőbb Bíróság elnökével együttesen.

A Javaslat az előterjesztést a Legfelsőbb Bíróság elnökének hatáskörébe utalja úgy, hogy az igazságügyminiszterrel együttesen tesz előterjesztést.

A módosítás indoka, hogy a Legfelsőbb Bíróság alkotmányos helyzetének az felel meg, ha a legfelsőbb bírósági bíró kinevezése iránt a legfelsőbb bírói szervezet vezetője: a Legfelsőbb Bíróság elnöke intézkedik.

A 12. §-hoz

1. A hatályos szabályozás szerint a kinevezett bírót a különböző bírói munkakörökbe az igazságügyminiszter osztja be. Ez a jogkör az igazságügyminisztert a kinevezéskor illeti meg. Azt követően a megyei bíróság elnöke intézkedik az bíró helyi bírói, munkaügyi bírói, illetve megyei bírósági bírói munkakörbe való beosztásáról.

A bírák önigazgatási jogosultságának megfelelően, a megyei bírósági bíróvá történő beosztáskor az ügyszaknak megfelelő kollégium előzetes véleményt nyilvánít. E szakmai vélemény mérlegelésével dönt a megyei bíróság elnöke, hogy a már kinevezett bíró a megyei bíróságon ítélkezzen és az igazgatási feladatokkal is felruházott bírói testület: a kollégium tagja legyen.

2. Hozzájárulásával a bírót az igazságügyminiszter az Igazságügyi Minisztériumba és - a Legfelsőbb Bíróság elnökének egyetértésével - a Legfelsőbb Bíróságra is beoszthatja. Ez utóbbi lehetőségre azért kerül sor, hogy a Legfelsőbb Bíróságon különböző érdemi és jogi ismereteket is igénylő munkakörökben bírák dolgozhassanak.

A jelenleg hatályos szabályozásnak megfelelően, a Legfelsőbb Bíróságra beosztott bíró sem ítélkezhet.

A 13. §-hoz

A bírói függetlenség egyik garanciáját jelenti, hogy a bírót csak akkor lehet más szolgálati helyre áthelyezni, ha ezt maga kéri.

A 14. §-hoz

1. A bírósági vezetők a beosztásukat kinevezéssel nyerik el. A bírósági szervezet függetlenségével szorosan összefügg, hogy a vezetők kinevezése miként történik.

A Javaslat meghatározza a kinevezési jogköröket és általánossá teszi a vezetői állások pályázat útján való betöltését.

A Javaslat különböztet a megyei bíróság és a Pesti Központi Kerületi Bíróság vezetői, valamint a helyi és a munkaügyi bíróság vezetői, továbbá a megyei bírósági tanácselnökök között. A megyei bíróság - ideértve a Fővárosi Bíróságot - és a Pesti Központi Kerületi Bíróság elnökét, elnökhelyettesét, a kollégiumvezetőket, a Fővárosi Bíróság kollégiumvezető-helyettesét az igazságügyminiszter nevezi ki. A helyi, a munkaügyi bírósági vezetőket és a megyei tanácselnököket pedig a megyei bíróság elnöke.

Általánossá válik a vezetők határozott időre: öt évre szóló kinevezése, kivéve a megyei bírósági tanácselnököket, akiknek a kinevezése határozatlan időre szóló.

2. A Legfelsőbb Bíróság elnöke a kollégiumvezetőket öt évre, a tanácselnököket ugyancsak határozatlan időre nevezi ki.

A 15. §-hoz

1. A Javaslat felsorolja a vezetői állásokat, amelyeket pályázat útján kell betölteni. Ennek körébe tartozik valamennyi bírósági vezetői állás, a megyei bíróság elnökétől kezdve a csoportvezető-helyettesig.

A pályázati rendszer általánossá tételének célja, hogy az igazgatási és a szakmai vezetők kiválasztásánál megfelelő garanciák érvényesüljenek.

2. A pályázatot - valamennyi feltétel közlése mellett - a kinevezésre jogosult írja ki. A pályázó alkalmasságának elbírálása a bírói testületek közreműködésével történik.

A pályázó alkalmasságáról a vezetői szintnek megfelelő bírói testület foglal állást. Így a megyei bírósági elnök esetében az összbírói értekezlet, elnökhelyettesnél a bírói tanács, a szakmai vezetőknél a kollégium egyetértése szükséges. Sajátos a helyzet a helyi bírósági vezetőknél, ahol a helyi bírák a bírói tanáccsal egyetértésben tesznek javaslatot az elnöki állásra pályázó személyre.

Ha nincs alkalmas pályázó vagy a kinevezésre jogosult bírói testület javaslatát nem fogadja el, új pályázatot kell kiírni.

3. Amennyiben az új pályázat is eredménytelen a kinevezésre jogosult dönt, de a kinevezés öt év helyett, legfeljebb három évre szólhat.

A 16. §-hoz

A Javaslat a Legfelsőbb Bíróságon is bevezeti a pályázati rendszert az elnökhelyettesi, a kollégiumvezetői és a tanácselnöki állások betöltésénél. A bírói testületnek azonban nem egyetértő, hanem véleményadó szerepük van.

A Legfelsőbb Bíróság elnöke a kiírt pályázatot elnökhelyettes esetében a teljes ülés, a kollégiumvezetők és a tanácselnökök esetében pedig az ügyszak szerinti kollégium véleményének figyelembevételével bírálja el.

A 17. §-hoz

1. A magyar bírói szervezeti rendszer nem ismeri az albíró vagy a "próbaidős" bíró intézményét. A köztársasági elnök a bírót határozatlan időre nevezi ki. Előfordulhat azonban, hogy a bíró a munkakörét nem képes ellátni, vagy a bírói tisztségre más okból alkalmatlannak bizonyul.

Indokolt ezért, hogy a megyei bíróság elnöke a bíró tevékenységét a kinevezését követően meghatározott időn belül megvizsgálja. A kinevezéstől számított három év alatt végzett bírói munka lehetőséget ad a bíró ítélkező tevékenységének megfelelő értékelésére.

Ha a vizsgálat azt állapítja meg, hogy a bíró a tisztségének ellátására alkalmatlan, vele szemben a Bsz. 70/A. §-a szerint kell eljárni. Ilyen esetben a megyei bíróság elnöke felszólítja a bírót, hogy a tisztségéről mondjon le.

2. A bíró tevékenysége értékelésének garanciáját a Javaslat azzal teremti meg, hogy ha a megyei bíróság elnökének felszólítására a bíró a tisztségéről nem mond le, a megyei elnök az ügyszak szerinti kollégium döntését kérheti. A megyei bíróság elnöke a bíró felmentésére csak akkor tehet indítványt, ha a kollégium a bírót alkalmatlannak nyilvánította.

A 18. §-hoz

A bíró közéleti tevékenysége a bíróként való működésével nem egyeztethető össze. A Javaslat ezért az országgyűlési vagy az önkormányzati feladatokra jelölt bíró munkaviszonyának szünetelését mondja ki és meghatározza annak tartamát.

A jelöltként való nyilvántartásbavételtől a választás befejezéséig, illetve a mandátum igazolásáig terjed az az időszak, amely alatt a bírói tisztség ugyan fennáll, de a bíró munkaviszonya szünetel. A szünetelés időtartama szolgálati időnek számít.

A 19. §-hoz

1. A bírák fegyelmi felelősségének hatályos szabályozása kétszintű. Az alapvető rendelkezéseket a Bsz., a részletes rendelkezéseket a bírák fegyelmi szabályzatáról szóló 1/1973. (II. 3.) NET határozat tartalmazza. Ez a szabályozás törvényességi szempontból kifogásolható. Garanciális okból szükséges, hogy a különböző jogforrásokban lévő szabályozás helyett a fegyelmi felelősség és a felelősségre vonás körébe tartozó joganyagot a törvény foglalja magába.

A Javaslat a fegyelmi vétség fogalmát a jelenleginél differenciáltabban határozza meg. Megkülönbözteti a hivatali kötelezettségszegést és a bírói hivatás tekintélyét sértő vagy veszélyeztető magatartást.

A fegyelmi vétséget megvalósító, de kisebb súlyú magatartások esetében nem kötelező a fegyelmi eljárás lefolytatása és a büntetés kiszabása.

Az elévülés objektív határidejét a Javaslat a cselekmény befejezésétől számított három évben határozza meg.

2. A Javaslat a fegyelmi büntetések közé iktatja a feddést, ami akkor szabható ki, ha a kötelességszegés kisebb súlyú. A fegyelmi büntetések közül mellőzi az alacsonyabb bírói tisztségre történő beosztást, abból kiindulva, hogy a bírák - jogállásukat tekintve - azonos helyzetűek.

3. A bírák fegyelmi ügyeiben eljáró fegyelmi bíróságok a Legfelsőbb Bíróságon és a megyei bíróságokon jönnek létre. Az alól az általános szabály alól, hogy a bíró felett a fegyelmi felelősségre vonás jogát a fegyelmi bíróság gyakorolja, a Javaslat csak a Legfelsőbb Bíróságra és az Igazságügyi Minisztériumba beosztott bírák esetében enged kivételt. Ennek elvi indoka, hogy ezek a bírák ítélkező tevékenységet nem folytatnak. Ugyanakkor a Javaslat a fegyelmi jogkört gyakorló igazságügyminiszter, illetőleg a Legfelsőbb Bíróság elnökének határozatával szemben is biztosítja a jogorvoslatot, amit a Legfelsőbb Bíróság Elnökségi Tanácsa gyakorol.

4. A Javaslat meghatározza a bírák fegyelmi és az ezzel összefüggő kártérítési ügyeiben első és másodfokon eljáró fegyelmi bíróságokat. Első fokon a megyei bíróság és a Legfelsőbb Bíróság fegyelmi bírósága jár el. A legfelsőbb fórum - a megyei fegyelmi bíróság határozata esetében - a Legfelsőbb Bíróság fegyelmi bírósága, a Legfelsőbb Bíróság Bírái, a megyei bíróság elnöke, elnökhelyettese, kollégiumvezetője és kollégiumvezető-helyettese tekintetében pedig a Legfelsőbb Bíróság Elnökségi Tanácsa.

A Javaslat a fegyelmi bíróság megválasztására megyei szinten az összbírói értekezletet, a Legfelsőbb Bíróságon a teljes ülést jogosítja fel.

A Javaslat különböztet a fegyelmi bíróság, mint az elnökből és a hét tagból álló testület és a fegyelmi ügyben eljáró, három tagú fegyelmi tanács között. A vizsgálóbiztosi intézmény megteremtésével megalapozottabbá teszi a fegyelmi eljárás előkészítését.

5. A Javaslat garanciális korlátokat állít a fegyelmi bíróság tagjává történő megválasztás és a fegyelmi bíróként való eljárás elé.

A hatályos rendelkezéshez képest a Javaslat pontosan meghatározza, hogy az eltérő beosztású bírákkal szemben kit illet meg a fegyelmi eljárás kezdeményezésének a joga. Megkülönbözteti egymástól a fegyelmi eljárás kezdeményezését és az eljárás megindítását. Az eljárás kezdeményezését - fegyelmi vétség gyanúja esetén - az igazgatási jogkört gyakorló vezető hatáskörébe utalja. Ezzel szemben a munkajogi következményekkel járó fegyelmi eljárás megindításának joga a fegyelmi bíróságot illeti. Az eljárás egyszerű vagy tisztázott tényállás esetében előzetes vizsgálat nélkül, egyébként csak előzetes vizsgálat lefolytatása után indítható meg. Erről a fegyelmi tanács dönt. Az előzetes vizsgálat során a vizsgálóbiztos széles körben folytathat le bizonyítási cselekményeket, amelynek eredményéről írásbeli jelentést készít a fegyelmi tanács részére.

Az eljárás alá vont bíró személyiségi jogainak védelme indokolja, hogy mind az előzetes vizsgálat, mind a fegyelmi eljárás a nyilvánosság kizárásával folyjon.

A Javaslat a nemzetközi egyezményeknek megfelelően biztosítja az eljárás alá vont bíró jogi képviseletét (védelmét), amivel más bírót bízhat meg.

A vizsgálóbiztos írásbeli jelentésének előterjesztését követően kerül a fegyelmi tanács olyan helyzetbe, hogy a fegyelmi eljárás megindításáról vagy megtagadásáról, illetve egyéb eljárásjogi kérdésekről döntsön. Az eljárás megindítása esetében fegyelmi tárgyalást kell tartani. Az eljárás alá vont bírót és képviselőjét a tárgyalásra idézni, az igazságügyminisztert és az eljárás kezdeményezőjét, értesíteni kell.

A fegyelmi tanácsot más hatóság határozata nem köti, a bizonyítékokat szabadon értékelheti. Ez alól a Javaslat egy kivételt tesz, a jogerős büntető bírói határozattal szemben a fegyelmi tanács nem állapíthatja meg, hogy a fegyelmi eljárás alá vont bíró a terhére rótt cselekményt nem követte el.

A fegyelmi tanács határozata ellen a fellebbezés jogát a Javaslat az eljárás alá vont bíró, az eljárás kezdeményezője és - ha az eljárás kezdeményezője nem ő - az igazságügyminiszter részére biztosítja. Az első fokú fegyelmi határozatot a másodfokú fegyelmi tanács helyben hagyhatja, megváltoztathatja vagy hatályon kívül helyezheti.

A fegyelmi eljárás alá vont bírót az előzetes letartóztatása vagy ideiglenes kényszergyógykezelésének elrendelése esetében a fegyelmi bíróságnak az állásából fel kell függesztenie. A bíró az állásából felfüggeszthető, ha azt más fontos ok indokolja. A Javaslat fellebbezési jogot biztosít felfüggesztő határozat ellen. A felfüggesztés miatt visszatartott munkabért akkor is ki kell fizetni, ha időközben a bíró munkaviszonya felmentés folytán szűnt meg.

A bírák, az ügyészek, a bírósági és az ügyészségi dolgozók előmeneteléről szóló 1990. évi LXXXVIII. törvény a fegyelmi büntetés hatálya alatt álló bírót kizárja a magasabb fizetési fokozatba sorolásból és külön juttatásból.

A Javaslat az első fokon eljárt fegyelmi bíróság hatáskörébe utalja a büntetés hatálya alóli mentesítést. A mentesítési eljárás a bíró kérelmére indul. A fegyelmi bíróság mentesítheti a bírót, ha annak az időnek legalább a fele már eltelt, ameddig a fegyelmi büntetés hatálya alatt állna. Nem mentesíthető a bíró, ha vele szemben újabb fegyelmi büntetést szabtak ki.

A Javaslat a jogerős fegyelmi határozattal szemben lehetővé teszi az új eljárás kezdeményezését. A jogorvoslatok köréből ugyanakkor kizárja a törvényességi óvást, mert annak alkalmazása nem egyeztethető össze a bíróval szembeni fegyelmi eljárás céljával, továbbá sértené a bíróságok és a bírák függetlenségét.

6. Az Igazságügyi Minisztériumba, illetve a Legfelsőbb Bíróságra beosztott bírónak az ítélkező bírótól és a köztisztviselőtől egyaránt eltérő jogi helyzete indokolja az ellene folyó fegyelmi eljárás részben speciális szabályozását. A fegyelmi jogkört az igazságügyminiszter, illetőleg a Legfelsőbb Bíróság elnöke gyakorolja. A fegyelmi eljárás az igazságügyminiszter, illetve a Legfelsőbb Bíróság elnökének határozatával indul meg. Az eljárást az általuk kijelölt, az Igazságügyi Minisztériumba, illetve a Legfelsőbb Bíróságra beosztott bírák folytathatják le. Javaslatuk ismeretében a döntést a fegyelmi jogkör gyakorlója hozza meg.

A 20. §-hoz

A Bsz. hatályos 70. §-ának b) pontja értelmében a tisztségéből fel kell menteni azt a bírót, aki a bírói tisztségének ellátására tartósan alkalmatlanná vált.

A Javaslat ezt a rendelkezést garanciális szabályokkal egészíti ki. A tartósan alkalmatlan bírót a megyei bíróság elnökének fel kell szólítania, hogy a tisztségéről mondjon le. Ha ez eredménytelen, a megyei bíróság elnöke a kollégium döntését kéri. Az ügyszak szerinti kollégium tudja ugyanis a bírót szakmailag legjobban megítélni, és az alkalmasságáról vagy alkalmatlanságáról állást foglalni.

A megyei elnök akkor tehet indítványt a bíró felmentésére, ha a kollégium a bírót alkalmatlannak nyilvánítja.

A 21. §-hoz

A Javaslat a bírák részére is bevezeti a végkielégítés intézményét. Erre akkor kerül sor, ha a bírót egészségügyi alkalmatlanság miatt mentik fel. A végkielégítés összege igazodik a munkaviszonyban töltött időhöz és a bíró havi személyi alapbéréhez.

A 22. §-hoz

1. A Javaslat a Bsz.-t összhangba hozza a találmányok szabadalmi oltalmáról szóló 1969. évi II. törvény 59. §-ával, amely szerint szabadalmi ügyekben a Fővárosi Bíróság három hivatásos bíróból álló tanácsban jár el, akik közül két tag felsőfokú műszaki vagy ezzel egyenértékű szakképesítéssel rendelkezik.

A szabadalmi ügyeket tárgyaló tanácsban tehát két bírónak felsőfokú műszaki szakképesítésűnek kell lennie. Ezért a Javaslat lehetőséget ad arra, hogy a köztársasági elnök - kizárólag a Fővárosi Bíróságon, szabadalmi ügyekben tárgyaló felsőfokú műszaki szakképesítéssel rendelkező bírónak - a törvényben előírt, jogi képesítési feltétel alól felmentést adjon.

2. A Javaslat fenntartja azt a rendelkezést, amely szerint az együttalkalmazási tilalom alól az igazságügyminiszter - különös méltánylást érdemlő esetben - felmentést adhat.

-----STARTING---POINT---VEGE---

A 23. §-hoz

1. A bírósági vezetői állások rendszerében bekövetkezett változás és a vezetés legitimitásának helyreállítása szükségessé teszi, hogy a törvény hatálybalépését követően a vezetői állásokra a kinevezésre jogosultak pályázatot írjanak ki.

A pályázat kiírása fokozatosan, a vezetői szintekhez igazodva történik. Először a megyei bírósági elnökök, majd a többi megyei bírósági vezető, végül a helyi bírósági vezetők körében kell a tisztújítást lefolytatni.

2. Ez a pályázat nem vonatkozik a törvény hatálybalépése előtt pályázat útján már elnyert helyi és munkaügyi bírósági vezetői állásokra, továbbá a betöltött megyei és legfelsőbb bírósági tanácselnöki állásokra.

3. A Javaslat garanciális rendelkezéseket tartalmaz arra az esetre ha a korábbi vezető számára a pályázat sikertelen és nem kap újabb kinevezést, vagy ha az adott vezetői állás megszűnik (pl. a megyei bíróságon csak egy elnökhelyettesi állás van).

Az új vezető kinevezésével a korábbi vezető kinevezése megszűnik. A korábbi vezető bírói kinevezése azonban változatlanul fennáll, azért a bírói beosztásba kell helyezni.

A Javaslat a megyei bírósági elnök, elnökhelyettes és kollégiumvezető esetében eltérően rendelkezik. A magasabb vezetői beosztástól megvált bírák ugyanis rendszerint magasabb szakismerettel és hosszabb bírói gyakorlattal rendelkeznek. Indokolt ezért, hogy megyei bírósági elnöki, elnökhelyettesi és kollégiumvezetői beosztásból megyei bírósági tanácselnöknél alacsonyabb beosztásba ne kerüljenek.

4. A Javaslat átmeneti szabályt tartalmaz a bírói tanács első alkalommal történő megválasztására és meghatározza a megyei bíróság elnökének ezzel kapcsolatos feladatait.

A bírói tanács jelölésének és választásának részletes szabályait a Javaslat melléklete tartalmazza.

5. A Javaslat a Legfelsőbb Bíróság testületi üléseire meghívottakra vonatkozó és más, a módosítás folytán idejétmúlt rendelkezést hatályon kívül helyez. Felhatalmazást ad a bíróságok igazgatása részletes szabályainak miniszteri rendeletben való megállapítására, valamint a Bsz. módosításokkal egységes szövegének a Magyar Közlönyben történő közzétételére.