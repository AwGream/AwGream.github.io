2011. évi XXX. törvény indokolása

egyes közszolgálati tárgyú törvények módosításáról

-----STARTING---POINT---ALTALANOS--- 

A törvénymódosítás visszaállítja a közigazgatási alapvizsgát, amely a pályán maradás feltétele lesz. Ennek értelmében a kinevezést követően a felsőfokú iskolai végzettséggel rendelkezők esetében 1, a középiskolai végzettségűek esetében 2 éven belül kell a vizsgát teljesíteni. Ellenkező esetben a jogviszony a törvény erejénél fogva megszűnik. A vizsga alóli mentesítés eseteit a Kormány rendeletben határozza meg. A rendelkezés értelmében közigazgatási alapvizsgát kell tennie annak is, aki a közigazgatási versenyvizsga kötelezettség megszűnését követően kapott kinevezést.

Továbbá a törvénymódosítás rövidebb időtartamban határozza meg a politikai vezetők esetében a szabadság időtartamát.

-----STARTING---POINT---RESZLETES---

Az 1-2. § és 5. §-hoz, valamint a 6., 10. § és 12. §-hoz

E rendelkezések a 40 éves jogosultsági idővel rendelkező nők nyugdíjba vonulásával összefüggő módosításokat tartalmaznak, figyelemmel a társadalombiztosítási nyugellátásról szóló törvény 2011. január 1-jével hatályba lépett szabályaira.

A 3-4. §-hoz

A közigazgatási alapvizsga visszaemelését tartalmazza a rendelkezés. A „bennmaradási” feltételként funkcionáló alapvizsga jogalkotói célja az volt, hogy az eltérő szakirányú alapképzettséggel rendelkező köztisztviselők egységesen rendelkezzenek a feladatellátáshoz szükséges alapvető igazgatási és jogi ismeretekkel. Az alapvizsga többszöri sikertelen teljesítésének jogkövetkezményeként az érintett közszolgálati jogviszonya a törvény erejénél fogva megszűnt. A közszolgálati rendszerünkben jelenleg kizárólag a közigazgatási szakvizsga szerepel a köztisztviselők/kormánytisztviselők számára kötelező vizsgaként, ezért a kiválasztás és az előmenetel a vizsgakövetelmények hiánya miatt nyitott, nincsenek egységes, a szakmai tudást és a kompetenciákat is mérő ellenőrző pontok. Erre tekintettel indokolt az alapvizsga visszaemelése a törvénybe.

Az alapvizsga ismételt bekerülése szükségessé teszi a vizsgarendszer összehangolását, erre tekintettel a módosítás a közigazgatási szakvizsga letételének feltételeként határozza meg - a korábbiaknak megfelelően - a közigazgatási alapvizsga meglétét. Továbbá a módosítás lehetőséget ad az OKV elnökének, hogy különösen indokolt esetben engedélyezheti a közigazgatási szakvizsga teljesítését közigazgatási szervnél szerzett kétéves gyakorlat hiányában is. Ezt a módosítást az támasztja alá, hogy a nagy szakmai tapasztalattal rendelkező köztisztviselő esetében nem indokolt a két éves idő kivárása a vizsga letételéhez.

E § módosítja továbbá a közigazgatási szakvizsgára felkészítő tanfolyamon való részvétel kötelező jellegét, e rendelkezés elhagyásra kerül a Ktv.-ből.

A 7. és 11. §-hoz

A kormánytisztviselők jogállásról szóló 2010. évi LVIII. törvény (a továbbiakban: Ktjv.) vezetőkre, valamint ügykezelőkre vonatkozó rendelkezéseit pontosítja a közigazgatási alap- és szakvizsga rendelkezésekkel összefüggésben.

A 8. §-hoz

A szabályozás pontosítja az alapilletmény-eltérítésre vonatkozó szabályok alkalmazását a fővárosi és megyei kormányhivatalok vonatkozásában.

A 9. §-hoz

A Földmérési és Távérzékelési Intézetnek (FÖMI) a központi államigazgatási szervek hierarchiában elfoglalt helye, valamint a közszférában az ehhez igazított sávosan emelkedő illetménykiegészítés alkalmazásának a követelménye és összhangja alapján indokolt, hogy a FÖMI a Ktjv. 19. § (1) bekezdésében kerüljön nevesítésre, s így a kormánytisztviselői az 50%-os illetőleg 15%-os mértékű illetménykiegészítésre váljanak jogosulttá. Ezáltal egységes lesz a törvényi szinten szabályozott központi hivatal jogállású államigazgatási szerveknél foglalkoztatott kormánytisztviselők illetménye, és megszűnik az - ágazati szinten is - fennálló megkülönböztetés.

Továbbá a rendelkezés kormányrendeleti szint helyett törvényi szinten szabályozza az Európai Támogatásokat Auditáló Főigazgatóságnál foglalkoztatottak illetménykiegészítésére vonatkozó szabályokat a korábbi rendeleti szintű szabályozással azonos módon.

A 13. §-hoz

A fővárosi, megyei kormányhivatalok igazgatóinak kinevezéséhez szükséges képesítései előírásokat módosítja. Az új szabályozás alapján kinevezést kaphat a főiskolai vagy egyetemi közgazdász szakképesítéssel rendelkező személy is.

A 14-20. §-hoz

A munka világára vonatkozó speciális törvények módosítását tartalmazzák e szakaszok. Ezeknek indoka a közelmúlt társadalombiztosítási és a közigazgatást érintő szabályok változásával az összhang megteremtése.

-----STARTING---POINT---VEGE---

A 21. §-hoz

Hatályba léptető rendelkezések.

A 22. §-hoz

A politikai vezetők szabadságát negyven munkanapról húsz munkanapra mérsékeli a módosítás.

A 23. §-hoz

A Ktv. módosítás egy korábbi változását helyezi hatályon kívül, deregulációt szolgáló rendelkezés. Továbbá 2011. szeptember 1-jével hatályon kívül helyezi a közigazgatási versenyvizsgára vonatkozó rendelkezéseket.

A 24. §-hoz

Az alapvizsga kötelezettséghez kapcsolódó átmeneti szabályokat tartalmazza.

A 25. §-hoz

A köztisztviselők és a kormánytisztviselők jogállásáról szóló törvényi rendelkezések értelmében az alapilletmény-eltérítésről a hivatali szerv vezetője minden év január 31-ig dönt. Tekintettel azonban arra, hogy a fővárosi, megyei kormányhivatalok új költségvetési szervként jöttek létre és a törvény által biztosított határidőig - január 31-ig - az elemi költségvetés készítése még csak folyamatban volt, a kormánymegbízottak részére nem állt rendelkezésre elég információ ahhoz, hogy felelősséggel tudjanak kötelezettséget vállalni az alapilletmény-eltérítések tekintetében. Erre figyelemmel a módosítás április 30-ig ad lehetőséget az alapilletmény-eltérítés megállapítására e szervek esetében.