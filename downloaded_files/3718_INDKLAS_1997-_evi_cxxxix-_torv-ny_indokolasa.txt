1997. évi CXXXIX. törvény indokolása

a menedékjogról

-----STARTING---POINT---ALTALANOS--- 

A magyar jogrendszerben ez idáig nem született olyan törvény, amely szabályozza a menedékjog biztosításának az Alkotmányban megfogalmazott kötelezettségét, holott az alaptörvény 65. §-ának (1) bekezdése kimondja, hogy a Magyar Köztársaság - a törvényben meghatározott feltételek szerint - biztosítja a menedékjogot azoknak a külföldieknek, akiket hazájukban, illetve tartózkodási helyükön faji, vallási okból, nemzeti hovatartozásuk vagy politikai meggyőződésük miatt üldöznek.

Ezt a hiányt a törvény úgy kívánja pótolni, hogy figyelembe veszi az ország adottságait, a történelmi hagyományokat, a nemzetközi gyakorlatot, a menekültek és menedékesek ellátásának, a magyar menekültügyi intézmények működésének eddigi tapasztalatait, és eleget tesz az Európai Unió szabályozásához és a tagállamok jogszabályaihoz való közelítés követelményeinek.

A menekültek helyzetére vonatkozó 1951. évi július hó 28. napján Genfben elfogadott egyezmény, valamint az azt módosító, 1967. évi január hó 31. napján kelt New York-i jegyzőkönyv (a továbbiakban: Genfi Egyezmény) az 1989. évi 15. tvr. kihirdetésével a magyar jogrendszer részévé vált, de végrehajtásáról átfogó, törvényi szintű rendelkezés eddig nem gondoskodott.

A Genfi Egyezményhez 1989. március 14-én történt csatlakozáskor bejelentett és azóta alkalmazott területi korlátozás feloldása az időközben bekövetkezett változások miatt szükségessé vált, s ez még inkább indokolttá teszi egy új, egységes menedékjogi törvény megalkotását.

A törvény a személyi hatály megfogalmazásakor a menedékjogi eljárásnak egy új, eddig a gyakorlatban sem alkalmazott kategóriáját vezeti be, amikor meghatározza a befogadott jogálláshoz fűződő szabályokat. Az emberi jogok és az alapvető szabadságok védelméről szóló, Rómában, 1950. november 4-én kelt Egyezmény 3. Cikkében szabályozottak szerint azt a külföldit, aki hazájába azért nem tér vissza, mert alapos okkal feltételezhető, hogy ott kínzásnak, embertelen vagy megalázó bánásmódnak lenne kitéve, az államok nem kényszerítik a visszatérésre. Ez a szabály mostanáig csak a külföldiek beutazásáról, magyarországi tartózkodásáról és a bevándorlásról szóló 1993. évi LXXXVI. törvénynek a kiutasítást szabályozó rendelkezései között jelent meg, a menedékjogról szóló törvénnyel az érintett személyi körből a menekültügy ellátási rendszerébe kerül befogadottként az, akire nézve kizáró ok nem áll fenn.

Azzal, hogy a törvény a menedéket kérő külföldiek számára garantáltan biztosítja a menedékjogi eljárás igénybevételének lehetőségét, eleget tesz a Magyar Köztársaság emberi jogok védelme területén vállalt kötelezettségeinek és az eddig is ápolt humanitárius hagyományoknak. Az eljárás általános szabályai és az adatvédelemre irányuló rendelkezések garantálják a törvényességet, és biztosítják a menedéket kérők személyes adatainak védelmét.

-----STARTING---POINT---RESZLETES---

I. Fejezet

Alapvető rendelkezések

Az 1-2. §-hoz

A törvény célja, hogy keretet adjon a magyar jogrendben már hatályosuló, az Alkotmányban és a nemzetközi egyezményekben foglalt kötelezettségeknek, érvényesítse az emberi jogok és alapvető szabadságok védelmét az olyan külföldi személyek számára is, akik számára e védelmet hazájuk vagy más ország nem tudja garantálni.

1. A törvény meghatározza azoknak a fogalmaknak a pontos tartalmát, amelyek a törvény alkalmazása szempontjából kiemelt jelentőséggel bírnak. A menekült fogalma ötvözi az Alkotmányban és a Genfi Egyezményben alkalmazott fogalmi elemeket. A törvény rendelkezéseinek alkalmazásában tehát menekültnek minősül az a külföldi, akire nézve faji, vallási okok, nemzeti hovatartozás, meghatározott társadalmi csoporthoz tartozás, avagy politikai meggyőződés miatti üldözés következtében a Genfi Egyezmény kiterjed.

A családegyesítés elvének érvényesülését garantálja az a szabály, amely alapján a menekült közvetlen családtagja e családi kapcsolat miatt részesül elismerésben.

A menekültnek jogai érvényesítésére akkor nyílik meg a lehetősége, ha e jogállását a menekültügyi hatóság elismerte.

A menekültkénti elismerés feltétele a Magyarország területén való tartózkodás, amely a külföldinek azt a szándékát fejezi ki, hogy a menedéket a Magyar Köztársaságtól kéri.

2. A menedékes fogalmával és a rájuk irányadó szabályok megalkotásával a törvény a gyakorlatot emeli törvényi szintre. A hazájukból tömegesen elmenekülni kényszerülők a fogalomban meghatározott okból, átmenetileg kérnek menedéket, aminek oka az életüket fenyegető háborús cselekmény, etnikai összecsapás vagy emberi jogaik tömeges és durva megsértése lehet.

Ezek az események a gyakorlatban a menekülőknek nagy számban történő érkezését eredményezhetik az ország területére. A Magyar Köztársaság olyan eseményekkel összefüggésben vállalja a menekülők befogadását, (védelmét, ellátását) amelyre nézve kormányhatározat megállapította a befogadás lehetőségét. A Kormány dönt tehát arról, hogy mely földrajzi területről érkezők, illetőleg mely népcsoport tagjai azok, akiket átmenetileg képes az ország védelemben részesíteni.

A menekültügyi hatóság elismerő határozata azt állapítja meg, hogy az érintett csoport tagja megfelel-e a Kormány határozatában foglaltaknak és a befogadása nem sért-e nemzetbiztonsági vagy a közrend fenntartásához fűződő érdeket.

A befogadott külföldi nem felel meg sem a menekültet, sem a menedékest jellemző feltételeknek. A befogadott az a külföldi személy, aki korábban az idegenrendészeti szabályok hatálya alá tartozott, a tartózkodás feltételeinek nem felelt meg, de hazájába mégsem lehetett visszafordítani vagy kiutasítani, mert a Magyar Köztársaság emberi jogainak védelmét nemzetközi egyezményekben vállalta.

A törvény rendelkezéseivel e körből a külföldieknek az a csoportja, akivel szemben kizáró ok nem áll fenn, a menekültügy szabályainak hatálya alá kerül, jogállásuk vizsgálatát és az ellátási kötelezettséget a menekültügyi hatóság veszi át.

A biztonságos származási országra és a biztonságos harmadik országra vonatkozó törvényi feltételek meghatározásával a törvény érvényre juttatja azt az elvet, amely szerint a menekülők nem maguk választják meg azt az országot, ahol számukra menedéket kell nyújtani.

Ha a menekülő hazájában nem állhat fenn üldözés veszélye, vagy ha volt olyan ország, amely a menekülés során biztonságosan védelmet nyújthatott volna, a Magyar Köztársaság csak akkor biztosítja a menedéket, ha a külföldi bizonyítja, hogy számára ez az ország a védelmet ténylegesen nem biztosította.

A hatályos Alkotmánynak megfelelően a menedékjog megilleti a menekültet. Noha a menedékjog tartalmi elemeit más törvények (pl. a nemzetközi bűnügyi jogsegélyről szóló 1996. évi XXXVIII. törvény) rögzítik, a törvény alkalmazása szempontjából lényeges kiemelni és meghatározni a menedékjog tartalmát.

A 3. §-hoz

A törvény rendelkezései [3. § (1) bekezdése] megfelelnek a Genfi Egyezményben foglaltaknak, azaz e törvény szempontjából is menekültnek kell tekinteni, aki Európában vagy máshol, bármely időszakban bekövetkezett esemény következtében faji, vallási okok, nemzeti hovatartozása, illetve meghatározott társadalmi csoporthoz való tartozása, avagy politikai meggyőződése miatti üldözéstől való megalapozott félelme miatt az állampolgársága szerinti országon - hontalan esetén szokásos tartózkodási helyén - kívül tartózkodik és nem tudja, vagy az üldözéstől való félelmében nem kívánja annak az országnak a védelmét igénybe venni, illetőleg akire nézve a belügyminiszter kizáró ok hiányában kivételesen - írói, közéleti vagy más kiemelkedő tevékenysége elismerésére tekintettel - méltányosságot gyakorolt.

A 4. §-hoz

Nem ismerhető el menekültként az, aki nem az Egyesült Nemzetek Menekültügyi Főbiztosától, hanem az Egyesült Nemzetek valamely más szervétől vagy ügynökségétől kap védelmet vagy támogatást, akinek a Magyar Köztársaság olyan jogokat és kötelezettségeket biztosít, amelyek az állampolgárság birtoklásához fűződnek, továbbá, akiről alapos okkal feltételezhető, hogy béke elleni, háborús, vagy emberiség elleni, az ilyen bűncselekményekről rendelkező nemzetközi okmányokban meghatározott bűncselekményt, avagy befogadását megelőzően más országban súlyos, nem politikai bűncselekmény követett el vagy az Egyesült Nemzetek céljaiba és elveibe ütköző cselekményekben bűnös.

Nem ismerhető el menekültként, aki nem szorul a Magyar Köztársaság által nyújtandó védelemre, és az sem, akinek Magyarországon való tartózkodása nemzetbiztonsági érdeket sért. A nemzetbiztonsági érdek sérelmét a Nemzetbiztonsági Hivatal - mint szakhatóság - állapítja meg.

Meg lehet tagadni a menekültkénti elismerését annak a külföldinek, aki azért idézte elő az üldözését vagy az attól való félelmét, hogy menedékjogot kapjon, továbbá a menekültügyi eljárás lefolytatását kötelezettségeinek megszegésével meghiúsítja.

Az 5-7. §-hoz

A Magyar Köztársaság csak addig biztosítja a menekült jogálláshoz fűződő jogokat, amíg a menekült bevándorlási engedélyt nem szerez, vagy magyar állampolgárrá nem válik, vagy amíg a menekültügyi hatóság az elismerést vissza nem vonja.

Köteles a menekültügyi hatóság az elismerést visszavonni, ha a menekült önkéntesen ismét igénybe vette az állampolgársága szerinti ország védelmét, elveszett állampolgárságát önként visszaszerezte, új állampolgárságot szerzett, és élvezi az új állampolgársága szerinti ország védelmét, önkéntesen visszatelepült az általa elhagyott országba, vagy megszűntek az elismeréséhez vezető körülmények, illetőleg ezek a körülmények már az elismeréskor sem álltak fenn.

Vissza kell vonni az elismerést, ha a menekült e jogállásáról írásban lemondott, vagy a menekültről a Genfi Egyezmény 1. Cikk F. pontjában felsorolt bűncselekmények (cselekmények) elkövetése alapos okkal feltételezhető. A visszavonásra súlyos közrendet sértő cselekmény vagy nemzetbiztonsági érdek sérelme is vezethet.

Vissza lehet vonni az elismerést, ha a menekült az elismerés elbírálása szempontjából lényeges tényt elhallgatott, noha ezek ismeretében a menekültügyi hatóság nem hozott volna elismerő határozatot.

A 8-12. §-hoz

1. A törvény szerint a menekültügyi hatóság köteles elismerni menedékesként azt a külföldit, aki a Kormány határozatában foglalt feltételek szerint kér menedéket, és akinek a Magyarországon való tartózkodása nem sért nemzetbiztonsági érdeket, továbbá akire nézve nem lehet alapos okkal feltételezni, hogy béke elleni, háborús vagy emberiség elleni bűncselekményt követett el.

2. A menedékes jogállás fenntartása ideiglenes jellegű, függ az arra okot adó körülmények meglététől, a menedék iránti igény érvényesítésétől és attól is, hogy a külföldi jogállása más módon rendezhető-e.

3. A menedékeskénti elismerést vissza kell vonni, ha fenntartása nemzetbiztonsági érdeket sért vagy az elismerés nem volt megalapozott. A menekültügyi hatóság visszavonhatja az elismerést attól is, aki a menedékre való igényéről ráutaló magatartással lemondott.

A 13. §-hoz

A befogadott az a külföldi, akire nézve a Genfi Egyezmény rendelkezései nem alkalmazhatók, és menedékesként sem ismerhető el. A befogadott átmenetileg azért részesül védelemben, mert hazájába történő visszaküldése esetén ott kínzásnak, embertelen vagy megalázó bánásmódnak lenne kitéve. A védelem csak ezzel az országgal szemben áll fenn, és csak addig tart, amíg a befogadott a Magyar Köztársaság területén úgy tartózkodik, hogy azzal nem sérti a nemzetbiztonság érdekeit, továbbá más kizáró ok sem akadályozza a kedvezőbb elbánást. A befogadott a menekültügy keretében részesül ellátásban.

II. Fejezet

Az elismerését kérő, a menekült, a menedékes és a befogadott jogállása

A 14. §-hoz

1. Az a külföldi, aki menekültkénti és menedékeskénti elismerését kéri vagy akit menedékesként, illetve befogadottként elismertek, jogszerűen tartózkodik a Magyar Köztársaság területén akkor is, ha egyébként a tartózkodás feltételeinek nem felelne meg. E jog biztosításával járul hozzá a Magyar Köztársaság annak a külföldinek a védelméhez, akit a hazája nem képes az üldözéstől vagy emberi jogainak sérelmétől megoltalmazni. A tartózkodás joga csak törvényben meghatározott okból vonható vissza. Ilyen ok lehet pl., ha egy adott személy az országba érkezését megelőzően külföldön súlyos bűncselekményt követ el. Ebben az esetben - a bűnügyi jogsegélyről szóló törvény rendelkezései szerint - a kiadatásról kell rendelkezni. A visszaküldés, a kiutasítás és a kiadatás tilalma a származási országgal szemben érvényesül.

2. A menekült menedékjogot élvez. A menedékjog a menekültet nem csak származási országával szemben illeti meg.

A menekültkénti elismerését kérő jogállása

A 15-16. §-hoz

1. A menekültkénti elismerését kérő jogosult személyazonosítására szolgáló és magyarországi tartózkodásának jogszerűségét igazoló okmányra, amelyet a menekültügyi hatóság állít ki. Megilleti továbbá szállás és ellátás, valamint az is, hogy jogainak érvényesítéséhez az Egyesült Nemzetek Menekültügyi Főbiztosságától, illetőleg más menekültügyi szervezettől segítséget kérjen.

2. A törvény a menekültkénti elismerést kérőtől elvárja, hogy a menekültügyi hatóság által kijelölt helyen vagy befogadó állomáson tartózkodjon, jóhiszeműségét a hatósággal való együttműködés során bizonyítsa. Tekintve, hogy az eljárás alatt is biztosított a kérelmező létfenntartása, jogállásának végleges rendezéséig nem vállalhat munkát.

A menekült jogállása

A 17-18. §-hoz

1. A törvény a menekültet a jogok és kötelezettségek szempontjából néhány kivételtől eltekintve a magyar állampolgárokkal azonosan kezeli. A törvény erejénél fogva ki van zárva a menekült a választójog alanyai közül, nem terjed ki rá a hadkötelezettség, és nem tölthet be olyan munkakört sem, amelyben csak magyar állampolgárt lehet foglalkoztatni.

A Genfi Egyezmény II. Fejezete a menekült jogi helyzetét tekintve a lehető legkedvezőbb elbánásra, de legalább az idegenekkel azonos elbírálásra hív fel. A törvény a menekültek esetében a magyar állampolgároktól eltérő elbánást csak törvényben vagy kormányrendeletben foglaltak szerint engedi meg.

2. A menekültnek külön jogszabály szerint jár személyazonosító igazolvány. A személyi igazolvány kiadásának és nyilvántartásának átmeneti szabályairól szóló 147/1993. (X. 26.) Korm. rendelet 2. § (4) bekezdése kimondja, hogy a menekültként elismert személyt személyi igazolvánnyal kell ellátni.

Alanyi jogon részesül a menekült ingyenes magyar nyelvoktatásban, s joga van a törvényben és kormányrendeletben meghatározott ellátásokra is.

A törvény nem nevesíti a menekült kötelezettségeit. A Genfi Egyezmény 2. Cikke mondja ki: minden menekültnek kötelezettségei vannak azzal az országgal szemben, ahol tartózkodik, különösképpen az, hogy magát az ország törvényeinek és szabályainak, valamint a közrend fenntartása érdekében hozott intézkedéseknek alávesse.

A menedékeskénti elismerését kérő jogállása

A 19. §-hoz

1. A menedékeskénti elismerését kérő részére a menekültügyi hatóság állítja ki a személyazonosításra alkalmas, magyarországi tartózkodása jogszerűségét igazoló okmányt. Ez az okmány jogosít az ellátások igénybevételére is. A törvény szerint kötelezettségei megegyeznek a menekültkénti elismerését kérő külföldi kötelezettségeivel.

A menedékes jogállása

A 20. §-hoz

A menedékes jogainak és kötelezettségeinek megfogalmazásával a törvény rögzíti, hogy a jövedelmi, vagyoni viszonyaitól függően a menedékes jogosult lehet szállásra és ellátásra, de külön engedély nélkül munkát is vállalhat. A szálláshely szabad megválasztásának lehetősége kedvező azok számára, akik nem kívánnak a befogadó állomáson élni, hiszen a tapasztalatok szerint a mendékesek több évig kénytelenek hazájuktól távol élni. A menedékes ellátható egyszeri kiutazásra és visszatérésre jogosító útiokmánnyal, ha nem rendelkezik a származási országa érvényes útiokmányával.

A befogadott jogállása

A 21. §-hoz

A befogadott a külföldiekre vonatkozó általános szabályok szerint jogosult munkavállalásra. Okmányai és azok tartalma megegyezik a menedékes okmányaival, és a befogadottat a törvényben és kormányrendeletben meghatározott ellátások igénybevételére jogosítja.

A befogadott fő szabály szerint köteles életvitelszerűen a befogadó állomáson élni. Kivételesen a menekültügyi hatóság más szálláshelyet is kijelölhet számára.

A befogadott köteles a hatósággal együttműködni, eltűrni bizonyos ellenőrzéseket és regisztrációt, továbbá alávetni magát egészségügyi intézkedéseknek.

A befogadott - különös tekintettel az évente elvégzett felülvizsgálatra (40. §) - köteles a hatósággal együttműködni.

III. Fejezet

A menekültügy irányítása és szervezeti rendszere

A 22-27. §-hoz

1. A törvény a Kormány és a belügyminiszter menekültüggyel kapcsolatos feladat- és hatáskörét úgy állapítja meg, hogy a jelenlegi jogi szabályozást és gyakorlatot a törvény szintjén rögzíti.

A Kormány határozatot hoz arról, hogy egy országot ért külföldi megszállás, háború vagy polgárháború, illetőleg etnikai összecsapás következtében tömegesen menekülőket a Magyar Köztársaság befogad a területére. A Kormány határozata biztosítja a Magyar Köztársaság területén való tartózkodás jogát - a tartózkodás idegenrendészeti feltételeinek vizsgálata nélkül - azoknak a menekülőknek a számára, akik emberi jogaik tömeges és durva megsértését szenvedték el, illetve életük közvetlen veszélybe került.

A Kormánynak ez a döntése - ahogy ezt az eddigi gyakorlat is mutatja - a környező országokban bekövetkezett eseményekkel összefüggésben valószínű. Nem kizárt azonban - pl. nemzetközi összefogás részeként -, hogy nem csupán a határaink mentén élők megsegítésére kerül sor.

2. A menekültügy továbbra is belügyminiszter irányítása alatt áll. A belügyminiszter felel a szervezetrendszer létrehozásáért, gondoskodik a szerepet vállaló állami szervek együttműködésének összehangolásáról, feladat- és hatáskörében segítséget nyújt ahhoz, hogy a feladatok ellátásába bekapcsolódó társadalmi szervezetek tevékenysége összehangoltan vigye előbbre a menekültügyet.

3. A központi menekültügyi szerv feladatai a Menekültügyi és Migrációs Hivatalként működő szervezetéhez képest gyarapodnak, mivel:

- a hatósági eljárás a törvény szerint egyfokúvá válik, így a menekültügyi eljárás lefolytatása hatáskörébe kerül;

- a kérelmezők, a menedékesek és a befogadottak számára a központi menekültügyi szerv - és nem az idegenrendészeti hatóság - állítja ki a magyarországi tartózkodásra jogosító okmányt;

- ellátja a befogadottkénti elismeréssel összefüggő új feladatokat is.

4. A menekültügy állami intézményeinek a törvény szerint egyetlen típusa van, a befogadó állomás.

Új feladata a befogadó állomásoknak, hogy szállást és ellátást nyújtsanak a befogadottaknak.

A gyakorlati tapasztalat szerint a rendszer akkor működik hatékonyan, ha az állami szálláshelyek létesítése és fenntartása helyett a pályázati úton kiválasztott társadalmi, karitatív szervezetekkel, intézményekkel szerződés útján történik a szállás és ellátás biztosítása.

Ugyanakkor az eljárás lefolytatásához szükséges feltételeket, rendezett körülményeket elsősorban a befogadó állomáson kell továbbra is biztosítani.

A 28-29. §-hoz

1. A menekültügy alapvetően állami feladat, de megoldása nem nélkülözheti a települési önkormányzatok segítségét. A menekültügy területén a társadalmi szervezetekkel, egyházakkal és személyekkel való együttműködés - a jogszabályok keretei között - mind a központi menekültügyi szerv, mind pedig a befogadó állomás részéről kötelező a törvény szerint.

2. A törvény rögzíti a települési önkormányzat jegyzőjének (Budapesten a főjegyzőnek) az egyes ellátásokkal összefüggő feladatát.

A menekültügyben közreműködő szervek

A 30. §-hoz

A törvény meghatározza azoknak a szerveknek a feladatait, amelyek közreműködése nélkülözhetetlen a menekültügyi eljárás lefolytatásához. Az idegenrendészeti hatóságok a menekültügyi eljárást megelőzően rendszerint kapcsolatba kerülnek az ország területén tartózkodó külföldivel.

Az esetek egy részében idegenrendészeti eljárás indul, más esetben a menedéket kérő azonnal bejelenti menekülésének okát és körülményeit, így az idegenrendészeti eljárás megindítására sor sem kerül.

A Magyar Köztársaság területére jogellenesen belépő, illetve jogellenesen tartózkodó külföldi kötelessége (Genfi Egyezmény 31. Cikk), hogy haladéktalanul jelentkezzen a hatóságoknál, és kellőképpen megindokolja jogellenes belépését vagy itt-tartózkodását. Ebben az esetben bármelyik idegenrendészeti hatóságnál megtett nyilatkozattal teljesül a jelentkezési kötelezettség.

Mindezek miatt az idegenrendészeti hatóságok feladatkörébe a menekültüggyel összefüggésben több új feladat is kerül, illetőleg a törvényben is megfogalmazódik a korábban ellátott feladatok köre.

Ennek megfelelően az a külföldi, aki menekülési körülményeiről és a menedékkérés okáról nyilatkozatot tesz - noha még az idegenrendészeti szabályok hatálya alatt áll -, jogosult arra, hogy nyilatkozatát rögzítsék, és őt maximum 24 óra alatt a befogadó állomásra irányítsák vagy szállítsák.

Ugyanakkor a külföldi együttműködési kötelezettsége a személyazonosságát megállapító idegenrendészeti hatósággal szemben is fennáll.

IV. Fejezet

A menekültügyi eljárás

Az eljárás általános szabályai

A 31. §-hoz

A menekültügyi eljárás - a befogadottkénti elismerésre irányuló eljárás kivételével - kérelemre indul, melynek előterjesztésére a törvény semmiféle formakényszert nem ír elő. Mind a kérelem benyújtására irányuló nyilatkozat, mind a kérelem előterjesztése történhet szóban vagy írásban. A szóban előterjesztett kérelmet az eljáró hatóság köteles jegyzőkönyvbe foglalni. A kérelemben meg kell jelölni azokat a tényeket és körülményeket, melyek a menekülésre okot szolgáltattak.

A kérelem benyújtására irányuló nyilatkozat kinyilvánítására a törvény nem szab határidőt. Ez történhet a határátlépést követően vagy az ország területén való tartózkodás során bármikor, de a repülőtéren nyilatkozatot tevő külföldinek azonnal elő kell terjesztenie kérelmét.

A 32-33. §-hoz

A kérelem előterjesztésével egyidejűleg a menekültügyi hatóság tisztviselője köteles tájékoztatni a kérelmezőt eljárási jogairól és kötelezettségeiről, valamint a kötelezettség megszegésének jogkövetkezményeiről. A tájékoztatás tudomásulvételét a kérelem benyújtásáról készült jegyzőkönyvben rögzíteni kell.

A kérelmező az eljárás során szóban és írásban használhatja anyanyelvét vagy azt a nyelvet, melyet megért. Az eljáró hatóság kötelessége megfelelően képzett tolmácsról gondoskodni.

A kérelmező részéről jogi képviselő meghatalmazása nem mentesíti őt a személyes részvétel kötelezettségétől.

A 34. §-hoz

A kérelmezőt a menekültügyi hatóság legkésőbb a kérelem benyújtását követő 5. napon belül, a repülőtéren lefolytatott eljárás esetén azonnal köteles meghallgatni, és az elmondottakat írásban rögzíteni.

A kérelmező saját érdekében is álló alapvető kötelessége, hogy igazolja, de legalább valószínűsítse üldöztetésének vagy az attól való félelmének okait, és ennek érdekében feltárja valamennyi bizonyítékát.

A menekültügyi hatóságnak ehhez alkalmat kell nyújtania, és segítenie a kérelmezőt a szükséges bizonyíték megszerzésében. Bizonyítási eljárást akkor folytat le az eljáró hatóság, ha a kérelmező által rendelkezésre bocsátott bizonyítékok nem elegendőek a megnyugtató döntéshozatalhoz.

A 35-37. §-hoz

1. A törvény szerint meg kell szüntetni az eljárást, ha a kérelmező meghal, vagy kérelmét írásban visszavonja. A kérelem visszavonására irányuló bejelentést nem lehet visszavonni.

Meg kell szüntetni az eljárást akkor is, ha a kérelmező ismételt írásbeli felszólítás ellenére sem jelenik meg a személyes meghallgatáson, és távolmaradását kimenteni nem tudja.

Az eljárást megszüntető határozat felülvizsgálatát 5 napon belül lehet kérni az arra illetékes bíróságtól.

2. A befogadottkénti elismerésre irányuló eljárást nem a külföldi ilyen irányú kérelme indítja meg, hanem az a tény, hogy a menekültkénti elismerése tárgyában indult eljárásban nyilvánvalóvá válik, hogy a kérelmező nem menekült, de hazájába mégsem küldhető vissza, mert ott kínzásnak, embertelen vagy megalázó bánásmódnak lenne kitéve. Ha a menekültkénti elismerés céljából nem indul eljárás, a menekültügyi hatóság hivatalból - szakhatósági közreműködése során - észlelhet olyan okot, ami miatt a külföldi hazájába nem küldhető vissza.

3. A Nemzetbiztonsági Hivatal az eljárásban szakhatóságként vesz részt.

A 38. §-hoz

A határozat közlése írásban történik, de a külföldi anyanyelvén vagy az általa értett nyelven szóban is ki kell hirdetni.

A kérelemnek helyt adó határozat, azaz a külföldi menekültkénti, menedékeskénti vagy befogadottkénti elismerése határozatlan időre szól, tehát a határozatban elismert státus mindaddig fennáll, míg azt a törvény rendelkezései meg nem szüntetik, vagy e rendelkezések alapján a menekültügyi hatóság vissza nem vonja.

Az a külföldi, akinek kérelmét a menekültügyi hatóság elutasította, vagy menekültkénti, menedékeskénti illetve befogadottkénti elismerését visszavonta, a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. tv. hatálya alá kerül, és a továbbiakban e szabályok határozzák meg a szükséges intézkedést. Ezért a törvény kötelezi a menekültügyi hatóságot, hogy a kérelem elutasításáról, illetve a jogállás megszűnéséről értesítse az elbírálásra hatáskörrel rendelkező idegenrendészeti szervet.

A 39. §-hoz

A határozat ellen közigazgatási úton nincs helye jogorvoslatnak, azonban a kérelmező az eljárás általános szabályai szerint 5 napon belül kérheti a határozat bírósági felülvizsgálatát. A kérelem halasztó hatályú, tehát a külföldit nem lehet az idegenrendészeti szabályok szerint az ország elhagyására kötelezni, míg a bíróság döntése jogerőssé nem válik.

A bíróság nemperes eljárásban határoz, a közigazgatási szerv határozatát megváltoztathatja.

A 40. §-hoz

A törvény értelmében a menekültügyi hatóság évente köteles felülvizsgálni a befogadottkénti elismerésről rendelkező határozat meghozatalához vezető körülményeket. Amennyiben azt állapítja meg, hogy a befogadásra okot adó körülmények már nem állnak fenn, elismerését határozattal visszavonja, és erről értesíti az idegenrendészeti hatóságot.

A határozat felülvizsgálatát a bíróságtól lehet kérni. A határozat jogerőre emelkedésétől a külföldire az idegenrendészeti jogszabályok az irányadók, és a befogadott jogálláshoz kapcsolódó jogok (szállás, ellátás biztosítása stb.) nem illetik meg.

A 41. §-hoz

A törvény a Genfi Egyezményben foglaltaknak megfelelően széleskörű jogosítványokat biztosít a Menekültügyi Főbiztosságnak a menekültügyi eljárásban való részvételre, annak bármely szakaszában. A részvételi jogosultság szempontjából nincs különbség a tekintetben, hogy az általános szabályok szerinti vagy rövidített eljárásról van e szó.

A törvény nem rendelkezik erről kifejezetten, de más rendelkezéseiből következik, indokolt, hogy a menekültügyi hatóság szükség szerint, különösen a rövidített és a repülőtéren lefolytatott eljárásban kérje ki a Menekültügyi Főbiztosság képviselőjének véleményét.

A repülőtéren irányadó szabályok

A 42. §-hoz

Ha a külföldi repülőgépen lép be az ország területére, első ízben az idegenrendészeti hatósággal kerül kapcsolatba. Ebben az esetben a törvény az idegenrendészeti szerv kötelezettségévé teszi a menekültügyi hatóság haladéktalan értesítését, ha a külföldi menekülési okra hivatkozik, de személyazonosságát nem tudja igazolni, ugyanakkor olyan országból érkezett, ahol - a biztonságos származási vagy harmadik országra irányadó vélelem szerint - nem lehetett üldözésnek kitéve.

A menekültügyi eljárás soron kívüli lefolytatását az indokolja, hogy az alaptalan menedék iránti kérelem az idegenrendészeti - illetőleg a nemzetközi egyezményeknek megfelelő - eljárást ne akadályozhassa.

A 43-44. §-hoz

A törvény új elemként bevezeti a rövidített eljárás intézményét a menedékjog iránti kérelem elbírálásánál, ha a kérelem nyilvánvalóan alaptalan. A rövidített eljárást az Európai Közösség legtöbb országa és több más állam, így pl. Norvégia és Svájc is alkalmazza.

A törvény, miután a rövidített eljárás hátrányos a kérelmező számára, pontosan meghatározza azokat az eseteket, amikor a kérelmet nyilvánvalóan alaptalannak kell tekinteni. Amennyiben bizonyos, hogy ezek valamelyike fennáll, az eljáró hatóság köteles a rövidített eljárás szabályait alkalmazni. A kérelmező ugyanakkor igazolhatja vagy valószínűsítheti, hogy kérelme mégsem alaptalan. Ez esetben az eljáró hatóság az általános szabályok szerint köteles vele kapcsolatban az eljárást lefolytatni.

A nyilvánvaló alaptalanság okai olyanok, amelyeknek fennállásához kisebb vagy nagyobb mértékben, de közrejátszik a kérelmező szándékossága, rosszhiszeműsége, de legalábbis mulasztása, hanyagsága.

A 45-46. §-hoz

A rövidített eljárás ismérvei közé tartozik, hogy az érdemi határozatot a kérelem előterjesztésétől számított 7 napon belül kell meghozni, és bírósági felülvizsgálata 3 napon belül kérhető. Az első fokú bírói határozat meghozatalának határideje 15 nap.

Azokban az országokban, ahol alkalmazzák a rövidített eljárást, időtartamát általában 7 napban határozzák meg, de pl. Hollandiában 1 nap, Belgiumban 30 nap az eljárás lefolytatására nyitva álló idő.

A törvény a repülőtéren belépő külföldi esetében kötelezően előírja a rövidített eljárás lefolytatását, de tekintettel a speciális körülményekre a határidőket még rövidebbre szabja.

Ez esetben a kérelmet azonnal elő kell terjeszteni, az eljáró hatóság rögtön köteles a külföldit meghallgatni, és határozatát a lehető legrövidebb időn belül, legkésőbb 7 napon belül kell meghoznia.

Ez esetben a bírósághoz benyújtott kérelemnek nincs halasztó hatálya.

A 47. §-hoz

A menekültügyi eljárás során az államigazgatási eljárás általános szabályait - tekintettel arra, hogy az eljárás alanya ügyféli oldalon külföldi [1957. évi IV. tv. 3. § (5) bekezdés] - az e törvényben és a végrehajtásáról rendelkező kormányrendeletben szabályozott eltérésekkel kell alkalmazni.

A menekültügyi eljárás időtartama alatt a idegenrendészeti eljárásban hozott határozatot nem lehet végrehajtani.

V. Fejezet

Ellátás, támogatás, költségviselés rendje

Az ellátások és támogatások

A 48. §-hoz

A törvény kijelöli annak kereteit, hogy mily módon segíti az állam a menedékest és a befogadottat az alapvető létfeltételek megteremtéséhez. Ezek lehetnek személyes gondoskodás körébe tartozó ellátások vagy pénzbeli ellátások és támogatások. a központi menekültügyi szerv megállapodást köthet az Országos Egészségbiztosítási Pénztárral a menedékes egészségügyi ellátására, a mindenkori minimálbér összegének 30%-át fizetve járulékként.

A kormány széles körű felhatalmazást kap arra, hogy a támogatások formáinak, biztosításának és térítésének feltételeit megállapítsa.

A menekülés ténye önmagában nem feltétlenül jelenti a menekülő vagyontalanságát, noha kétségtelen, hogy az eddigi tapasztalatok szerint az ország területére menekülők döntő hányada nincstelen.

A törvény rendelkezései szerint a létfenntartás minimális feltételeit biztosítani kell. Ez természetesen nem zárja ki, hogy az ország teherbíró képességétől és a rászorulók számától függően egyéb ellátások és támogatások is nyújthatók legyenek, amelyeket kormányrendelet határoz meg.

A kérelmezők jogállásának tisztázatlanságából, a menedékesek és a befogadottak védelmének ideiglenes jellegéből következik, hogy - a menekültek kivételével - a támogatások nem arra szolgálnak, hogy erősítsék a kötődést Magyarországhoz. Éppen ellenkezőleg, az a cél, hogy hazájuktól való átmeneti távollét után otthonukba vagy más befogadó országba történő távozásukat segítsük elő.

A költségviselés rendje

A 49. §-hoz

A menekültügyi feladatok köréből - értelemszerűen - a központi menekültügyi szerv vállalja a legnagyobb részt. E feladatok ellátásához szükséges pénzeszközöket a Magyar Köztársaság költségvetéséről szóló törvény Belügyminisztérium fejezetében kell évről évre biztosítani.

A törvény szerint más szervek, így különösen az idegenrendészeti hatóságok jelentős szerepet kapnak abban, hogy megteremtsék a menekültügyi eljárás lefolytatásához szükséges feltételeket, ha a külföldi az országba érkezését követően először e hatóságokkal lépett kapcsolatba.

A törvényben meghatározott feladataik ellátásának fedezetéről rendelkezik a törvény.

A legjelentősebb költségigény az ellátások és támogatások területén jelentkezik, valamint az eljárással összefüggésben keletkezik.

VI. Fejezet

Adatkezelés és adatszolgáltatás

A menekültügyi nyilvántartás fogalma és tartalma

Az 50-54. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. törvény (Atv.) 3. § (1) bekezdésének c) pontja alapján személyes adat csak akkor kezelhető, ha azt törvény elrendeli. A jelen esetben az adatkezelés célja a menekült, a menedékes, illetőleg a befogadott jogállás fennállásának megállapítása, illetőleg az ahhoz fűződő jogosultságok biztosítása. Bár a jelen esetben az eljárás kérelemre indul, tehát az ahhoz szükséges adatok kezeléséhez való hozzájárulást vélelmezni kell [Atv. 3. § (5) bekezdés], azonban a jogbiztonság, a nemzetközi adatszolgáltatási kötelezettségek teljesítése feltételeinek biztosítása szükségessé teszi ezeknek az adatoknak nyilvántartássá szervezését, amelynek jogalapját indokolt a törvényben megteremteni.

A menekültügyi hatóság által kezelhető adatok között szerepelnek fokozottan védett különleges adatok is (nemzeti, nemzetiségi és etnikai hovatartozás, vallási meggyőződés). Ezeket az adatokat az Atv. 3. § (2) bekezdésének b) pontja szerint akkor lehet kezelni, ha az nemzetközi egyezményen alapul, vagy Alkotmányban biztosított alapvető jog érvényesítése, továbbá a nemzetbiztonság, a bűnmegelőzés vagy a bűnüldözés érdekében törvény elrendeli. A jelen esetben az Alkotmány 65. § (1) bekezdése szerint a Magyar Köztársaság biztosítja a menedékjogot azoknak a külföldi állampolgároknak, akiket hazájukban faji, vallási vagy politikai okokból üldöznek. Miután tehát a menedékjog megadásának alapvető feltételei ezekhez az adatokhoz kötődnek, a kérelem elbírálásához a hatóságnak nyilvánvalóan ismernie kell ezeket. Ezen adatok ismeretére a szorosan vett menekültügyi eljárásban történő felhasználáson túlmenően is szükség van, egyrészt a kérelmező jogainak, biztonságának biztosítása érdekében (pl. a menedékesként táborban élők részére vallásuk gyakorlása feltételeinek biztosítása, vagy az egymással vallási, nemzeti hovatartozás miatt össze nem férők biztonságának szavatolása stb.), másrészt az ismételt kérelmek elbírálásához.

A menekültek, menedékesek személyes adatait a menekültügyi hatóság mellett azon szervek is kezelhetik, akik számukra támogatást folyósítanak. Ennek célja az, hogy a menekültek (menedékesek) biztonsággal megkapják a nekik járó támogatást, ugyanakkor erről az állam a költségvetési és egyéb források elosztásának ellenőrzése céljából megfelelő adatszolgáltatással rendelkezzék.

A menekültügyi hatóságnak a kérelem elbírálásához több nyilvántartás adatai alapján kell ellenőriznie a kérelemben foglaltak valódiságát, illetőleg a törvényben meghatározott kizáró feltételek fennállását, ezért a törvény tartalmazza a menekültügyi hatóság jogosultságát e nyilvántartásokból (pl. beutazási és tartózkodási tilalom alatt állók nyilvántartása stb.) történő adatátvételre.

Adatszolgáltatás

Az 55-56. §-hoz

A menekültügyi nyilvántartásból adatot igényelhetnek azok a szervek, amelyek törvényben meghatározott olyan feladatot látnak el, amelyek a menekültekkel (menedékesekkel) vannak összefüggésben, és az adatok átvétele a nemzetbiztonság, a bűnmegelőzés, illetőleg bűnüldözés vagy az érintett érdekében szükséges. A tervezet további korlátozást tartalmaz a különleges adatok átvétele tekintetében.

Nemzetközi adatátadás

Az 57-58. §-hoz

Az Európai Közösségek valamely tagállamában benyújtott menekült státust kérelmező folyamodvány elbírálásáért felelős állam meghatározásáról szóló egyezmény (Dublini Egyezmény) olyan nemzetközi adatátadási szabályokat tartalmaz, amelyeket már az EU-tagságra történő felkészülés során átvehetünk és alkalmazhatunk. A tervezet e szabályokat tartalmazza, és ezzel a nemzetközi adatátadás területén megfelel az EU jogharmonizációs követelményeknek.

Ugyancsak e területre vonatkozóan tartalmaz rendelkezéseket az Európa Tanács 5585. határozata a menedékjogi eljárások minimális biztosítékairól, amely előírja, hogy „a nemzeti jog köteles rendelkezni a megfelelő adatvédelmi biztosítékokról, különös tekintettel a menedékkérő származási országának hatóságaival szemben.” Az általános adatvédelmi követelményeket a magyar adatvédelmi törvény, a származási ország részére történő adatátadás tilalmát pedig e tervezet tartalmazza.

-----STARTING---POINT---VEGE---

VII. Fejezet

Záró rendelkezések

Az 59-60. §-hoz

1. A törvény szerint a törvényben megfogalmazott rendelkezéseket a hatálybalépés napjától a folyamatban lévő ügyekben is alkalmazni kell. Ez alól csak a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvény egyes, a bevándorlási ügyekben eljáró hatóságra vonatkozó rendelkezései képeznek kivételt. E szabályokat majd a hatálybalépést követően benyújtott kérelmekre kell alkalmazni.

A törvény hatálybalépését követő 90 napon belül a menekültügyi hatóságtól kérhetik menekültkénti elismerésüket azok, akikre nézve a Genfi Egyezmény alkalmazhatóságát a törvény hatálybalépéséig az ENSZ Menekültügyi Főbiztossága Budapesti Irodája megállapította. Esetükben csupán ez a tény és magyarországi szálláshelyük megléte vizsgálandó.

2. A törvény hatálybalépésével egyidejűleg hatályát veszti a menekültként elismert személyek jogállásáról szóló 1989. évi 19. tvr., valamint a földrajzi korlátozás feloldása érdekében az 1989. évi 15. tvr. 3. §-a.

3. A Kormány rendeletalkotásra kap felhatalmazást a törvény végrehajtásával összefüggésben. Ezek közül különösen nagy jelentőséggel bír a törvénynek az a rendelkezése, amely az ellátások és támogatások fajtáinak, biztosításuk feltételeinek, továbbá az igénybevétel költségeinek megtérítésére vonatkozik. Emellett a törvény a kormány számára lehetővé teszi, hogy a menedékesek nagy számú egyidejű beáramlása esetén az általánosnál egyszerűbb, gyorsabb eljárási rendelkezések alkalmazását tegye lehetővé.

4. A belügyminiszter a törvény végrehajtásával összefüggő szervezeti és technikai jellegű rendelkezések megállapításáért felel.

A 61. §-hoz

A 61. § (2) bekezdésében foglalt rendelkezés kiveszi az Idtv. személyi hatálya alól a törvény 2. § a)-c) pontjaiban meghatározott külföldieket a menedékjogi eljárás jogerős elutasító határozattal történő lezárásáig, összhangot teremtve ezzel a két szabályozás között. Kivételt csak az Idtv-ben meghatározott bevándorlási eljárás képez, ugyanis, ha a 2. § a)-c) pontokban felsorolt külföldi bevándorlási engedély iránti kérelmet nyújt be, ez esetben az Idtv. rendelkezéseit kell alkalmazni.

A 61. § (2) bekezdésében foglaltak tulajdonképpen választási lehetőséget biztosítanak az érintettek számára a menedékjogi védelem elnyerését követően a további magyarországi tartózkodás jogcíme tekintetében. A bevándorlási eljárás időtartama alatt a kérelmezőt természetesen megilletik mindazon jogosultságok, amelyek a menedékjogi törvényből fakadnak. A bevándorlási kérelem elutasítása a már megszerzett jogokat nem érinti.

A 61. § (3) bekezdése az Idtv-nek az állampolgársági törvénnyel való összehangolását célozza.

A 61. § (4)-(5) és (7)-(9) bekezdéseiben foglaltak a bevándorlási eljárás hatásköri szabályainak a módosításával függnek össze. Első fokú hatósági jogkörrel a törvény a rendőrség idegenrendészeti szerve helyett a megyei, fővárosi közigazgatási hivatalokat ruházza fel. A rendőrség a bevándorlási kérelmekkel kapcsolatos eljárásban közbiztonsági szempontból a továbbiakban szakhatóságként működik közre.

A 61. § (6) bekezdése az Idtv-ben meghatározott, a refoulement tilalmának alapjául szolgáló okok megállapítását a menekültügyi hatóság hatáskörébe utalja. A menekültügyi hatóságnak az okok fennállását megállapító határozata az idegenrendészeti hatóságot a továbbiakban köti. A határozattal a külföldivel szembeni idegenrendészeti eljárás helyébe a menedékjogi eljárás lép.

A 61. § (10) bekezdése lehetővé teszi a továbbiakban, hogy a menekültügyi nyilvántartás kezelhesse a menekült személyi azonosítóját, a (11) bekezdésben foglalt szabály pedig biztosítja a személyi adat- és lakcímnyilvántartásból történő adatkérés lehetőségét.