1993. évi LXXXIII. törvény indokolása

a Magyar Köztársaság és az Európai Szabadkereskedelmi Társulás tagállamai között Genfben, 1993. március 29-én aláírt szabadkereskedelmi megállapodás kihirdetéséről

Az Európai Szabadkereskedelmi Társulás (a továbbiakban: EFTA) tagállamaival kötött szabadkereskedelmi megállapodás az Országgyűlés 1993. június 1-én hozott 49/1993.(VI.11.) Ogy határozatával megerősítette. Ezzel Magyarország a maga részéről teljesítette a megállapodás tervezett, 1993. július 1-i hatálybalépésének előfeltételét.

Ennek ellenére a megállapodás-rendszer a tervezett időben nem léphetett hatályba, mivel egyes EFTA-tagállamok a ratifikációs eljárást nem tudták az előírt határidőig lefolytatni a parlamentek túlterheltsége és adminisztratív problémák miatt. Így július 1-ig más EFTA-tagállamok (Finnország, illetve Izland) mellett legfontosabb partnerünk, Ausztria sem volt képes a megállapodás hatálybalépésének előfeltételét teljesíteni.

Az EFTA-tagállamoknak, de hazánknak is érdeke lenne a hosszú és nehéz tárgyalások után kialakult egyezmény gyors hatálybalépése, mivel ipari kivitelünk mintegy 85%-ára azonnal megvalósulna a szabadkereskedelem és mezőgazdasági exportunk feltételei is jelentős mértékben javulnának. Nem lenne tehát célszerű a megállapodás teljes körű, az összes partnerországgal szembeni hatálybaléptetésével mindaddig várni, amíg a ratifikációs eljárás az összes EFTa-tagállamban befejeződik (ez Finnország és Izland esetében csak a IV. negyedévre várható). Miután július folyamán Ausztriában is megtörtént a ratifikáció, Svájc és Liechtenstein pedig a későbbiekben sorra kerülő ratifikálást megelőzően már biztosítani tudná a megállapodás ideiglenes jelleggel történő alkalmazását, kezdetben öt partnerország tekintetében volna mód a megállapodásban foglaltak megvalósításának megkezdésére. Ennek előfeltétele, hogy az Országgyűlés a megállapodás kihirdetéséről szóló törvényt szeptember folyamán meghozza. Ez esetben biztosítható az október 1-i hatálybalépés. A megállapodás törvénnyel történő kihirdetését többek közöt az indokolja, hogy a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdése előírja, miszerint az Országgyűlés által megerősített nemzetközi szerződéseket törvénnyel kell kihirdetni.

A fentiek szerint a szabadkereskedelmi megállapodás, október 1-jével Ausztria, Svédország és Norvégia tekintetében léphetne hatályba. Miután Svájc és Liechtenstein kezdetben csak ideiglenes jelleggel alkalmazza a megállapodást, irányukban magyar részéről is hasonló eljárást indokolt követni, s ezért a Kormány felhatalmazást kér, hogy az említett két állam vonatkozásában a megállapodás ideiglenes alkalmazását elrendelje. Finnország és Izland előreláthatólag az év negyedik negyedében ratifikálja a megállapodást. A megállapodást későbbiekben ratifikáló államokkal a megállapodás az érintett állam megerősítő okiratának letétbe helyezését követően lép hatályba.

A megállapodás részletesen szabályozza a kereskedelem liberalizálásának folyamatát, a kölcsönösen nyújtott kedvezmények körét, beleértve az árumélységű szállítási kvótáka is. A jövőben ezek a konkrét kedvezmények változhatnak, sor kerülhet - amint ez az Európai Közösség esetében már megtörtént - a liberalizációs folyamat felgyorsítására is. Az ilyen változtatások végrehajtását nagyon lelassítaná, ezért a Kormány az Országgyűlés felhatalmazását kéri a megállapodás konkrét kereskedelmi rendelkezéseinek (vámok és vámon kívüli akadályok lebontása, szállítási kvóták, származási szabályok) kormányközi szerződés útján való módosítására és a vonatkozó kötelezettségek végrehajtására.