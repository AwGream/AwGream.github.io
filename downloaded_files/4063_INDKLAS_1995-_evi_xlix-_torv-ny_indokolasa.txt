1995. évi XLIX. törvény indokolása

a tűz elleni védekezésről és a tűzoltóságról szóló 1973. évi 13. törvényerejű rendelet módosításáról

-----STARTING---POINT---ALTALANOS--- 

A helyi önkormányzatok, a köztársasági megbízottak és egyes centrális alárendeltségű szervek feladat- és hatásköreiről szóló 1991. évi XX. törvény a korábbi állami tűzoltóság területi szerveit - a fővárosi és a megyei tűzoltóparancsnokságok kivételével - az önkormányzatok irányítása alá helyezte. Ennek megvalósítása érdekében a Magyar Köztársaság 1995. évi költségvetéséről szóló 1994. évi CIV. törvény felhasználási kötöttséggel járó állami támogatást állapított meg 1995. július 1-jei hatállyal a hivatásos önkormányzati tűzoltóságot fenntartó önkormányzat részére. A hivatásos önkormányzati tűzoltóságok zökkenőmentes átadás-átvétele, a működőképesség fenntartása szükségessé teszi az 1973. évi 13. törvényerejű rendelet módosítását.

-----STARTING---POINT---RESZLETES---

 Az 1. §-hoz

A törvényjavaslat garanciát kíván nyújtani arra, hogy a hivatásos önkormányzati tűzoltóság átadott létszáma ne csökkenjen, ezért indokolt, hogy a belügyminiszter javaslata alapján a Kormány állapítsa meg annak legkisebb létszámát.

A tűzoltást és műszaki mentést, mint kötelező közszolgáltatási feladatot csak azok az önkormányzatok képesek ellátni, melyeknél készenléti szolgálattal rendelkező tűzoltóparancsnokság van. Ennek megfelelően módosítja a javaslat a hatályos szabályozást.

A jelenlegi szabályozással szemben, a gyakorlati tapasztalatok alapján a javaslat a működési és illetékességi terület helyett egységesen működési területről rendelkezik, melyet a Kormány a belügyminiszter javaslatára a Riasztási és Segítségnyújtási Tervben állapít meg.

 A 2. §-hoz

A javaslat egyértelmű elhatárolást nyújt a hivatásos önkormányzati tűzoltóságok létesítésével, fejlesztésével, illetőleg a fenntartással, működéssel összefüggő költségek finanszírozását illetően.

A létesítéssel és a fejlesztéssel összefüggő költségeket az összehangolt, arányos és hatékony felhasználás biztosítása érdekében a Belügyminisztérium útján, a fenntartással és működéssel kapcsolatos költségeket az illetékes önkormányzatok révén célszerű biztosítani.

A működőképesség fenntartását hivatott biztosítani az a szabály, mely a hivatásos önkormányzati tűzoltóság létesítését, megszüntetését, átszervezését a belügyminiszter előzetes egyetértéséhez köti. Hasonló biztosítékot nyújt a tűzoltóság technikai eszközeinek javítása, fejlesztése, felügyelete tekintetében a belügyminiszternek nyújtott hatáskör.

-----STARTING---POINT---VEGE---

 A 3. §-hoz

A hatályba léptető rendelkezések a Kormánynak adnak felhatalmazást az önkormányzati tűzoltóság létesítéséhez, működéséhez szükséges alapvető keretek meghatározására. Emellett egyértelművé teszik, hogy a fővárosban önkormányzati tűzoltóság működik, szemben a jelenlegi szabályozással, mely részben állami, részben önkormányzati tűzoltóságként jelöli azt meg.