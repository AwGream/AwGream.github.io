2011. évi II. törvény indokolása

az Európa Tanács terrorizmus megelőzéséről szóló, Varsóban, 2005. május 16-án kelt egyezménye kihirdetéséről

Általános indokolás

A nemzetközi terrorizmus legújabb hullámának következtében előtérbe kerültek a terrorcselekmények megelőzésére irányuló törekvések. Az ilyen intézkedések megerősítését célozza az Európa Tanács terrorizmus megelőzéséről szóló Egyezménye is, mely az állam- és kormányfők Varsóban, 2005. május 16-17. között megrendezett harmadik csúcstalálkozóján nyílt meg aláírásra.

Az Egyezmény 32 cikkből és függelékből áll, és célja az, hogy növelje a terrorizmus elleni küzdelem területén eddig létrejött nemzetközi szerződések és egyéb nemzetközi dokumentumok hatékonyságát a terrorizmus és negatív hatásainak megelőzése érdekében. Az Egyezmény két irányban tartalmaz rendelkezéseket ezzel kapcsolatban:

1. Az Egyezmény azt a kötelezettséget állapítja meg a részes államok részére, hogy - jogellenes és szándékos elkövetés esetén - nyilvánítsák bűncselekménnyé a terrorcselekmény elkövetésére való nyilvános izgatást, a terroristák toborzását és a terroristák kiképzését, valamint azt, hogy büntetéssel fenyegessék ezen bűncselekményeket szándékosan elkövető természetes vagy jogi személyeket. Lényeges jellemzője az Egyezménynek, hogy az abban meghatározott bűncselekmények vonatkozásában terrorcselekményen az Egyezmény függelékében szereplő tizenegy, terrorizmus elleni küzdelemmel kapcsolatos szerződésben meghatározott bűncselekmény értendő. Magyarország az Egyezmény függelékében szereplő valamennyi nemzetközi szerződésnek részese, az ezekben meghatározott bűncselekmények a magyar jogban is annak minősülnek.

2. Az Egyezmény megerősíti a részes államok együttműködését egyrészt a terrorizmus megelőzésére irányuló nemzeti politikák összehangolása, másrészt a nemzetközi bűnügyi együttműködési szabályok felállítása révén. A nemzeti megelőzési politikák vonatkozásában az Egyezmény rögzíti, hogy a részes államoknak be kell vonniuk ezen politikák kialakításába a polgári társadalmat is, mivel a megelőzésnek a tolerancia és megértés előmozdítására kell épülnie. A társadalom bevonásával, a vallások és kultúrák közötti párbeszéd elősegítésével és ezáltal a tolerancia megszilárdulásával ugyanis megelőzhető az olyan, etnikai, vallási vagy más természetű feszültségek kialakulása, amelyek hozzájárulhatnak terrorcselekmények elkövetéséhez. Az Egyezmény a megelőzést érintő nemzetközi együttműködés kiemelt területeiként az információcserét, a legjobb gyakorlatok megosztását, továbbá a képzést, valamint más megelőző jellegű közös erőfeszítéseket hangsúlyozza. A nemzetközi együttműködés további megerősítésére irányulnak az Egyezménynek többek között a kiadatásról és kölcsönös bűnügyi jogsegélyről szóló nemzetközi szerződések kiegészítésével és - ahol szükséges - azok módosításával, a kötelező nyomozással, valamint a megkeresés nélküli információcserével kapcsolatos rendelkezései.

Az Egyezmény felhívja a figyelmet arra, hogy a terrorcselekmények megelőzése vagy visszaszorítása érdekében foganatosított intézkedéseknek tiszteletben kell tartaniuk a jogállamiságot és a demokratikus értékeket, az emberi jogokat és alapvető szabadságokat, akárcsak a nemzetközi jog más előírásait, beleértve, ahol alkalmazható, a nemzetközi humanitárius jogot is. Az Egyezmény mindezeken kívül előírásokat tartalmaz a terrorcselekmények áldozatainak védelmével, segítésével és kárpótlásával kapcsolatosan.

Az Egyezménynek való teljes megfelelés a Büntető Törvénykönyvről szóló 1978. évi IV. törvény (a továbbiakban: Btk.) módosításával érhető el, mert a jelenleg hatályos büntetőjogi szabályozás által büntetni nem rendelt egyes előkészületi magatartásokat az Egyezmény alapján indokolt büntetendővé nyilvánítani.

Részletes indokolás

Az 1. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve (3) bekezdés a) pontja együttes olvasata alapján az Országgyűlés ad felhatalmazást az Egyezmény kötelező hatályának elismerésére. Jelen § - az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. alapján a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. §]. Mivel az Egyezmény tárgykörét érintően a belső jogi szabályozás az Országgyűlés hatáskörébe tartozik, az Egyezmény kihirdetése is törvényi formát ölt.

A 3. §-hoz

A törvény 3. §-a tartalmazza a 32 cikkből és függelékből álló Egyezmény hiteles angol nyelvű szövegét és annak hivatalos magyar fordítását.

1. Az Egyezmény 1. cikke tartalmazza az értelmező rendelkezéseket. Az 1. cikk (1) bekezdése a terrorizmus definícióját illetően rögzíti, hogy az Egyezmény tekintetében terrorcselekmény alatt az Egyezmény függelékében szereplő nemzetközi szerződések hatálya alá tartozó és ott meghatározott bűncselekményt kell érteni. Magyarország részese az Egyezmény függelékében szereplő valamennyi nemzetközi szerződésnek. A függelékben szereplő nemzetközi szerződések listája 2009. szeptember 12-i hatállyal kibővült a nukleáris terrorcselekmények visszaszorításáról szóló Nemzetközi Egyezménnyel.

2. Az Egyezmény 2. cikke szerint az Egyezmény célja a részes államok erőfeszítéseinek növelése a terrorizmus és negatív hatásainak megelőzése, az emberi jogok, különösen az élethez való jog teljes gyakorlásának biztosítása érdekében, mind a nemzeti szinten, mind a nemzetközi együttműködés során teendő intézkedések által, figyelemmel a két vagy többoldalú nemzetközi szerződésekre. Tekintettel arra, hogy a terrorizmus alapjaiban fenyegeti a demokratikus társadalmak működését, az egyéni szabadságjogok gyakorlását, ezért az Egyezmény 2. cikke különös hangsúlyt fektet az emberi jogok gyakorlásának biztosítására.

3. Az Egyezmény megerősíti a részes államok együttműködését a terrorizmus megelőzésére irányuló nemzeti politikáik összehangolása tekintetében. Az Egyezménynek a megelőzésre irányuló nemzeti politikákról szóló 3. cikke a terrorizmus megelőzésének alábbi kiemelt területeire helyezi a hangsúlyt:

a) a rendészeti szervek, igazságügyi hatóságok, polgári védelemért felelős szervek és más (központi, regionális, helyi szintű) hatóságok képzése, az oktatás, a kultúra, tájékoztatás, sajtó és közfigyelem felkeltése (3. cikk, (1) bekezdés);

b) nemzeti hatóságok közötti együttműködés (3. cikk, (2) bekezdés);

c) a tolerancia megszilárdulása, a vallások és kultúrák közötti párbeszéd (3. cikk, (3) bekezdés);

d) a polgári lakosság és a hatóságok között együttműködés (3. cikk, (4) bekezdés).

3.1. Az Egyezmény felhívja a részes államok figyelmét arra, hogy a nemzeti politikák végrehajtása során, a szükséges intézkedések (képzés, oktatás, a kultúra, tájékoztatás, sajtó és közfigyelem felkeltése) megtételekor tiszteletben kell tartaniuk az emberi jogok és alapvető szabadságok védelméről szóló egyezményben és a Polgári és Politikai Jogok Nemzetközi Egyezségokmányában előírt kötelezettségeket, valamint más vonatkozó nemzetközi jogi kötelezettségeket.

3.2. Az Egyezmény 3. cikk (2) bekezdése a nemzeti hatóságok közötti együttműködés javításához és fejlesztéséhez szükséges alábbi intézkedések fontosságát emeli ki:

a) az információcserét;

b) a személyek és létesítmények fizikai védelmének javítását;

c) a polgári veszélyhelyzetek esetére szóló képzési és együttműködési tervek fejlesztését.

3.3 Az Egyezmény 3. cikk (3) bekezdése rögzíti, hogy a részes államoknak be kell vonniuk a terrorizmus elleni megelőzési politika kialakításába a polgári társadalmat is, mivel a megelőzésnek a tolerancia és megértés előmozdítására kell épülnie. A társadalom bevonásával, a vallások és kultúrák közötti párbeszéd elősegítésével és ezáltal a tolerancia megszilárdulásával ugyanis megelőzhető az olyan, etnikai, vallási vagy más természetű feszültségek kialakulása, amelyek hozzájárulhatnak terrorcselekmények elkövetéséhez. Különösen fontos ez a szempont annak tükrében, hogy a nyugati társadalmakban az iszlám fundamentalizmus jegyében elkövetett terrortámadások következtében erőteljesen megnövekedett a muszlimellenesség, amelynek megnyilvánulásai nemzeti és nemzetközi szinten egyaránt fokozzák a terroristák céljait és ezen keresztül a terrorizmus eszközeit támogató társadalmi feszültségeket.

3.4. Az Egyezmény 3. cikk (4) bekezdése a terrorcselekmények és az Egyezményben szereplő bűncselekmények megelőzése érdekében a nemzeti lakosság és hatóságok között együttműködés fontosságát hangsúlyozza, és egyben rögzíti, hogy minden részes állam erőfeszítéseket tesz annak érdekében, hogy ráirányítsa a közfigyelmet a terrorcselekmények és az Egyezményben szereplő bűncselekmények okozta fenyegetés létezésére, okaira és súlyára, bíztatva a nyilvánosságot, hogy nyújtsanak tényleges fokozott segítséget az illetékes hatóságoknak. Hasonló rendelkezést tartalmaz az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezmény is.

4. Az Egyezmény 4. cikke a nemzetközi együttműködésről szól, és a részes államok terrorizmus elleni kapacitásának erősítését célozza a megelőzés területén. Az Egyezmény a megelőzést érintő nemzetközi együttműködés kiemelt területeiként az információcserét, a legjobb gyakorlatok megosztását, továbbá a képzést, valamint más megelőző jellegű közös erőfeszítéseket (például közös nyomozócsoport létrehozása) emeli ki.

5. Az Egyezmény az 5−7. cikkeiben azokat a cselekményeket határozza meg, amelyeket a szerződő államoknak bűncselekménnyé kell nyilvánítaniuk. Az Egyezmény azt a kötelezettséget állapítja meg a részes államok részére, hogy - jogellenes és szándékos elkövetés esetén - nyilvánítsák bűncselekménnyé a terrorcselekmény elkövetésére való nyilvános izgatást, a terroristák toborzását, a terroristák kiképzését, és büntetéssel fenyegessék ezen bűncselekményeket szándékosan elkövető természetes vagy jogi személyeket.

Az értelmező rendelkezésekről szóló 1. cikk kapcsán már utaltunk arra, hogy az Egyezményben meghatározott cselekmények vonatkozásában terrorcselekményen az Egyezmény függelékében szereplő tizenegy, terrorizmus elleni küzdelemmel kapcsolatos nemzetközi szerződésben meghatározott cselekmény értendő. Ezen előkészületi cselekményeket azért kell a részes államoknak büntetni, mivel azok a függelékben szereplő nemzetközi szerződések hatálya alá tartozó és ott meghatározott terrorcselekmények elkövetését eredményezhetik. Fontos kiemelni, hogy az Egyezmény 8. cikke szerint ahhoz, hogy egy cselekmény megvalósítsa az Egyezmény 5-7. cikkeiben meghatározott bűncselekményeket, nem szükséges, hogy a terrorcselekményt ténylegesen elkövessék. A terrorcselekmény elkövetésének helye az Egyezmény alkalmazásának szempontjából szintén irreleváns.

Az Egyezmény 5. cikk (1) bekezdése értelmében „terrorcselekmény elkövetésére való nyilvános izgatás” alatt kell érteni valamely üzenet terjesztését vagy egyéb módon a nyilvánosság számára hozzáférhetővé tételét azzal a szándékkal, hogy terrorcselekmény elkövetésére uszítson, ha ez a magatartás - akár a terrorcselekmény közvetlen támogatásával, akár anélkül - annak veszélyével jár, hogy egy vagy több ilyen bűncselekményt követhetnek el. Az Egyezmény 5. cikk (2) bekezdése szerint minden részes államnak meg kell hoznia a szükséges intézkedéseket annak érdekében, hogy a terrorcselekmény elkövetésére való nyilvános izgatás, amennyiben azt jogellenesen és szándékosan követik el, a belső joga szerint bűncselekményként legyen büntetendő.

Magyarország az Egyezmény aláírásával egyidejűleg olyan tartalmú nyilatkozatot tett, hogy az Egyezmény 5. cikk (1) bekezdésében szereplő terrorcselekmény elkövetésére való nyilvános izgatás tekintetében a tényállásban szereplő „veszély” fogalma alatt „nyilvánvaló és közvetlen veszélyt” ért.

A fenti nyilatkozatnak megfelelően Magyarország az Egyezmény 5. cikk (1) bekezdésében szereplő magatartásokat a terrorcselekmény előkészületeként rendeli büntetni, mely megfelel az Egyezménynek.

6. Az Egyezmény 6. cikke értelmében a részes államok meghozzák a szükséges intézkedéseket annak érdekében, hogy a terroristák toborzása, amennyiben azt jogellenesen és szándékosan követik el, a belső joguk szerint bűncselekményként legyen büntetendő. Terroristák toborzása alatt kell érteni más személyeknek terrorcselekmény elkövetésére vagy abban való részvételre, illetve ilyen jellegű társasághoz vagy csoporthoz való csatlakozásra történő felhívását azzal a szándékkal, hogy a társaság vagy csoport által elkövetett egy vagy több terrorcselekmény elkövetéséhez hozzájáruljon.

Az Egyezmény fenti rendelkezései alapján a részes államoknak a lehetséges jövőbeli terroristák toborzását kell büntetni rendelniük. Az Egyezmény 6. cikk (1) bekezdése szerint a toborzó célja az, hogy a toborzásról szóló felhívás címzettjei terrorcselekményt kövessenek el vagy abban részt vegyenek, illetve ezzel a szándékkal ilyen jellegű társasághoz vagy csoporthoz csatlakozzanak. A toborzás befejezetté válik, ha a toborzó felhívása sikeresen megérkezik a címzetthez, nem szükséges tehát, hogy a címzett ténylegesen részt vegyen a terrorcselekmény elkövetésében vagy ilyen jellegű társasághoz vagy csoporthoz csatlakozzon.

7. Az Egyezmény 7. cikke szerint a részes felek meghozzák a szükséges intézkedéseket annak érdekében, hogy a terroristák kiképzése, amennyiben azt jogellenesen és szándékosan követik el, a belső joguk szerint bűncselekményként legyen büntetendő. Terroristák kiképzése alatt kell érteni robbanóanyagok, lőfegyverek vagy más fegyverek, mérgező vagy veszélyes anyagok készítésére vagy használatára, vagy más különleges módszerek vagy technikák alkalmazására vonatkozó oktatás nyújtását terrorcselekmény elkövetése vagy abban való részvétel céljából, tudatában annak, hogy az átadott szakismeretet e célokra kívánják felhasználni. Fontos kiemelni, hogy az Egyezmény 7. cikke ezen ismeretek átvételét, valamint a kiképzett személyt nem rendeli büntetni.

Az Egyezmény nem határozza meg, hogy mit ért robbanóanyagok, lőfegyverek vagy más fegyverek, mérgező vagy veszélyes anyagok alatt, e tekintetben a nemzetközi szerződések (például a robbantásos terrorizmus visszaszorításáról, New Yorkban, 1997. december 15. napján elfogadott Nemzetközi Egyezmény) és a részes államok belső joga az irányadó.

8. Az Egyezmény 8. cikke értelmében egy cselekmény akkor is megvalósítja az Egyezmény 5-7. cikkeiben meghatározott bűncselekményeket, ha a terrorcselekményt ténylegesen nem követik el. Hasonló rendelkezést tartalmaz a terrorizmus finanszírozásának visszaszorításáról New Yorkban, az Egyesült Nemzetek Közgyűlésének 54. ülésszakán, 1999. december 9-én elfogadott Nemzetközi Egyezmény is.

9. Az Egyezmény 9. cikke szerint büntetendőek az Egyezményben felsorolt bűncselekményekhez kapcsolódó járulékos bűncselekmények is. Hasonló rendelkezést tartalmaz a terrorizmus finanszírozásának visszaszorításáról New Yorkban, az Egyesült Nemzetek Közgyűlésének 54. ülésszakán, 1999. december 9-én elfogadott nemzetközi egyezmény, valamit a robbantásos terrorizmus visszaszorításáról, New Yorkban, 1997. december 15. napján elfogadott nemzetközi egyezmény is.

Az Egyezmény 9. cikk (2) bekezdése szerint a részes államok megteszik a szükséges intézkedéseket annak érdekében, hogy a terroristák toborzása és a terroristák kiképzése (6. és 7. cikk) bűncselekmények elkövetésének kísérlete - a belső jogukkal összhangban - bűncselekményként büntetendő legyen.

10. Az Egyezmény 10. cikke tartalmazza a jogi személyek felelősségével kapcsolatos rendelkezéseket. E cikk értelmében a részes államok belső jogukkal összhangban hozzák meg az Egyezmény 5-7. és 9. cikkeiben meghatározott bűncselekmények elkövetésében közreműködő jogi személy felelősségre vonásához szükséges intézkedéseket. E felelősség lehet büntetőjogi, polgári jogi vagy közigazgatási jogi. Az Egyezmény 11. cikk (3) bekezdése alapján minden Szerződő Fél biztosítja, hogy azokat a jogi személyeket, amelyek a 10. cikk szerint felelősek, arányos, hatásos és visszatartó erejű büntetőjogi, illetőleg nem büntetőjogi szankciókkal, ideértve a pénzügyi szankciókat is, lehessen sújtani. Az Egyezmény 10. cikk (3) bekezdése alapján a jogi személyek felelőssége nem érinti, illetve nem zárja ki a bűncselekményeket elkövető természetes személyek büntetőjogi felelősségét.

Az Egyezmény 10. cikkének, valamint a 11. cikk (3) bekezdésének megfelelőségét a jogi személyekkel szemben alkalmazható büntetőjogi intézkedésekről szóló 2001. évi CIV. törvény biztosítja.

11. Az Egyezmény 11. cikke az Egyezményben meghatározott bűncselekmények hatékony, arányos és visszatartó erejű szankciókkal való fenyegetettségét írja elő. A büntetőeljárásról szóló 1998. évi XIX. törvény (Be.) rendelkezései összhangban vannak az Egyezmény szerinti, a büntetőeljárással kapcsolatban megfogalmazott elvekkel, továbbá a Büntető Törvénykönyvről szóló 1978. évi IV. törvényben (Btk.) meghatározott büntetőjogi szankciók is megfelelnek az Egyezmény előírásainak. Az Egyezmény 11. cikk (2) bekezdése szerint az Egyezményben meghatározott bűncselekmények miatt korábban külföldön hozott jogerős elítélések a hazai joggal összhangban figyelembe vehetők a büntetés kiszabásakor. Azon személy számára, aki ellen az Egyezményben meghatározott bűncselekmény miatt eljárás indul, a megfelelő eljárási garanciákat és jogokat biztosítani kell, az eljáró állam belső jogával és a nemzetközi emberi jogi normákkal összhangban.

12. Az Egyezmény 12. cikke értelmében valamennyi részes állam biztosítja az Egyezmény 5-7. és 9. cikke szerinti büntethetőség megteremtése, bevezetése és alkalmazása során az emberi jogok, különösen a véleménynyilvánítás szabadsága, az egyesülési és vallásszabadság tiszteletben tartását, az emberi jogok és alapvető szabadságok védelméről szóló Egyezménnyel és a Polgári és Politikai Jogok Nemzetközi Egyezségokmányával - amennyiben azok a Szerződő Félre alkalmazandóak -, valamint más nemzetközi jogi kötelezettséggel összhangban. Az Egyezmény 5-7. és 9. cikke szerinti büntethetőség megteremtésének, bevezetésének és alkalmazásának meg kell felelnie továbbá az arányosság elvének, figyelemmel egy demokratikus társadalom legitim céljaira és azok szükségességére, és mentesnek kell lennie az önkényesség, diszkriminatív vagy rasszista bánásmód bármely formájától.

13. Az Egyezmény 13. cikke alapján a részes államnak megfelelő intézkedéseket kell tennie az Egyezményben foglalt bűncselekmények áldozatainak védelme érdekében, és lehetővé kell tennie az áldozatok kártalanítását. Az Országgyűlés 2005 novemberében fogadta el a bűncselekmények áldozatainak segítéséről és az állami kárenyhítésről szóló 2005. évi CXXXV. törvényt, amelynek rendelkezései összhangban állnak az Egyezményben foglaltakkal.

14. Az Egyezmény 14. cikke szerint a részes államok kötelesek megtenni az ahhoz szükséges intézkedéseket, hogy joghatóságuk kiterjedjen az Egyezményben meghatározott bűncselekményekre, amennyiben a bűncselekményt az adott állam területén követik el, az adott állam lobogója alatt közlekedő hajó vagy ezen állam által nyilvántartásba vett légi jármű fedélzetén követik el, illetve ha a bűncselekményt ezen állam állampolgára követi el.

Az Egyezmény 14. cikk (2) bekezdése alapján a részes állam a joghatóságát megállapíthatja akkor is, ha a bűncselekmény az adott állam területén vagy állampolgára sérelmére elkövetett terrorcselekménynek, vagy az adott állam külföldön működő állami vagy kormányzati létesítménye elleni terrorcselekménynek az elkövetésére irányult, vagy annak elkövetését eredményezte. A részes állam a joghatóságát megállapíthatja továbbá akkor is, ha a bűncselekmény olyan terrorcselekmény elkövetésére irányult vagy elkövetését eredményezte, amellyel az adott államot kísérelték meg valamely cselekmény megtételére vagy attól való tartózkodásra kényszeríteni, továbbá, ha a cselekményt olyan hontalan személy követte el, akinek szokásos lakóhelye ennek az államnak a területén van, illetve ha a cselekményt az adott állam kormánya által működtetett légi jármű fedélzetén követik el.

Az Egyezmény 14. cikk (3) bekezdésében rögzített szabályok a nemzetközi büntetőjogban érvényesülő aut dedere aut judicare elvet juttatják érvényre. Eszerint a részes államoknak meg kell tenniük azokat az intézkedéseket, melyek ahhoz szükségesek, hogy megállapítsák joghatóságukat az Egyezményben foglalt bűncselekmények vonatkozásában, ha a bűncselekmény feltételezett elkövetője a területén tartózkodik, és a kiadatási kérelmet nem teljesíti azon Szerződő Fél részére, akinek joghatósága olyan joghatósági elven alapul, amely a megkeresett Szerződő Fél jogrendszerében szintén létezik.

A magyar Btk. szabályozása teljes egészében megfelel az Egyezmény 14. cikkében meghatározott joghatósági szabályoknak.

15. Az Egyezmény 15. cikkének (1) és (2) bekezdése a részes államok azon kötelezettségét fogalmazza meg, amelyek alapján az Egyezményben foglalt cselekmények elkövetésének megalapozott gyanúja esetén kötelesek megvizsgálni az elkövetés körülményeit, valamint megtenni mindazon intézkedéseket, amelyek lehetővé teszik, hogy az elkövető a büntetőjogi felelősségre vonáshoz, illetve a kiadatáshoz rendelkezésre álljon.

Hasonló rendelkezést tartalmaz a terrorizmus finanszírozásának visszaszorításáról New Yorkban, az Egyesült Nemzetek Közgyűlésének 54. ülésszakán, 1999. december 9-én elfogadott nemzetközi egyezmény, valamit a robbantásos terrorizmus visszaszorításáról, New Yorkban, 1997. december 15. napján elfogadott nemzetközi egyezmény is.

16. Az Egyezmény 16. cikke értelmében az Egyezmény nem alkalmazható abban az esetben, ha az Egyezményben meghatározott bűncselekményeket egyetlen állam területén követték el, a bűncselekmény feltételezett elkövetője az adott állam állampolgára és az említett állam területén tartózkodik, továbbá egyetlen más államnak sincs joghatósága az ügyben. Az Egyezmény 17. és 20-22. cikkei ebben az esetben is alkalmazhatóak.

17. Az Egyezmény megerősíti a részes államok együttműködését a nemzetközi bűnügyi együttműködési szabályok felállítása révén is. Az Egyezmény 17. cikke értelmében a részes államok az Egyezményben meghatározott bűncselekményekkel összefüggésben indult nyomozások, büntető- vagy kiadatási eljárások során a lehető legnagyobb mértékben segítséget nyújtanak egymásnak, ideértve az eljáráshoz szükséges, rendelkezésre álló bizonyítékok beszerzéséhez nyújtott segítséget is. A részes államok ezen kötelezettségeiknek a hatályban lévő kölcsönös bűnügyi jogsegélyről szóló szerződésekkel vagy megállapodásokkal összhangban tesznek eleget. Ilyen szerződések vagy megállapodások hiányában a Szerződő Felek hazai joguk szerint nyújtanak bűnügyi jogsegélyt egymásnak.

18. Az Egyezmény 18. cikke alapján a részes államok kötelesek az Egyezményben meghatározott bűncselekmények gyanúsítottait, ha területükön tartózkodnak, az ellenük büntetőeljárást lefolytatni kívánó államnak kiadni, vagy joghatóságuk fennállása esetén felelősségre vonni saját nemzeti jogszabályaiknak megfelelően. Ezen szabályok is az aut dedere aut judicare elvet juttatják érvényre, és azt eredményezik, hogy az Egyezményben hivatkozott bűncselekmények elkövetői nem kerülhetik el a felelősségre vonást. Az Egyezménynek a kiadatásra és kölcsönös bűnügyi jogsegélyre vonatkozó rendelkezései a magyar jognak megfelelnek, a magyar jog elveivel összeegyeztethetőek.

19. Az Egyezmény 19. cikke a kiadatás részletszabályait tartalmazza. Az Egyezmény 19. cikk (1) bekezdése alapján az Egyezményben meghatározott bűncselekmények az Egyezmény hatálybalépése előtt a részes államok között már létrejött kiadatási szerződések hatálya alá tartozónak tekintendők. A Szerződő Felek kötelezettséget vállalnak arra, hogy ezeket a bűncselekményeket valamennyi, a jelen Egyezmény hatálybalépése után megkötött kiadatási szerződésben kiadatás alapjául szolgáló bűncselekményként fogják feltüntetni.

Az Egyezmény 19. cikk (5) bekezdése értelmében a Szerződő Felek között létrejött valamennyi kiadatásról szóló szerződés annyiban tekintendő módosítottnak az Egyezményben meghatározott bűncselekmények tekintetében, amennyiben azok az Egyezménnyel nem egyeztethetőek össze.

Az Egyezmény 26. cikke alapján az Egyezmény kiegészíti a részes államok között hatályos két - vagy többoldalú szerződéseket és megállapodásokat, ideértve az Európa Tanács alábbi egyezményeit:

- a kiadatásról szóló, Párizsban, 1957. december 13-án aláírásra megnyílt Európai Egyezményt [ETS No. 24];

- a kölcsönös bűnügyi jogsegélyről szóló, Strasbourgban, 1959. április 20-án aláírásra megnyílt Európai Egyezményt [ETS No. 30];

- a terrorizmus visszaszorításáról szóló, Strasbourgban, 1977. január 27-én aláírásra megnyílt Európai Egyezményt [ETS No. 90];

- a kölcsönös bűnügyi jogsegélyről szóló, Strasbourgban, 1978. március 17-én aláírásra megnyílt Európai Egyezmény Kiegészítő Jegyzőkönyvét [ETS No. 99];

- a kölcsönös bűnügyi jogsegélyről szóló, Strasbourgban, 2001. november 8-án aláírásra megnyílt Európai Egyezmény Második Kiegészítő Jegyzőkönyvét [ETS No. 182];

- a terrorizmus visszaszorításáról szóló, Strasbourgban, 2003. május 15-én aláírásra megnyílt Európai Egyezmény Módosító Jegyzőkönyvét [ETS No. 190].

20. Az Egyezmény 20. cikke kizárja az Egyezményben hivatkozott bűncselekmények politikai jellegét a kiadatási és bűnügyi jogsegéllyel kapcsolatos eljárásokból. Az Egyezmény 20. cikk (1) bekezdése értelmében az Egyezményben meghatározott bűncselekmények nem tekinthetőek politikai bűncselekménynek, ahhoz kapcsolódó bűncselekménynek vagy politikai indítékból elkövetett bűncselekménynek. Erre figyelemmel az Egyezményben meghatározott bűncselekmények miatti kiadatási vagy jogsegély iránti megkeresés nem utasítható el azzal az indokkal, hogy a megkeresés politikai bűncselekményre, ahhoz kapcsolódó bűncselekményre vagy politikai indokból elkövetett bűncselekményre vonatkozik.

21. Az Egyezmény 21. cikke értelmében meghatározott bűncselekményen alapuló kiadatási vagy jogsegély iránti kérelem megtagadható, amennyiben feltételezhető, hogy

- az Egyezményben meghatározott bűncselekmények miatti kiadatási kérelmet illetve kölcsönös jogsegély iránti kérelmet azzal a céllal terjesztették elő, hogy valamely személyt faji, vallási, nemzeti, etnikai hovatartozása vagy politikai véleménye miatt üldözzenek vagy megbüntessenek; vagy

- a kérelem teljesítése hátrányosan érintené ezen személy helyzetét; vagy

- a kiadni kért személyt kínzásnak, vagy embertelen, megalázó bánásmódnak vagy büntetésnek vetnék alá; vagy

- a kiadni kért személyt halálbüntetés vagy - a feltételes szabadságra bocsátás lehetőségének kizárásával - életfogytig tartó szabadságvesztés-büntetés fenyegeti.

22. Az Egyezmény 22. cikke szabályozza a megkeresés nélküli információcserét. E cikk értelmében a részes államok illetékes hatóságai előzetes megkeresés hiányában is közölhetnek egy másik részes állam hatóságaival olyan információkat, amelyek a saját nyomozásuk keretében jutottak tudomásukra, amennyiben úgy ítélik meg, hogy ezen információk átadása elősegítheti az információt átvevő részes felet abban, hogy nyomozásokat vagy eljárásokat rendeljen el, vagy folytasson le.

23. Az Egyezmény záró rendelkezései (23-32. cikk) az Egyezmény aláírásával és hatálybalépésével, az Egyezményhez való csatlakozással, az Egyezmény területi hatályával, alkalmazásával és joghatásaival, az Egyezmény módosításával, a Függelék felülvizsgálatával, a viták békés rendezésével, a Szerződő Felek Konzultációs Testületével, valamint az Egyezmény felmondásával és az értesítésekkel kapcsolatos szabályokat tartalmazzák.

A 4. §-hoz

Magyarország az Egyezményt 2007. október 10-én írta alá és ezzel egyidejűleg olyan tartalmú nyilatkozatot tett, hogy az Egyezmény 5. cikk (1) bekezdésében szereplő terrorcselekmény elkövetésére való nyilvános izgatás tekintetében a tényállásban szereplő „veszély” fogalma alatt „nyilvánvaló és közvetlen veszélyt” ért.

A magyar nyilatkozat megtételét az tette szükségessé, hogy az Egyezmény 5. cikkében a terrorcselekmény elkövetésére való nyilvános izgatás magában foglalja a terrorcselekmények elkövetésére irányuló, indirekt felhívást is. A magyar nyilatkozat tartalmilag arra irányul, hogy a terrorcselekmény elkövetésének nyilvánvaló és közvetlen veszélye - mint feltétel - megvalósuljon a nyilvános izgatás ezen esetében is.

Az Egyezmény 5. cikk (1) bekezdéséhez kapcsolódik az Alkotmánybíróságnak a szabad véleménynyilvánítás jogával, és annak korlátozhatóságával kapcsolatos álláspontja. A közösség elleni izgatás bűncselekményi tényállásának alkotmányossági vizsgálata alkalmával, a büntetőjog ultima ratio jellegére is figyelemmel, az Alkotmánybíróság úgy foglalt állást, hogy a köznyugalom nyilvánvaló és közvetlen veszélyeztetése az a mérce, amely felett már alkotmányosan igazolt a szabad véleménynyilvánításhoz való jog korlátozása. Erre figyelemmel a terrorcselekmény elkövetésére való nyilvános izgatás bűncselekménynek minősítése esetében is alkotmányos követelménynek tekinthető az, hogy az izgatás következményeként a terrorcselekmény elkövetésének veszélye is nyilvánvaló és közvetlen legyen. Az Egyezmény 5. cikkéhez kapcsolódó nyilatkozat a magyar Alkotmánybíróság gyakorlatának megfelelően az Egyezmény és a magyar belső jog közötti összhangot teremti meg.

A fentiek alapján indokolt élni a nyilatkozattétel lehetőségével. A törvény 4. § alapján az Országgyűlés felhatalmazást ad arra, hogy a Magyar Köztársaság az Egyezményhez a nyilatkozatot megtegye.

Az 5. §-hoz

Az 1. cikk a terrorizmus definícióját illetően rögzíti, hogy az Egyezmény tekintetében terrorcselekmény alatt az Egyezmény függelékében szereplő nemzetközi szerződések hatálya alá tartozó és ott meghatározott bűncselekményt kell érteni. Magyarország részese az Egyezmény függelékében szereplő valamennyi nemzetközi szerződésnek.

Az Egyezmény függelékében tizenegy nemzetközi szerződés szerepel, amelyek közül több nem kifejezetten a Btk. 261. §-ában büntetni rendelt terrorcselekmény bűncselekményének az üldözéséről rendelkezik. A Btk. 261. § (9) bekezdésében szereplő bűncselekmények ugyanis a 261. § (1) bekezdés a)-c) pontjában megfogalmazott célzat miatt válnak a Btk. 261. §-ában büntetni rendelt terrorcselekménnyé. Ugyanakkor a függelékben szereplő nemzetközi szerződések olyan bűncselekményekre is vonatkoznak, amelyeket a Btk. 261. §-ában szereplő célzat nélkül követnek el. Az Egyezmény alapján büntetendővé kell nyilvánítani a fenti célzat nélküli magatartások elkövetésére irányuló előkészületi jellegű magatartásokat is.

A Btk. módosításának indoka az, hogy a jelenleg hatályos Btk. a közlekedés biztonsága elleni bűncselekményre, valamint a nemzetközileg védett személy elleni erőszak bűncselekményére irányuló előkészületi magatartásokat nem bünteti. A Btk. módosításával érhető el az Egyezménynek való teljes megfelelés.

A 6. §-hoz

Az Egyezmény 23. cikke értelmében az Egyezményt meg kell erősíteni, el kell fogadni vagy jóvá kell hagyni. A megerősítő, elfogadási vagy jóváhagyási okiratokat az Európa Tanács Főtitkáránál kell letétbe helyezni.

Az Egyezmény az azt követő harmadik hónap eltelte utáni hónap első napján lép hatályba, amikor hat aláíró állam, akik közül legalább négy az Európa Tanács tagja elismeri az Egyezmény kötelező hatályát. Azon aláíró állam vonatkozásában, amely az Egyezmény hatálybalépése után fejezi ki az Egyezmény kötelező hatályának elismerésére vonatkozó szándékát, az Egyezmény a kötelező hatály elismerését követő három hónapos időszakot követő hónap első napján lép hatályba. Az Egyezményt, amely 2007. június 1-jén lépett hatályba, az Európa Tanács tagállamai közül eddig 43 tagállam írta alá és ebből 25 tagállam ratifikálta.

Magyarország vonatkozásában a hatályba lépés naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi határozatával állapítja meg.

A Btk. módosítására vonatkozó rendelkezés a kihirdetést követő nyolcadik napon lép hatályba.

A törvény végrehajtásáról a rendészetért felelős miniszter gondoskodik.