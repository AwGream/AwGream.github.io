2000. évi CXXXIV. törvény indokolása

az Országos Rádió és Televízió Testület 2001. évi költségvetéséről

Az Országos Rádió és Televízió Testület költségvetése

ÁLTALÁNOS INDOKOLÁS

Az Országos Rádió és Televízió Testület a rádiózásról és televíziózásról szóló 1996. évi I. törvény (a továbbiakban médiatörvény) rendelkezése alapján létrejött szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Testület az Országgyűlés felügyelete alatt álló önálló jogi személy. A Testület költségvetését az Országgyűlés önálló törvényben, a médiatörvényben meghatározott keretek között hagyja jóvá.

A Magyar Köztársaság 1999. évi költségvetéséről szóló 1998. évi XC. törvény módosította a médiatörvény 32. § (1) bekezdését.

A módosítás rendezte az ORTT költségvetésének benyújtási határidejét, miszerint a Testületnek a következő évi költségvetéséről szóló törvénytervezetét - melynek melléklete a Műsorszolgáltatási Alap éves költségvetése - minden év augusztus 31-ig kell benyújtania az Országgyűlés Költségvetési és Pénzügyi Bizottságához.

A Műsorszolgáltatási Alap a médiatörvény szerint önálló jogi személy, melynek kezelője a szintén önálló jogi személyiségű ORTT.

A Bizottság jóváhagyását követően a törvényjavaslat Országgyűlés elé való benyújtásának határideje október 31.

RÉSZLETES INDOKOLÁS

Bevételi főösszeg

Az ORTT költségvetési bevételi és kiadási főösszege a törvényi előírások szerint a televízió készülék üzemben tartási díjbevételének 1%-a, melyet további 3%-kal kiegészíthet az Országgyűlés a Műsorszolgáltatási Alap egyéb bevételei terhére. (1996. évi I. törvény 84. § (2), (3) bekezdései)

A 2001. év televízió készülék üzemben tartási díjbevétel becslése a 2000. év I. félévi tényleges adatainak ismeretében a Kormány által tervezett 7,8%-os díjemelés figyelembevételével történt.

Eszerint - feltételezve, hogy a díjbeszedés hatékonyságának növekedése a lakosság öregedése miatti bevétel csökkenést kompenzálja - a 2001-re várható díjbevétel 22.029.474 eFt.

A fentiek szerint prognosztizált díjbevétel tekintve az ORTT költségvetésére 2001-ben a Műsorszolgáltatási Alaptól biztosítható bevételi összeg maximuma 881.179 eFt lehet.

A 2001. évi bevételi főösszeg a médiatörvény szerinti bevételeken túlmenően 7,1 MFt működési bevételt is tartalmaz, melyből 5,0 MFt bevételi előirányzat tervezését az ORTT-nek a Fogyasztóvédelmi Főfelügyelőséggel 2000-ben megkötött keretszerződése alapozza meg, 2,1 MFt bevételi előirányzat pedig tárgyi eszköz értékesítéséhez kapcsolódik.

Az ORTT költségvetésén kívüli, de ORTT kezelésű előirányzatként került tervezésre az ORTT által kiszámlázandó, de - a költségek levonása után - törvényi előírásként, véglegesen a Műsorszolgáltatási Alapot illető műsorszolgáltatási, pályázati és üzembetartási díjak összege. Ugyancsak ez tartalmazza a szerzői jogdíj összegét, amely a Szerzői Jogvédő Hivatalt illeti meg.

Az ORTT kezelésű előirányzat tervezésére azért van szükség, mert az APEH 4401385326. számú határozata alapján a műsorszolgáltatási és pályázati díjak kapcsán az adóalany és a számlakiadó az ORTT, ezen összegek az ORTT számviteli elszámolásában, költségvetésében megjelennek. Az egységes számviteli szabályozás szem előtt tartásával a jövőben az üzemben tartási és szerzői jogdíj kezelését is a Testület végzi.

Tekintettel arra, hogy ezek az ORTT költségvetésén kívüli tételek véglegesen nem az ORTT bevételei, a bevétel összege költségvetésen kívüli de ORTT kezelésű kiadási előirányzatként is szerepel.

Kiadási főösszeg

A 2001. évi költségvetés kiadási főösszege 888,279 MFt, melyből 881,179 MFt összegű kiadásnak a törvény szerinti bevétel a forrása, 7,1 MFt összegű kiadásnak pedig az ORTT működési bevétele a forrása.

A törvényi keret nyújtotta lehetőség teljes mértékű kihasználására azért van szükség, mert a Testület úgy döntött, hogy - a feladatellátás színvonalának emelése céljából, a jobb munkaszervezés érdekében - 2001-ben az ORTT és a Műsorszolgáltatási Alap új, közös székházba költözik. A közös székház üzemeltetése hosszabb távon az üzemeltetési kiadások relatív csökkenését eredményezi. A hivatali apparátus és a teljes eszközállomány átköltöztetésével, valamint az új székház berendezésével kapcsolatos kiadások jelentősen megnövelik a dologi kiadások előirányzatát.

Az ORTT kiadási főelőirányzatain belül - az intézmény jellege miatt - meghatározó arányt jelent a személyi juttatások kiadása, amelynek jelentős része a törvényi automatizmus miatt emelkedik az előző időszakhoz képest.

A személyi juttatások kiadása a köztisztviselői törvényben szereplő valamennyi kötelezően előírt előirányzatán kívül meghatározott, adható juttatásokat is tartalmaz.

A 2001. évi illetmények tervezése - a Pénzügyminisztérium által kiadott tervezési körlevélben foglaltak alapján - 7,5%-os emeléssel történt.

A tervezési köriratban foglaltaknak megfelelően 2001-re 14. havi illetményként félhavi illetmény került tervezésre.

A munkaadót terhelő járulékok a személyi juttatások vonzataként a várható jogszabályi változások alapján kerültek betervezésre. (Társadalombiztosítási járulék 2001. évre 30%, 27 %, munkaadói járulék 2001. évre 3%.)

A dologi kiadások előirányzata biztosítja egyrészt a hivatali működés műszaki, infrastrukturális és ügyviteli jellegű kiadásainak, másrészt a médiatörvény előírásaiból fakadó feladatok teljes körű ellátásával járó kiadások fedezetét.

A dologi kiadások 2001. évi előirányzata az új székházba történő átköltözéssel kapcsolatos többletkiadásokat is tartalmazza.

A felhalmozási kiadások 2001. évi előirányzata a műsorfigyelés technikai eszközei fejlesztésének forrását, a legszükségesebb egyéb eszközpótló beruházások forrását, valamint a köztisztviselőknek juttatandó lakásvásárlási kölcsön fedezetét is tartalmazza.

A 2001. költségvetés - a törvényi korlátok miatt - nem teszi lehetővé a műsorfigyelési tevékenység további - a vidéki műsorszolgáltatókra irányuló - kiterjesztését és fejlesztését.

Az ORTT költségvetésen kívüli kiadásai között szerepel a Műsorszolgáltatási Alapot megillető műsorszolgáltatási és pályázati, valamint az üzemben tartási és szerzői jogdíjak költségekkel csökkentett nettó összege, továbbá az üzemben tartási díj beszedésének költsége.

Ezeken felül a fentiekben részletezett díjaknak az Adóhatóság felé utalandó ÁFA összege és itt szerepel.