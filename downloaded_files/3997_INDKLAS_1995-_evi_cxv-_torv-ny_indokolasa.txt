1995. évi CXV. törvény indokolása

az általános forgalmi adóról szóló 1992. évi LXXIV. törvény módosításáról 

-----STARTING---POINT---ALTALANOS--- 

A Javaslat a fajlagos forgalmiadó-terhelés szintjének változatlanságával számol, a jelenleg érvényes áfa-mértékek fenntartása mellett a besorolásbeli módosításokat is a gyakorlati végrehajtás során felszínre került anomáliák kiküszöbölésére korlátozza.

Az áfa-bevétel fokozását az adó alapjának kiszélesítésével, bővítésével az által kívánja elérni, hogy a visszaélési lehetőségek megszüntetésére törekszik. A Javaslatban szereplő adózási konstrukciót érintő egyéb változtatások inkább csak kiigazító jellegűek, egy-egy részletszabály pontosítását, finomítását célozzák.

A törvényjavaslatban megfogalmazott módosítások fontos jellemzője, hogy azok a lehető legteljesebb mértékben eleget tesznek az Európai Unió jogszabályaihoz való közelítés követelményének, a jogharmonizáció alapját képező ún. 6. direktívának.

-----STARTING---POINT---RESZLETES---

Az 1. §-hoz

A törvény egyes termékek beszerzésekor eleve tiltja a beszerzést terhelő előzetesen felszámított adó levonását. Visszaélésekhez vezetett ugyanakkor, hogy nem tért ki a szabályozás azokra az esetekre, amelyeknél a termék áfája beszerzett formájában levonható, és az adózó maga alakítja át olyanná, amelynek áfája, ha eredetileg is így vásárolta volna, már a levonást tiltó rendelkezésekbe ütközne. (Ez a helyzet leginkább a kishaszongépjárművek személygépjárművé történő átalakításakor fordul elő.)

A Javaslat ezért a jelenleg is meglévő feltételek mellett adóztathatósági pontként definiálja az olyan termékek saját célra történő felhasználását, amelyek áfája - ha az adóalany közvetlenül úgy szerezte volna be azokat - eleve nem lett volna levonható.

A 2. §-hoz

A Javaslat szerint jövőre már nem a termékértékesítés, hanem a szolgáltatásnyújtás szabályai szerint adózik a terméknek tulajdonjog-változással nem járó, más használatába történő ingyenes átadása. Az adóztathatósági jogcím változásával automatikusan megszűnik az a méltánytalan helyzet, hogy a termékek kölcsönadásakor az adó alapja az adott termék forgalmi értéke, nem pedig az ingyenes használatba adás piaci értéke.

A Javaslat alapján ugyancsak adóztathatóvá válik a jogok és más immateriális javak gazdasági társaságba való apportálása. Ezzel a gazdasági társaságokba adott apport teljes körűen a törvény hatálya alá tartozik.

A 3. §-hoz

Az EU vonatkozó direktívája lehetővé teszi a kizárólag nemzetközi közlekedésben részt vevő, vagy külföldi tulajdonú repülőgépek hazai javításának exportként való kezelését. A Javaslat átveszi a kapcsolódó nemzetközi ajánlást. Ezzel elkerüli azt, hogy az áfával növelt ár a környező országok árszínvonalához képest versenyhátrányt eredményezzen.

A 4. §-hoz

A Javaslat pontosítja, illetve bővíti a törvényben használt kifejezések meghatározását. Így egyértelműsíti, hogy a teljesítésért járó ellenérték fogalmába (tehát a fizetendő adó alapjába) beletartozik az a vagyoni érték is, amelyet a teljesítés fejében elengednek vagy mérsékelnek.

A gazdaságilag szoros kapcsolatban álló felek fogalmának definiálására a számukra előírt, a visszaélések megakadályozását célzó speciális áfa-alap számítás miatt van szükség.

Bevezeti a Javaslat továbbá a továbbértékesítési cél meghatározását. Ennek hiánya eddig a visszaélések gócpontjának is tekinthető használtcikk-kereskedelemben okozott problémákat. A fogalmi definíció révén egyértelművé válik, hogy pl. a használtként felvásárolt terméket változatlan formában (átalakítás nélkül) kell továbbadni.

A Javaslat megváltoztatja az importálóra eddig alkalmazott definíciót is. Mivel az importőr nemcsak a termékimport utáni áfa befizetője, hanem az esetek többségében az így megfizetett áfa levonására is jogosult, létfontosságú, hogy a levonási jog címzettje valóban az legyen, aki a terméket saját, vagy értékesítési célra importálja. A Javaslat ezt juttatja érvényre, kizárva az importőrök közül pl. a szállítmányozót és a fuvarozót.

Az 5. §-hoz

A Javaslat "egységes szerkezetben" szabályozza újra az áfa alapjának a főszabály szerinti meghatározását. Konstrukcionális jellegű változásnak tekinthető, hogy - a többi adónemre vonatkozó szabályokkal és az EU ajánlásával összhangban - az árkiegészítések és más, az árat közvetlenül befolyásoló államháztartási támogatások is áfa-alapot képeznek. (A Javaslattal párhuzamosan a támogatások összege is bruttósítva került be a költségvetési törvényjavaslatba, így a jogszabályváltozásnak áremelő hatása nincs.)

Másik nagy léptékű változás az, hogy ha az egymástól nem független piaci szereplők között létrejövő ügyletben jelképesen megállapított ellenérték szerepel, az eladó által fizetendő áfa alapját akkor is az ügylet forgalmi értéke képezi. A felek között létrejött szerződésben kikötött ellenérték összegére a szabályozás tehát nincs kihatással. Az eladó önbevallással rendezendő adókötelezettsége azonban a piaci értéknél lényegesen alacsonyabb ellenérték helyett a forgalmi érték után adódik. (A Javaslat szerint nem független piaci szereplők az adóalany jelenlegi és volt tulajdonosai, tagjai, munkavállalói, vezető tisztségviselői, stb. és kapcsolt vállalkozásai.) Ugyancsak ehhez a kérdéskörhöz tartozik, hogy az ennek a körnek adott árleszállítás és - engedmény sem csökkentheti az adó alapját.

A 6. §-hoz

A Javaslat szűkíti azokat a vámmentességi jogcímeket, melyekhez a törvény adómentességet ad. Két esetben olyan kedvezmény, kiváltság szűnik meg, amely a piaci szereplők között versenyegyenlőtlenséget eredményezett. Egyértelművé teszi a módosítás továbbá azt, hogy kérelemre adott vámmentesség soha nem járhat áfa-mentességgel.

A 7. §-hoz

A Javaslat a saját vállalkozásban végzett beruházások adóztatásában meglévő, az adózók számára esetenként súlyos likviditási gondot jelentő szabályozást szüntet meg. A saját vállalkozásban végzett beruházások utáni adófizetési kötelezettség és levonási jogosultság a módosítás révén egyidőben keletkezik, így még átmeneti időre sem kell a fizetendő adót meghitelezni.

A 8. §-hoz

A módosító javaslat pontosítja, hogy a számlában, egyszerűsített számlában csak az ellenértékkel arányos adó tüntethető fel, illetve hárítható át.

A 9. §-hoz

A Javaslat megszünteti azt a helyzetet, hogy a számlahelyesbítés adókonzekvenciáit általában jogkövetkezmények nélkül lehessen rendezni. Erre a törvénymódosítás szerint csak a számlát befogadó félnek van lehetősége minden esetben, a számlát kibocsátónak csak akkor, ha a számlahelyesbítés az eredetileg bevallott, megfizetett és áthárított adó összegének a csökkenését eredményezi. Ha helyesbítésre az adó alapjának és az áthárított adó összegének a növekedése miatt kerül sor, a számla kibocsátójának az önellenőrzés szabályait kell alkalmaznia. Ezzel összhangban megszűnik az a korábbi megszorítás, amely szerint a számlahelyesbítés a vevő elfogadó nyilatkozatához kötött.

A 10. §-hoz

A Javaslat törli a tárgyi eszköz beszerzéssel kapcsolatos visszaigénylés jogcímei közül a saját vállalkozásban végzett beruházás levonható adóját, mivel az az új rendelkezés értelmében nem jelent visszaigénylési pozíciót, tekintve, hogy az adófizetési kötelezettséggel egyidejűen megnyílik az adólevonási jogosultság is.

A 11. §-hoz

A Javaslat a használt termékek továbbértékesítési célú felvásárlásánál - a visszaélések elkerülése érdekében - szigorítja azokat a feltételeket, amelyek a felvásárló adóalanyt a felvásárolt termék árából "visszaszámított" áfa levonására jogosítják. A szigorítás eredményeként nagy értékű, 20 ezer Ft-ot meghaladó felvásárlás esetén csak akkor lehet élni ezzel a jogosultsággal, ha az eladó számlával igazolja, hogy a termékhez korábban adóval növelt áron jutott. Személygépkocsi felvásárlása esetén pedig egyáltalán nem lehet alkalmazni a használt termékek kereskedelmi jellegű forgalmazására vonatkozó különös szabályt. A személygépkocsit ugyanis a Javaslat kizárja a használt termékek köréből, mivel a legtöbb visszaélés ezen a területen tapasztalható.

A 12. §-hoz

A Javaslat szerint módosul a törvény 1. sz. melléklete, amely a kedvezményes adómérték alá tartozó termékek és szolgáltatások körét tartalmazza. A törvénymódosítás eredményeként a természetes hatóanyagú gyógyászati készítmények a 25 %-os áfa-kulcs alá tartozó termékkörből a kedvezményes adókulcs alá kerülnek, ezáltal mérséklődik a gyógyszerekéhez képest túlzott mértékű adóterhelésük. A palackozott tiszta propángáz a normál kulcsból szintén átkerül a kedvezményes körbe, így azonos adóterhelése lesz a tüzelési célú propán-bután gázéval. Az italok készítésére alkalmas porok és tabletták viszont az italokkal kerülnek azonos megítélés alá, mivel megszűnik a kedvezményes adókulcsuk.

A törvény 2. számú, tárgyi adómentes termékek és szolgáltatások körét tartalmazó melléklete részben azért módosul, mert a hírügynökségi szolgáltatás tárgyi adómentessége a Javaslat szerint megszűnik, s az EU ajánlásoknak megfelelően normál mértékű adó fizetésére kötelezett tevékenységgé válik. Annak érdekében, hogy a zárjegyek még elviekben sem lehessenek áfa-visszaigényléssel kapcsolatos visszaélések tárgyává, adómentességet biztosít a Javaslat a jövedéki termékek forgalmazásához szükséges, jövőre a vámhivatalok által térítési díjért rendelkezésre bocsátott zárjegyekre. A lakóingatlan bérbeadása - rendeltetésétől függetlenül - válik tárgyi adómentessé.

Módosul továbbá a törvény 5. sz. melléklete, amely a bolti kiskereskedelemre vonatkozó különös adózási mód meghatározását tartalmazza. A módosításra azzal összefüggésben kerül sor, hogy a Javaslat szerint az árat közvetlenül befolyásoló költségvetési és társadalombiztosítási támogatásokkal nem csökkenthető az adóalap.

-----STARTING---POINT---VEGE---

A 13. §-hoz

A módosítás 1996. január 1-jén lép hatályba, rendelkezéseit akkor kell alkalmazni először, amikor az adófizetési kötelezettség, illetve az adólevonási jogosultság 1995. december 31-ét követően keletkezik. Ehhez képest a Javaslat tartalmaz néhány kivételes hatálybaléptető rendelkezést is ott, ahol az előzőek értelemszerűen nem alkalmazhatók, illetve értelmezési gondokat vetnének fel.

A Javaslat külön rendelkezik arról, hogy az "importáló"-ra vonatkozó új fogalom-meghatározást, valamint a tárgyi adómentes termékimport körének szűkítésére irányuló változtatásokat arra a termékimportra kell először alkalmazni, amelynek behozatalára 1996-ban kerül sor. Így az 1995-ben beérkezett, de csak 1996-ban vámkezelt termékekre még a korábbi szabályok vonatkoznak.

A Javaslatban szereplő egyéb új, önálló fogalom-meghatározásokat, valamint a számlahelyesbítés új rendelkezéseit és a számla, egyszerűsített számla tartalmának a pontosítására vonatkozó rendelkezést 1996 január 1-jétől kell alkalmazni.

A Javaslat szerint a használt termékek kereskedelmi jellegű felvásárlásának különös szabályaira vonatkozó előírásokat is csak ott kell érvényesíteni először, ahol a felvásárlás időpontja 1996. évre esik. Ha a felvásárlás már 1995-ben megtörtént, az értékesítésre viszont csak 1996-ban kerül sor, még a korábbi feltételek szerint lehet a levonási jogosultsággal élni.

A Javaslat kifejezett formában rendelkezik arról is, hogy a törvény adóvisszaigénylési feltételeket módosító-rendelkezésének változását nem kell alkalmazni az 1995. évi utolsó adómegállapítási időszakra - annak ellenére, hogy benyújtási határideje 1996-ra áthúzódik -, hanem csak az 1996. évi első adómegállapítási időszakban lehet érvényesíteni.