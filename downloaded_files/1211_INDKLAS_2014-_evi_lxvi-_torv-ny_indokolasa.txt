2014. évi LXVI. törvény indokolása

a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

Az Országgyűlés a bírósági végrehajtásról szóló 1994. évi LIII. törvény módosításáról szóló 2014. évi XVII. törvény elfogadásával a devizahitel adósok védelmében rendelkezett a kilakoltatási moratórium meghosszabbításáról a bírósági végrehajtásról szóló 1994. évi LIII. törvény (a továbbiakban: Vht.) új 303. §-ának megalkotásával.

A Vht. 303. § (10) bekezdése szerint e § rendelkezéseit nem lehet alkalmazni, ha a lakóingatlan árverési vevője vagy átvevője helyi önkormányzat vagy olyan gazdálkodó szervezet, amelyben az állam vagy a helyi önkormányzat külön-külön vagy együtt 100%-os részesedéssel rendelkezik, és írásban kötelezettséget vállal arra, hogy a birtokba vételétől számított 2 éven belül a lakóingatlant felújítja vagy felújíttatja, és a munkahelyteremtés, munkaerő-megtartás és helybenmaradás elősegítése céljából pályázatot ír ki a lakóingatlannak a lakóingatlan fekvése szerinti településen munkát vállaló személy részére az önkormányzat bérbeadásról szóló rendeletében meghatározott feltételek szerinti bérbeadására.

E törvény célja, hogy a bírósági végrehajtásról szóló 1994. évi LIII. törvény 303. § (10) bekezdésében foglalt kivételi szabály valóban érvényesülni tudjon, azt ne akadályozzák a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvény (a továbbiakban: 2014. évi XXXVIII. törvény) rendelkezései.

A kedvezőbb szabályozás alkotmányosan igazolható indoka az, hogy a települések és az ott lakók fennmaradásának és ottmaradásának feltétele, hogy a jogalkotó minden lehetséges eszközzel segítse a munkahelyek odatelepülését, a vállalkozások létesítését, ehhez pedig szükséges, hogy a településen lakó, ott munkát végző, a közterhekhez hozzájáruló családokkal bővüljenek a közösségek.

-----STARTING---POINT---RESZLETES---

Az 1. §-hoz

A 303. § (1) bekezdése szerint a végrehajtási eljárásban a 2014. évi XXXVIII. törvény 17. §-ának szabályait nem kell alkalmazni, ha a végrehajtási eljárásban a végrehajtást kérő helyi önkormányzat vagy olyan gazdálkodó szervezet, amelyben az állam vagy a helyi önkormányzat külön-külön vagy együtt 100%-os részesedéssel rendelkezik és a végrehajtást kérő írásban kötelezettséget vállal arra, hogy amennyiben a törvény alapján végrehajtás alá vont lakóingatlan végrehajtó kérő részéről történő átvételére kerülne sor, úgy a birtokba vételétől számított 2 éven belül a lakóingatlant felújítja vagy felújíttatja és a munkahelyteremtés, munkaerő-megtartás és helybenmaradás elősegítése céljából pályázatot ír ki a lakóingatlannak a lakóingatlan fekvése szerinti településen munkát vállaló személy részére az önkormányzat bérbeadásról szóló rendeletében meghatározott feltételek szerinti bérbeadására.

Tekintettel arra, hogy a végrehajtható okiratból az (1) bekezdésben írt feltételek fennállása nem feltétlenül állapítható meg, a törvény akként rendelkezik, hogy ebben az esetben a végrehajtónak a feltételek fennállásának vizsgálata céljából az iratokat a végrehajtást foganatosító bírósághoz kell beterjesztenie.

A törvény továbbá kezeli azt a helyzetet is, ha a 2014. évi XXXVIII. törvény 17. §-a a végrehajtási eljárásban már alkalmazásra került; tekintettel arra, hogy ezeket az ügyeket a 2014. évi XXXVIII. törvény 17. § (3) bekezdése alapján szünetelő ügyként kell nyilvántartani, a törvény a végrehajtást kérő vagy az adós részére írja elő, hogy - ha kívánja - bejelentse, ha e törvény szabályai alkalmazásának van helye, a végrehajtónak e bejelentést követően kell megtennie az e törvényben a részére előírt intézkedéseket. A törvény rögzíti azt is, hogy amennyiben a végrehajtási ügy beterjesztésre került a bírósághoz, a végrehajtó a kérelemről tájékoztatja a bíróságot. Amennyiben pedig a végrehajtható okirat a végrehajtónak még nem került megküldésre a kérelmet a végrehajtást elrendelő bíróságnak, közjegyzőnek kell előterjeszteni.

A 303/B. § (4) bekezdésének szabálya azt a helyzetet kezeli, ha az ingatlant árverési vevő szerzi meg, ebben az esetben ugyanis kérdéses lehet, hogy a végrehajtás folytatható-e. A törvény alapján ebben az esetben, a továbbiakban a 2014. évi XXXVIII. törvény szabályait kell alkalmazni, azaz a végrehajtási eljárást meg kell akasztani; a 2014. évi XXXVIII. törvény 17. § (4) bekezdését ugyanakkor értelemszerűen alkalmazni kell; így a Vht. 303. §-ában foglalt kilakoltatási moratórium érvényesülni fog.

-----STARTING---POINT---VEGE---

A 2. §-hoz

Hatályba léptető rendelkezés.