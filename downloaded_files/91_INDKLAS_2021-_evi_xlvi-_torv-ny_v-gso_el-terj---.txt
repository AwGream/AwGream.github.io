2021. évi XLVI. törvény végső előterjesztői indokolása

a Magyarország Kormánya és a Kirgiz Köztársaság Kormánya között a nemzetközi közúti személyszállításról és árufuvarozásról szóló Megállapodás kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A törvény célja Magyarország és a Kirgiz Köztársaság között a nemzetközi közúti személyszállításról és árufuvarozásról szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megkérése és a Megállapodás kihirdetése.

A Kirgiz Köztársaság és Magyarország közötti közúti személyszállítási és árufuvarozási kapcsolatokat jelenleg az 1967. évi 17. törvényerejű rendelettel kihirdetett, a Magyar Népköztársaság Kormánya és a Szovjet Szocialista Köztársaságok Szövetsége Kormánya között a nemzetközi gépjárműközlekedés tárgyában Budapesten, 1966. évi március hó 19. napján aláírt Egyezmény szabályozza. A felek közötti magas szintű tárgyalások során rendszeresen napirenden van egy új kétoldalú Egyezmény megkötése, egyrészt mivel a jelenleg hatályos egyezmény már több, mint 50 éves, másrészt a Szovjetunió utódállamaként Kirgizisztán már 1990 óta független, így célszerű az önálló kétoldalú megállapodás megkötése.

A Megállapodással kapcsolatos tárgyalások megkezdésére a Magyar Köztársaság Kormánya, valamint az Azerbajdzsáni Köztársaság Kormánya, Grúzia Kormánya, a Kirgiz Köztársaság Kormánya, az Örmény Köztársaság Kormánya, a Tadzsik Köztársaság Kormánya és a Türkmén Köztársaság Kormánya közötti kétoldalú közúti személyszállítási és árufuvarozási Megállapodások létrehozására adott felhatalmazásról szóló 33/2008. (VII. 24.) ME határozat adott felhatalmazást. A Megállapodás szakértői szintű tanulmányozására vonatkozó egyeztetés a dokumentum-tervezetek kicserélésével, majd annak személyes egyeztetésével megtörtént. A két fél 2020. szeptember 29-én, Budapesten parafálta a Megállapodást.

A kidolgozott Megállapodás a - kétoldalú vagy tranzitban átmenő - közúton végzett személyszállítási és árufuvarozási tevékenységet szabályozza. A Megállapodás rögzíti a személyszállítás, illetve árufuvarozás végzésének feltételeit és kereteit, az árufuvarozás adó- és engedélymentességének eseteit, szabályozza a túlméretes vagy veszélyes áruk szállítását, rendelkezik a fuvarozó kötelezettségeiről és a szabálysértés esetén hozandó intézkedésekről, valamint meghatározza a Megállapodás végrehajtásáért felelős illetékes szerveket és rendelkezik a kapcsolódó vegyesbizottság létrehozásáról.

A közúti kapcsolatok egyezményes szabályozása mindkét fél érdeke. A Megállapodás létrehozása hozzájárul Magyarország keleti irányú gazdasági kapcsolatainak erősítéséhez és elősegítheti a kétoldalú kereskedelmi- gazdasági kapcsolatok erősödését.

-----STARTING---POINT---RESZLETES---

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

Az Nsztv. 7. § (2) bekezdése és 9. § (1) bekezdése szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjának megfelelően a törvény 1. melléklete a Megállapodás hiteles magyar nyelvű szövegét, a 2. melléklete a hiteles angol nyelvű szövegét tartalmazza.

A 4. §-hoz

Hatályba léptető rendelkezés. A hatálybalépés napját - az Nsztv. 10. § (4) bekezdésének megfelelően - a külpolitikáért felelős miniszter a Magyar Közlönyben közzétett közleményével állapítja meg.

Az 5. §-hoz

Az Nsztv. 10. § (1) bekezdés f) pontjának megfelelően tartalmazza a Megállapodás végrehajtásáért felelős szerv megjelölését.