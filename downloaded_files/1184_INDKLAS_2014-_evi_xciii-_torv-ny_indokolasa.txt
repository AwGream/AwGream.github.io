2014. évi XCIII. törvény indokolása

a központi címregiszter létrehozásával összefüggő, valamint egyes igazgatási tárgyú törvények módosításáról

-----STARTING---POINT---ALTALANOS--- 

A törvény elsődleges célja az egységes címképzés és címkezelés lehetőségének megteremtése. Az állami és önkormányzati nyilvántartások együttműködésének általános szabályairól szóló 2013. évi CCXX. törvény felhatalmazó rendelkezéseinek módosításával a Kormány felhatalmazást kap az egységes címszabvány és az országos szinten egységes címkezelés szabályainak kormányrendeleti szintű szabályozására, ezzel pedig lehetővé válik a központi címregiszter létrehozása és működtetése.

A központi címregiszter egy olyan nyilvántartás, amely csak címadatokat (címet, irányítószámot, címkoordinátát) tartalmaz. Az állami és önkormányzati nyilvántartások együttműködésének általános szabályairól szóló 2013. évi CCXX. törvény tette lehetővé, hogy az egységes címkezelés biztosítása érdekében megvalósuljon egy olyan központi nyilvántartás, amely hiteles adatforrást biztosít a címadatot tartalmazó állami és önkormányzati nyilvántartások számára. A központi címregiszterre a 2015. január 1-jei indulás időpontjában a személyiadat- és lakcímnyilvántartás és az ingatlan-nyilvántartás csatlakozik.

A törvény nem érinti a helyi önkormányzatoknak a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) 13. § (1) bekezdésének 3. pontjában foglalt hatáskörét, amely szerint a helyi közügyek körében a helyi önkormányzat feladata a közterületek elnevezése, a képviselő-testület hatásköréből át nem ruházható módon. Szintén nem módosul az a felhatalmazás, amely alapján a képviselő-testület elfogadja a közterület elnevezésének rendjéről szóló önkormányzati rendeletet. A törvény elfogadását követően kormányrendelet fogja megállapítani az egységes címképzés szabályait. Az egységes címképzés azt jelenti, hogy a kormányrendelet alapján elnevezett közterületeken létesített (lak)címek egységes formátumúak lesznek.

A törvény ezen kívül tartalmazza egyes más, igazgatási tárgyú törvények módosítását is egyenként kis terjedelemben.

-----STARTING---POINT---RESZLETES---

Az 1. §-hoz

A közúti közlekedésről szóló 1988. évi I. törvény 29. § (1) bekezdésének jelenleg hatályos rendelkezése értelmében az országos közutak építtetője csak a Nemzeti Infrastruktúra Fejlesztő Zrt. (a továbbiakban: NIF Zrt.), illetve a felújítási, karbantartási és fejlesztési feladatok tekintetében a közút kezelője, a Magyar Közút Nonprofit Zrt. (a továbbiakban: Magyar Közút) lehet, akik kötelesek gondoskodni a vagyonkezelői jog ingatlan-nyilvántartási bejegyzéséről és a tulajdonosi joggyakorló Magyar Nemzeti Vagyonkezelő Zrt. (MNV Zrt.) tájékoztatásáról.

A vízgazdálkodási beruházások részeként azonban több esetben sor kerül közúti fejlesztésekre is (pl. hidak építésére, közútszakasz kiváltására), amelyeknek építtetője - európai uniós fejlesztések esetén egyben kedvezményezettje is - nem a NIF Zrt. vagy a Magyar Közút, hanem a vízilétesítmény építtetője.

A tárgyi módosítás egyértelmű jogi helyzetet teremt azáltal, hogy az alapberuházás építtetőjét a kiegészítő közúti fejlesztések tekintetében építtetőnek ismeri el, amely egyben köteles gondoskodni a kivitelezést követően a megvalósult építményeknek a vagyonkezelő és üzemeltető részére történő átadásáról, valamint a tulajdonosi joggyakorló tájékoztatásáról.

A 2-5. §-hoz

A törvényt a polgárok személyi adatainak és lakcímének nyilvántartásáról szóló 1992. évi LXVI. törvénynek (a továbbiakban: Nytv.) a KCR működésének elindulásával módosítja 2015. január 1-jei hatállyal. A személyiadat- és lakcímnyilvántartás, valamint az ingatlan-nyilvántartás a KCR elindulását követően a KCR-ben nyilvántartott lakcímadatokból fog folyamatosan frissülni, ehhez az Nytv. módosítása szükséges. A törvény kiegészíti az Nytv.-t a központi címregiszter definíciójával, pontosítja a személyiadat- és lakcímnyilvántartás forrásainak felsorolását arra tekintettel, hogy 2015. január 1-jét követően a címadatok forrása kizárólag a KCR lesz, valamint kiegészíti a nyilvántartás adattartalmát a címkoordinátákkal, és a helyrajzi számok nyilvántartását a 2015. január 1-je előtt keletkezett címekre korlátozza, mivel a KCR-nek nem része a helyrajzi szám.

A 6-9. §-hoz

A törvény a vízgazdálkodásról szóló 1995. évi LVII. törvény (a továbbiakban: Vgtv.) 15/F. § (1) bekezdését úgy módosítja, hogy az öntözési, rizstermelési és halgazdasági vízhasználat vízszolgáltatási díját az állam átvállalhatja, ezzel is elősegítve a mezőgazdasági vízfelhasználók gazdasági tevékenységét. A Vgtv. tárgyi módosítása a központi költségvetés részére a 2015. évtől többletterhet nem jelent, már jelenleg is a központi költségvetés fedezi az öntözővíz-szolgáltatás, valamint a rizstermelési és halgazdasági vízhasználat költségét, mivel a Kormány 2014 tavaszán a költségek víz-igénybevevőktől történő átvállalásáról döntött. A vízszolgáltatás részletes szabályait, közte a vízszolgáltató részéről elszámolható költségeket a Vgtv. 45. § (7) bekezdés z) pontja alapján kiadott 115/2014. (IV. 3.) Korm. rendelet tartalmazza, így a Vgtv. 15/F. § (2) bekezdésének hatályon kívül helyezése indokolt.

A törvény továbbá egyértelmű felhatalmazást ad a vízgazdálkodásért felelős miniszter részére a magyarországi folyókra vonatkozó - és az árvízvédelmi művek, a folyók nagyvízi medrét vagy a műveket keresztező, illetve a nagyvízi mederben elhelyezkedő építmények, vezetékek, egyéb létesítmények tervezésénél, méretezésénél és megvalósításánál irányadó - mértékadó árvízszinteknek rendeletben történő megállapítására, továbbá a Vgtv. 15/B. és 15/D. §-ával összhangban az igénybe vett vízmennyiség meghatározásának módjától, a vízhasznosítás és a vízkészlet jellégétől, illetve az adott térség vízkészlet-gazdálkodási helyzetétől függő szorzószámoknak és a vízügyi hatóság részére történő befizetés rendjének miniszteri rendeletben való szabályozására. A kérdésköröket szabályozó miniszteri rendeletek jelenleg is hatályban vannak, a módosítás a felhatalmazás rendezésére irányul.

A 10. §-hoz

A törvény hatályon kívül helyezi az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény két rendelkezését. A 32/A. § (9a) bekezdése az ingatlan közigazgatási címének közterület-név változás miatt történő átvezetése iránti megkeresés alapján indult eljárás díjáról rendelkezett, a 32/C. § (1) bekezdés m) pontja pedig díjmentességet állapított meg az ingatlan közigazgatási címének közterületnév-változás miatt történő átvezetésének bizonyos eseteiben. A rendelkezésekre 2015. január 1-jét követően nem lesz a továbbiakban szükség, mivel a közterületnév változásának átvezetése az ingatlan-nyilvántartásban ezután minden esetben automatikus adatátvétellel fog megvalósulni, és díjfizetési kötelezettséggel nem jár.

A 11-15. §-hoz

Az ingatlan-nyilvántartás működését nem elhanyagolható mértékben érinti a KCR működésének bevezetése, mivel a címadatok tekintetében a KCR lesz az egyetlen forrása az ingatlan-nyilvántartásnak. A címadatok automatikus adatátvétel (a gyakorlatban napi rendszerességű adatfrissítés) útján kerülnek be a nyilvántartásba, ami akár az ingatlan-nyilvántartási (cím)adatok gyakori módosulását is jelentheti, elsősorban a 2015. január 1. és a 2016. január 1. közötti időszakban, amíg a jegyzői adattisztítás és a felülvizsgálandó címek tisztázása le nem zárul. A törvény célja, hogy ne kelljen minden egyes címadat-átvétel, azaz automatikus módon bekövetkező adatváltozás esetében ingatlan-nyilvántartási eljárást lefolytatni.

A 16-21. §-hoz

A törvénynek a Mötv.-t módosító 26. §-ához kapcsolódóan a közterület-felügyeletről szóló törvény kiegészítése szükséges, mivel a Mötv. csak beemeli a közszolgáltatás nyújtására jogosultak körébe a közterület-felügyeletet, a feladat ellátásához kapcsolódó részletszabályokat viszont ebben a törvényben kell megállapítani.

Figyelemmel a közúti közlekedésről szóló 1988. évi I. törvény 9/D. § (3) bekezdésében foglaltakra, amely kimondja, hogy a járművek helyi közutakon, valamint helyi önkormányzat tulajdonában álló közforgalom elől el nem zárt magánutakon, tereken, parkokban és egyéb közterületeken történő várakozása a helyi önkormányzat, vagy a Mötv. 16/A. §-ában meghatározott szolgáltató és a várakozási terület igénybevevője közötti polgári jogi jogviszony, ezen feladat tekintetében indokolt a közterület-felügyelők esetében a közhatalmi jogosítványok kizárása.

A feladat ellátása mellett biztosítani kell a közterület-felügyelet számára a parkolás jogszerűségének ellenőrzése, valamint a pótdíj kiszabása érdekében, hogy jogosult legyen a szükséges adatok kezelésére. Ehhez szükséges az 1999. évi LXIII. törvény (a továbbiakban: Kftv.) 10. §-ának a kiegészítése.

Ahhoz, hogy az adatok jogszerűen lekérdezhetőek legyenek, a közúti közlekedési nyilvántartásról szóló törvény módosítása szükséges.

A 22. §-hoz

A törvény hatályon kívül helyezi az elektronikus aláírásról szóló törvény egy felhatalmazó rendelkezését, amely alapján a kormányzati elektronikus aláírásrendszer megvalósítására és üzemeltetéséről szóló miniszteri rendelet kiadható lenne, mivel ezt a szabályozási tárgyat más hatályos rendeletek már lefedik.

A törvény a 4. § (3) bekezdését is a hatályon kívül helyezi, amely szerint a fokozott biztonságú, illetve minősített elektronikus aláírással ellátott dokumentum kinyomtatott változatának bizonyító ereje nem azonos az elektronikus dokumentum bizonyító erejével. Az informatikai és nyomtatási technológiák fejlődésével - biztonsági és minősítési szinttől függetlenül - megteremtődtek azok a feltételek, amelyek biztosítani tudják az elektronikusan aláírt elektronikus dokumentum és nyomtatott változata hitelességét és teljes bizonyító erejét, mely indokolttá teszi a rendelkezés hatályon kívül helyezését.

A 23-25. §-hoz

Tekintettel arra, hogy a vagyonvédelmi szolgáltatási rezsióradíj megállapítása az ágazat jelentőségénél fogva a Kormány hatáskörébe tartozó tevékenység lesz, szükséges a rezsióradíjat megállapító rendészetért felelős miniszter helyett a Kormány kijelölése.

A koherencia érdekében szükséges a felhatalmazó rendelkezés módosítása is, amelyben a Kormány kerül kijelölésre a vagyonvédelmi szolgáltatási rezsióradíj elemeinek, mértékének, eljárási rendjének megállapítására.

Tekintettel arra, hogy a 2005. évi CXXXIII. törvény (a továbbiakban: Szvmt.) 76. §-ába beépítésre került a Kormány részére felhatalmazó rendelkezés a tárgyévre vonatkozó minimális vagyonvédelmi szolgáltatási rezsióradíj mértékének megállapítására, szükségtelen az Szvmt. 77. §-ában foglalt rendelkezés.

A 26-27. §-hoz

A törvény kiegészíti a Mötv.-nek a közterületek elnevezésére vonatkozó szabályait annak érdekében, hogy a jövőben a közterületek elnevezése országos szinten egységesebb képet mutasson, mint eddig. Mivel a törvény csak néhány alapvető rendelkezést rögzít, ezzel nem korlátozza az önkormányzatok jogát a közterületek elnevezéséhez. Azt, hogy e törvényi rendelkezések szerint milyen elnevezés minősül összetéveszthetőnek, a földrajzi nevekről szóló kormányrendelet határozza meg.

A 28. §-hoz

A törvény célja, hogy a közterület-felügyelet is elláthassa a várakozási közszolgáltatást, azaz a közterületi - vagy a törvény alapján meghatározott más helyen történő - parkolási szolgáltatást. Ez nem kötelező feladat, hanem döntés alapján vállalható. Ezzel a módosítással a közszolgáltatás hatékonyabb ellátása várható, hiszen nem kell külön gazdasági társaságot üzemeltetni erre a célra, hanem egy meglévő szervezet látná el e tevékenységet.

A 29. és 31. §-hoz

A törvény kiegészíti a Mötv. 42. §-ában található, a képviselő-testület nem átruházható hatáskörébe tartozó feladatok felsorolását az önkormányzat vagyonának az állam részére való ingyenes átadásáról szóló döntéssel.

A hatályos szabályozás nem tér ki arra az esetre, ha a helyi önkormányzat kíván egy vagyonelemet térítésmentesen az államnak vagy más helyi önkormányzatnak átadni. A 31. § szerint térítésmentes átadás lehetősége nem korlátlan: a forgalomképtelen vagyon tulajdonjoga nem adható át és az átadásnak valamely - törvényben vagy törvény felhatalmazása alapján kiadott jogszabályban meghatározott - közfeladat ellátását kell szolgálnia.

A 30. §-hoz

A közös önkormányzati hivatalok első ízben történő megalakulására a Mötv. közös önkormányzati hivatalokra vonatkozó szabályozásának hatálybalépését, azaz 2013. január elsejét követő hatvan napot biztosított a jogalkotó. Az érintett képviselő-testületek jelentős hányada a törvényi rendelkezéseknek megfelelően sikeresen meg is kötötte a létrehozásról szóló megállapodásokat, ugyanakkor több település vonatkozásában problémák merültek fel a közös önkormányzati hivatalok létrehozásával összefüggésben. A korábbi szabályozás szerint a kormányhivatal vezetője ebben az esetben a határidő lejártát követő hónap első napjával kijelöli a közös önkormányzati hivatalhoz tartozó településeket, amely kijelölést követő 30 napon belül kell megkötni a megállapodást. A kijelölő döntések meghozatalát követően azonban a kijelöléssel érintett egyes közös hivatalok esetén továbbra sem sikerült megkötni a közös önkormányzati hivatal létrehozásáról szóló megállapodást. Bár a Mötv. 2014. január elsején hatályba lépett módosítása alapján a kormányhivatal kezdeményezésére a közigazgatási és munkaügyi bíróság ilyen esetben soron kívüli eljárás keretében pótolja a kormányhivatal vezetője által kijelölt közös önkormányzati hivatalhoz tartozó települések közös önkormányzati hivatalának létrehozására vonatkozó megállapodását, a folyamat hosszadalmas és bonyolult volta miatt több esetben nem került sor a megállapodások megkötésére vagy azok pótlására.

Annak érdekében, hogy a megállapodások megkötésének elmaradása a továbbiakban ne lehetetlenítse el az alapvető működést, az igazgatási munka folyamatos ellátását, egy egyszerűbb, és jóval hatékonyabb megoldás bevezetésére kerül sor. A törvény alapján, amennyiben az érintett települések a közös önkormányzati hivatal létrehozásával összefüggésben elmulasztják jogszabályi kötelezettségeik teljesítését, a kormányhivatal a közös önkormányzati hivatalhoz tartozó települések kijelölésével egyidejűleg magát a megállapodást is pótolja, mindazon feltételek figyelembe vétele mellett, amelyek az érintett települési önkormányzati képviselő-testületekre is vonatkoznak. A törvény alapján a kormányhivatal vezetőjének döntése tehát két elemből áll, egyrészt tartalmazza a közös önkormányzati hivatalhoz tartozó települések kijelölését, másrészt tartalmazza a közös önkormányzati hivatal létrehozásáról szóló megállapodás pótlását a felek között. Az Alaptörvényben is rögzített önkormányzati autonómia és a döntések elleni, lehetőség szerinti legszélesebb körű jogorvoslati jog, mint alapelvek tiszteletben tartása miatt a törvény nem érinti a már korábban is meglévő, a megállapodásra vonatkozó döntés bíróság előtti megtámadhatóságának lehetőséget, az továbbra is biztosított a kormányhivatal vezetője által meghozott döntés tekintetében. A közös önkormányzati hivatalt létrehozó megállapodást, és a kormányhivatalt vezető kormánymegbízott által pótolt megállapodást a közös önkormányzati hivatalt létrehozó önkormányzatok módosíthatják. Amennyiben azonban ez a módosítás a közös önkormányzati hivatal működésének ellehetetlenülését eredményezné, a kormányhivatal részére a törvény lehetőséget biztosít arra, hogy a közigazgatási és munkaügyi bírósághoz forduljon a módosító megállapodás érvénytelenségének megállapítása iránt. E szabályok a kihirdetést követő 8. napon lépnek hatályba.

A 32. §-hoz

A helyi önkormányzatok feletti törvényességi felügyelet tartalmának alapvető rendelkezéseit pontosítja, egyértelműsíti a törvény. Egyrészt alkalmazza a Mötv. 132. § (2) bekezdésében bevezetett, azonban azt követően nem teljes körűen használt „érintett” fogalmat, mint összefoglaló elnevezést, továbbá a szükségtelen, magyarázó fogalmakat hatályon kívül helyezve világos és pontos kifejezések és mondatok használatával könnyíti meg a jogalkalmazást.

A 33. §-hoz

A hatályos szabályozás a kormányhivatal szakmai segítségnyújtási feladatkörét az alkalmazható törvényességi felügyeleti eszközök között rögzíti. A törvény célja ennek módosítása, figyelemmel arra, hogy a szakmai segítségnyújtásra a törvényességi felügyeleti jogkörön belül, azonban törvényességi felügyeleti eljárás megindítása nélkül is szükség lehet. Éppen ezért a szakmai segítségnyújtás a törvényességi felügyeleti eszközök listájából törlésre kerül, és önállóan kerül szabályozásra.

A módosítás egyúttal a jogbiztonság érdekében pontosítja a szakmai segítségnyújtás terjedelmét is, mivel a korábbi szabályozás a jogalkalmazás során bizonytalanságokat okozott. Ennek érdekében meghatározásra került, hogy a szakmai segítségnyújtás keretében a kormányhivatal az érintett által alkalmazandó jogszabályok tartalmával összefüggésben biztosít szakmai segítséget az érintett jogszerű működése céljából.

A 34. §-hoz

A törvény alapján a közigazgatási és munkaügyi bíróságnak már nemcsak szűk körben (közérdek súlyos sérelme vagy elháríthatatlan kár) kötelező a határozat végrehajtásának felfüggesztése, hanem mérlegelési jogkörében a kormányhivatal felülvizsgálati kérelmében megfogalmazottak figyelembe vételével dönthet a felfüggesztésről.

A 35. §-hoz

A törvény technikai jellegű, szövegpontosító rendelkezéseket tartalmaz, amelynek keretében a törvényességi felügyeleti bírság többszöri, illetve ismételt kiszabhatóságának szabálya került átdolgozásra, pontosításra.

A 36. §-hoz

A törvény két felhatalmazó rendelkezéssel egészíti ki a Mötv.-t. Az első a kormányhivatal csereügyletek megkötéséhez szükséges jóváhagyási jogának gyakorlásáról szóló rendelet kiadására vonatkozik, a másik pedig a szintén e törvény által módosítandó 14/A. §-sal összhangban a közterületjellegek meghatározásáról szóló rendelet kiadására ad felhatalmazást.

A 37. §-hoz

A Mötv. 108. §-ának módosítása miatt módosítani szükséges a Mötv. sarkalatossági záradékát is.

A 38. §-hoz

A törvény 38. §-a kimondja, hogy a Mötv.-t módosító azon rendelkezéseket, amelyek a közterületek elnevezése előtt állítanak korlátokat, csak a törvény vonatkozó rendelkezésének hatálybalépése után, azaz 2015. január 1. után elnevezett közterületek esetében kell alkalmazni. Pusztán ezen törvény rendelkezései alapján tehát nincsen szükség a már elnevezett közterületek átnevezésére.

A 39-40. §-hoz

A módosuló rendelkezések miatt szükséges szövegcseréket, illetve a jogalkalmazás során felmerült problémák megoldása miatt indokolt kiegészítéseket és pontosításokat tartalmazza. Ennek keretében kerül sor pl. a helyi önkormányzat és annak képviselő-testülete mellett a társulás, és a társulási tanács nevesítésére a törvényben, továbbá a határidő eredménytelensége, mint a gyakorlatban nehezen kezelhető fogalom a törvényességi felhívás eredménytelensége szöveggel való kicserélésére.

Figyelemmel továbbá a bírósági szervezetrendszer változására, a 2014. évi általános önkormányzati választások napján hatályba lépett 37. § (4) és (6) bekezdésben szereplő törvényszék kifejezés közigazgatási és munkaügyi bíróságra módosul.

A 39. § (2) bekezdése úgy módosítja a Mötv.-t, hogy a helyi önkormányzatokért felelős miniszter egyetértési jogot kapjon a helyi önkormányzatok törvényességi felügyeletéért felelős miniszternek a Mötv. 129. §-ában felsorolt feladatai végrehajtásában.

A 40. § tartalmazza azoknak a bekezdéseknek a megjelölését, amelyek a módosítás következtében deregulációt igényelnek, illetve a szerepeltetésük a Mötv. egyéb szabályaira figyelemmel már felesleges.

A 41. §-hoz

A törvénynek a Mötv.-t módosító 26. §-ához kapcsolódóan célszerű előírni, hogy az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény által létrehozott segédfelügyelők számára biztosított legyen a díjfizetési kötelezettség teljesítésének ellenőrzésére, valamint a díj- és pótdíjkövetelés érvényesítés.

A 42-44. §-hoz

A Kormány döntésének megfelelően a Nemzeti Elektronikus Információbiztonsági Hatóság a Belügyminisztérium szervezetébe integrálódik. A NEIH az elektronikus információs rendszerek biztonságának felügyeletét eddig törvényi szintű kijelölés alapján látta el. A törvény szerint ez a kijelölés ezentúl kormányrendeleti szinten történik meg. A módosítás tartalmi változást nem jelent.

A 45-50. §-hoz

A törvény kiegészíti az állami és önkormányzati nyilvántartások együttműködésének általános szabályairól szóló 2013. évi CCXX. törvényt (a továbbiakban: Interop. tv.) egy hozzáférési jogosultsági nyilvántartásra vonatkozó szabályokkal. Ezt a nyilvántartást a KCR működtetésére a kormányrendeletben kijelölt KEKKH vezeti a törvény szerint, és ez a nyilvántartás tartalmazza a KCR-be bejegyzésre jogosult jegyzők adatait, ezzel gondoskodván arról, hogy a KCR-ben országszerte mindenhol csak az arra jogosult személy vezethessen át változást.

A törvény kiegészíti továbbá az Interop. tv.-t több kormányrendeleti szintű jogalkotási felhatalmazással, amely alapján a Kormány rendeletben szabályozza az egységes címképzés szabályait és kijelöli a törvényben megnevezett feladatok ellátásáért felelős szerveket. Az egységes címképzési szabályok megalkotása előfeltétele a központi címregiszter létrehozásának, az országosan egységes formátumú címek alapján lehet a címregiszter adatbázisa teljes.

Tekintettel arra, hogy az Interop. tv.-ben a központi címregiszter létrehozásához nem elengedhetetlenül fontos felhatalmazó rendelkezések nem a törvény általános hatálybalépésének napján, 2015. január 1-jén fognak hatályba lépni, hanem csak 2015. július 1-jén, azaz fél évvel később, a törvény 18. §-ában található átmeneti rendelkezésekben előírt határidőket a törvény meghosszabbítja szintén fél évvel, hogy összességében a feladatok végrehajtására rendelkezésre álló idő ne csökkenjen.

A központi címregiszter létrehozása érdekében szükséges az ingatlan-nyilvántartásban szereplő, az egyes ingatlanokhoz tartozó címadatok, valamint a címkoordináták egyszeri (adott esetben több ütemben történő) ingyenes átadása adatfeltöltés és adatszinkronizáció céljából a címregiszter kezelésére felhatalmazott szervezetnek. Az egyszeri adatátadásra biztosított határidő elteltét követően az erről szóló rendelkezést hatályon kívül kell helyezni.

-----STARTING---POINT---VEGE---

Az 51. §-hoz

A törvény hatálybalépéséről rendelkezik.

Az 52. §-hoz

A törvénynek a Mötv.-t módosító rendelkezéseinek sarkalatosságáról rendelkezik.

Az 53. §-hoz

A törvény az Interop. tv.-nek a központi címregiszter működéséhez nem elengedhetetlen rendelkezéseinek hatálybalépését elhalasztja 2015. január 1-ről 2015. július 1-re. Ennek oka, hogy a 2015. január 1-ig hátralévő időszak nem elegendő az államigazgatás számára, hogy kellő alapossággal felkészülhessen az Interop. tv. ezen §-aiban foglaltak végrehajtására.