1994. évi XLII. törvény indokolása

a Magyar-Export-Import Bank Részvénytársaságról és a Magyar Exporthitel Biztosító Részvénytársaságról

-----STARTING---POINT---ALTALANOS--- 

A gazdaság működőképességének fenntartása és javítása hosszú és rövid távon is szükségessé teszi külpiaci poziciónk megőrzését, erősödését. A piacgazdasági nyitás, a nemzetközi gazdasági szervezetekhez való tartozás, a kemény költségvetési korlátok erősen szűkítik azokat a támogatási-ösztönzési lehetőségeket, amelyekkel a hazai vállalkozók érzékelhető előnyhöz, vagy a versenytársakkal azonos pozicióba jutnának a külpiacon. Különösen fontos ezért, hogy hatékonyan tudjuk működtetni azokat a rendszereket, amelyek alkalmasak az exportteljesítmény ösztönzésére, támogatására, és egyben összhangban vannak a GATT és az OECD szabályaival.

Ilyen rendszernek tekinthető az exportfinanszírozás, garancianyújtás és exporthitel-biztosítás rendszere, melynek egységes elvek szerinti kezeléséhez a megfelelő intézményi háttér megteremtése ma már elengedhetetlenül szükséges Magyarországon is.

Ezt a célt szolgálja a Magyar Export-Import Bank Részvénytársaság (Eximbank) és a Magyar Exporthitel Biztosító Részvénytársaság (EB Rt.) e törvény általi létrehozása.

-----STARTING---POINT---RESZLETES---

Az 1. §-hoz

Az 1991-ben alapított Exportgarancia Biztosítási Részvénytársaság (EG Rt.) két részvénytársaságra történő szétválását az indokolja, hogy az exporthoz kötődő pénzintézeti és biztosítási feladatok végzésére intézményileg elkülönítetten kerülhessen sor. Az exportfinanszírozás és garancianyújtás feladatát ellátó Eximbank és az exporthitel-biztosítását ellátó EB Rt. tisztább jogi megoldást teremt és lehetőséget ad arra is, hogy a létrehozandó szervezetek szabályozása alkalmazkodjon az általános pénzintézeti, illetve biztosítási szabályozáshoz. Ugyanakkor az új intézményekhez fűződő kormányzati, külgazdasági és költségvetési kapcsolatok indokolttá teszik az állami tulajdon kezdeti kizárólagosságát és a tulajdonosi jogok pénzügyminiszter általi gyakorlását.

A 2. §-hoz

A törvény e szakasza foglalja egybe azokat a pénzintézeti tevékenységeket, amelyek végzésére az Eximbank felhatalmazást kaphat. E tevékenységeket az Eximbank csak az exporthoz, külföldön megvalósuló magyar befektetésekhez, illetve kivételes esetekben az importhoz kötődően végezheti.

Az exporthitelezés az Eximbank esetében magában foglalhatja a magyar exportőr (termelő) számára az általa nyújtott áruhitel refinanszírozását, az exportőrt (termelőt) finanszírozó kereskedelmi bank refinanszírozását, valamint a külföldi vevő közvetlen vagy külföldi bank általi finanszírozását.

A 3. §-hoz

E szakasz az EB Rt. által végezhető biztosítási tevékenységeket határozza meg. Az EB Rt. kereskedelmi, árfolyam- és politikai kockázatok elleni biztosítási jogköre alapvetően az exportügyletekhez kapcsolódik, de nem terjedhet ki az exportált árukban keletkezett veszteségek elleni biztosításra. A politikai kockázatok és a hozzá kapcsolódó biztosítási módozatok mellékletekkel is kiegészülő részletesebb kifejtését az indokolja, hogy ilyen jellegű biztosítási szerződést Magyarországon az EG.Rt-t követően csak az EB Rt. köthet és ezek mögött az állam, illetőleg a központi költségvetés készfizető kezessége áll.

A 4. §-hoz

A 2-3. §-ban meghatározott tevékenységek végzésére a jogot - elsősorban annak költségvetési háttere miatt - a két részvénytársaság nem adhatja tovább, tevékenységüket más jogi személy útján nem gyakorolhatják.

Az 5. §-hoz

A törvény 5. §-ának rendelkezése alapján a Kormánynak kell az Eximbank és az EB RT hosszútávú és stabil működőképességét biztosítania.

A 6-8. §-hoz

A törvény e szakaszai a két részvénytársaságnak a költségvetéshez fűződő kapcsolatait részletezik. Az éves költségvetés tervezéséhez, az Eximbank és az EB Rt. által vállalt kötelezettségekből fakadó költségvetési terhek egyértelművé tételéhez elengedhetetlen, hogy törvényi szinten kerüljön elfogadásra, hogy mely esetekben érvényesíthető az állami készfizetői kezesség. Az éves költségvetési törvény egyben megszabja a két intézmény kötelezettség-vállalásainak felső határát.

A 9. §-hoz

Az Eximbankhoz és az EB. Rt.-hez kapcsolódó kormányzati célok, valamint a részvénytársaságok kizárólagos állami tulajdona következtében azok gazdálkodási eredményének felhasználásáról, rendezéséről a Kormány dönt.

A 10. §-hoz

Annak érdekében, hogy az Eximbank és az EB. Rt. tevékenysége összhangban legyen a Kormány gazdaságpolitikai célkitűzéseivel, valamint annak okán, hogy a két szervezet tevékenységének pénzügyi következményei végső soron a központi költségvetést érintik, a Kormány a tulajdonosi jogok gyakorlója számára irányelveket adhat ki, akinek biztosítania kell az irányelvek érvényesülését a két szervezet működésében.

A 11. §-hoz

A külgazdasági kapcsolatokhoz, ezen belül kiemelten az exportteljesítményhez fűződő állami szerepvállalás indokolttá teszi, hogy a Kormány minden évben részletes tájékoztatót kapjon az Eximbank és az EB. Rt. működéséről. A törvény e szakasza megnevezi a beszámolóért felelős szerveket és a beszámoló tartalmára vonatkozó főbb követelményeket.

A 12. §-hoz

A részvénytársaságokra vonatkozó általános szabálynak megfelelően az Eximbank és az EB. Rt. üzleti tervét azok igazgatóságai hagyják jóvá. Az igazgatósági tagokra vonatkozó e törvény általi különleges szabályozás lehetővé teszi a Kormány irányelveinek figyelembevételét.

A 13. §-hoz

Az Eximbank és az EB. Rt. tevékenységének sajátosságai indokolttá és szükségessé teszik, hogy e sajátosságok a számviteli, könyvvezetési rendjükben is tükröződjenek. A törvény e szakasza már részleges, kötelezően betartandó szabályt ír elő, illetve megadja a lehetőséget a Kormány számára az általánostól eltérő szabályozásra.

A 14. §-hoz

Az Eximbankra és az EB. Rt-re alapvetően a részvénytársaságokra vonatkozó általános szabályozás érvényes. A törvénynek a III. fejezete a szervezeti szabályok tekintetében az ettől való eltérést fogalmazza meg. A két szervezet igazgatóságának azon sajátosságát, hogy azok tagjait a makro- és külgazdasági folyamatokért felelős intézmények képviselői alkotják.

A 15. §-hoz

E szakasz a gazdasági társaságokról szóló 1988. évi VI. számú törvénytől (Gt) eltérő előírást tartalmaz az Eximbank és az EB. Rt. felügyelő bizottságainak összetételére. A törvény e szakaszába megnevezett szervek kül - és makrogazdasági szakmai irányultsága kellő áttekintést kell, hogy biztosítson a két szervezet ügyvezetésének, üzletvitelének ellenőrzéséhez.

A 16-18. §-hoz

A törvény e szakaszai foglalják össze, hogy az Eximbank és az EB. Rt. vezetésében és ellenőrzésében ki és milyen feltételek teljesülése esetén vehet részt. E szabályozást az a cél indokolja, hogy elkerülhető legyen az összeférhetetlenség, valamint az érdekösszeütközés. A Gt. az igazgatóság és felügyelő bizottság vonatkozásában ilyen előírásokat nem tartalmaz.

A 19. §-hoz

Az Eximbank és az EB. Rt. által alkalmazott könyvvizsgáló kötelezettsége szélesebb körű a pénzintézeti, illetve a biztosítási tevékenységre vonatkozó jogszabályi rendelkezésekben rögzítetteknél. E szakasz meghatározza azokat a többlet feladatokat és kötelezettségeket, amelyek a két részvénytársaság könyvvizsgálóira érvényesek.

A 20. §-hoz

Az Eximbank tevékenységére alapvetően a pénzintézetekről és a pénzintézeti tevékenységről szóló 1971. évi LXIX. törvény (továbbiakban: Pit) rendelkezései érvényesek. A következő szakaszok azokat az Eximbankra hatályos különleges szabályokat foglalják össze, amelyek eltérést jelentenek a Pit.-ről és nem vonatkoznak az Eximbankra. Ezen belül a fenti szakasz azt részletezi, hogy az Eximbank szavatolótőkéjének a számítása során mi minősülhet alárendelt kölcsöntőkének. Ennek kapcsán a szabályozás három ponton tér el a Pit rendelkezéseitől, amelyeket az Eximbank forrásszerzései mögött álló költségvetési készfizetői kezesség tesz lehetővé és egyben indokolttá.

1. A hitelre vonatkozó feltételekkel a kötvények is beszámíthatók a járulékos tőkeelemek közé.

2. A járulékos tőkébe beszámítható források nyújtására vonatkozó szerződésnek nem feltétele a hitelnyújtó egyetértése arra vonatkozóan, hogy követelése a részvényesek előtti legutolsó helyen áll, mivel hitelnyújtása mögött közvetlen állami készfizetői kezesség áll.

3. Az Eximbanknál - szintén annak költségvetési háttere miatt - nincs korlátokhoz követ az alapvető és a járulékos tőkeelemek aránya.

A 21. §-hoz

Az Eximbank esetében a nagyhitelnek minősülő hitelnyújtás Pit-től eltérő tágabb határai, valamint a kereskedelmi bankok számára nyújtott hitelek ez alóli felmentése elengedhetetlen feltétele az Eximbank működésének. Alapításának egyik fő indoka épp a kereskedelmi bankok finanszírozási korlátai miatt kialakuló exportfinanszírozási rés megszüntetése.

A 22. §-hoz

Az Eximbanknak a Pit. 41. §-ának hatálya alóli kivételét azért fogalmazza meg a törvény e szakasza, hogy a tulajdonos (állam) számára nyújtható hitelek összege ne kötődjön az Eximbank szavatolótőkéjének meghatározott mértékéhez. Az Eximbanknak nem feladata a költségvetés finanszírozása, épp ellentétben ezzel, annak terhére vállal kötelezettségeket. Amennyiben szabad pénzeszközökkel rendelkezik, indokolatlan, hogy korláthoz kössük a belső hitelezés mértékét.

A 23. §-hoz

Az Eximbank alapítására speciális célból, az export finanszírozása érdekében kerül sor. E szakasz kizárja annak lehetőségét, hogy az Eximbank tőkéjét ingatlanba, vagy más vállalkozásba fektesse.

A 24. §-hoz

E szakasz biztosítja, hogy az állam nevében a tulajdonosi jogok gyakorlója információkat kaphasson az Eximbank működéséről a Bankfelügyelettől, vagy közvetlenül az Eximbanktól.

A 25. §-hoz

Az EB. Rt. a kereskedelmi kockázatok elleni biztosítási tevékenységét a biztosítási jogszabályoknak megfelelően végzi. A politikai kockázatok elleni biztosítás nem tartozik az Állami Biztosításfelügyelet felügyelete alá, ezért annak szabályozását külön rendeletben kell meghatározni. Törvényi szintű szabályozása nem indokolt,mivel annak részleteit várhatóan a külső körülmények függvényében változtatni kell.

-----STARTING---POINT---VEGE---

A 26. §-hoz

E szakasz összefoglalja és megadja a törvényben megfogalmazottak végrehajtásához a szükséges felhatalmazásokat.

A 27. §-hoz

Az esetleges félreértések és joghézagok elkerülése érdekében szükséges annak rögzítése, hogy a Kormány a központi költségvetés terhére az EG. Rt. vonatkozásában vállalt kötelezettségeit továbbra is érvényesnek tekinti. E szakasz egyben lehetővé teszi, hogy politikai kockázatok elleni biztosítás lehetősége folyamatos legywen az EG. Rt. megszünését követően is.

A 28. §-hoz

A törvényben foglaltak elfogadása már, érvényben lévő törvények módosulását vonja maga után.

E szakasz tartalmát és szükségességét az 1-26. §-ban foglaltak indokolják.

A 29-32. §-okhoz

A javaslat szerint az 1990. évi VI. törvény 49. §-a és a fölötte lévő cím hatályát veszti és helyére új címmel, új 49. §. lép, továbbá a törvény további 49/A., 49/B., 49/C. §-okkal kerül kiegészítésre, melyek együttesen szabályozzák az elszámolóházi tevékenységre vonatkozó törvényi előírásokat.

A javaslat tételesen tartalmazza az elszámolóház által végezhető tevékenységek felsorolását, valamint azt, hogy működését milyen engedélyek birtokában folytathatja. Szükséges beszereznie az Állami Értékpapír Felügyelet engedélyét. Az Állami Értékpapír Felügyelet hatásköre az elszámolóház működésének felügyeletére vonatkozik, alapvetően az 1990. évi VI. törvény tőzsdére vonatkozó szabályainak értelemszerű alkalmazásával, azzal a kivétellel, hogy az elszámolóház működését az ÁÉF nem függesztheti fel, hiszen az a tőzsdei forgalom lebonyolíthatóságát alapvetően lehetetlenné tenné.

A tervezet részletesen tartalmazza azon szabályzatok megnevezését, amelyek az elszámolóház biztonságos működéséhez feltétlenül szükségesek. Ugyancsak tartalmaz előírásokat az elszámolóház fizetőképességére, valamint a rendelkezésére álló szabad pénzeszközök felhasználhatóságára vonatkozóan. Az elszámolásforgalom gyors és biztonságos lebonyolítása érdekében az elszámolóház pénzforgalmi számláját köteles a Magyar Nemzeti Banknál vezettetni.

A törvényjavaslat speciális rendelkezéseket fogalmaz meg a nemzetközi pénzügyi intézmények magyarországi nyilvános értékpapír kibocsátására és forgalomba hozatalára ezen intézmények sajátosságaira tekintettel.