2009. évi XII. törvény indokolása

az államhatárt, az államhatár vonalának megállapítását tartalmazó egyes nemzetközi szerződések és határokmányok kihirdetéséről

-----STARTING---POINT---ALTALANOS---

Általános indokolás

A törvény célja - az államhatárról szóló 2007. évi LXXXIX. törvényben foglaltaknak megfelelően - az államhatárt, az államhatár vonalának megállapítását tartalmazó egyes nemzetközi szerződések és határokmányok kihirdetése.

Az államhatárról szóló 2007. évi LXXXIX. törvény 16. § (3) bekezdése alapján a még ki nem hirdetett, az államhatárt, az államhatár vonalának megállapítását tartalmazó nemzetközi szerződéseket és határokmányokat 2008. december 31-ig törvényben ki kell hirdetni.

A határokmányok megkönnyítik mind az államhatár megjelölését és karbantartását végző műszaki szakemberek munkáját, mind a határrendészeti szervek tevékenységét, akik digitalizált formában juthatnak hozzá a magyar-román, a magyar-szerb, a magyar-szlovén, a magyar-horvát, magyar-osztrák és a magyar-szlovák államhatár szükséges adataihoz. A határokmányok az állampolgárok számára is fontos információkkal szolgálnak, mivel meghatározzák az államhatár pontos helyét, illetve leírását.

A kihirdetés érinti a határegyezmények közül a Magyar Népköztársaság Kormánya és a Román Szocialista Köztársaság Kormánya között, a magyar-román államhatár rendjéről, határkérdésekben való együttműködésről és kölcsönös segítségnyújtásról szóló, Budapesten, 1983. október 28. napján aláírt Egyezményt, valamint a Magyar Népköztársaság Kormánya és a Jugoszláv Szocialista Szövetségi Köztársaság Képviselőházának Végrehajtó Tanácsa között a magyar-jugoszláv államhatáron a határvonal és a határjelek felújításáról, megjelöléséről és karbantartásáról szóló Egyezményt, továbbá a magyar-ukrán határokmányok kivételével - melyek kihirdetésére a 2007. évi VIII. törvényben már sor került - valamennyi határokmányt, az alábbiak szerint:

Magyar-román viszonylatban:

A Magyar Népköztársaság Kormánya és a Román Szocialista Köztársaság Kormánya között, a magyar-román államhatár rendjéről, határkérdésekben való együttműködésről és kölcsönös segítségnyújtásról szóló, Budapesten, 1983. október 28. napján aláírt Egyezményt - mely a magyar-román államhatár vonalának megállapítására vonatkozó rendelkezéseket is tartalmaz - a magyar fél törvényben nem hirdette ki, hanem sorszámozott nemzetközi szerződés formájában tette közzé (lásd: 1986/12. nemzetközi szerződés a belügyminisztertől).

Az Egyezményt Budapesten, 1983. október 28. napján írták alá, jóváhagyásáról szóló jegyzékváltás 1986. június 23-án történt meg, így az Egyezmény a Magyar Köztársaság vonatkozásában nemzetközi jogi szempontból 1986. június 23-án lépett hatályba. Mivel a nemzetközi szerződés aláírására 1983. október 28-án került sor, ezért a nemzetközi szerződés megnevezésében még Magyar Népköztársaság és Román Szocialista Köztársaság szerepel.

Az Egyezmény I. fejezetét, illetve III-VI. fejezetét időközben hatályon kívül helyezte a 2006. évi LXXXV. törvénnyel kihirdetett, a Magyar Köztársaság és Románia között a magyar-román államhatár rendjéről, az együttműködésről és a kölcsönös segítségnyújtásról szóló, Bukarestben, 2005. október 20-án aláírt Szerződés 25. cikk (4) bekezdése, 2007. január 6. napjától [lásd: 33/2006. (XII. 22.) KüM határozat].

A határokmányok, melyek az államhatár vonalának pontos kijelölését tartalmazzák, az államhatárról szóló 2007. évi LXXXIX. törvény 1. § (3) bekezdése alapján nemzetközi szerződésnek minősülnek, így azokat törvényben kell kihirdetni.

Magyar-szlovén, magyar-horvát és magyar-szerb viszonylatban:

A törvény célja - az államhatárról szóló 2007. évi LXXXIX. törvényben foglaltaknak megfelelően - a Magyar Népköztársaság Kormánya és a Jugoszláv Szocialista Szövetségi Köztársaság Képviselőházának Végrehajtó Tanácsa között a magyar-jugoszláv államhatáron a határvonal és a határjelek felújításáról, megjelöléséről és karbantartásáról szóló Egyezmény, valamint a magyar-szlovén, a magyar-horvát, illetve a magyar-szerb államhatár határokmányainak kihirdetése.

Az Egyezményt - mely a magyar-jugoszláv államhatár vonalának megállapítására vonatkozó rendelkezéseket is tartalmaz - a magyar fél törvényben nem hirdette ki, hanem sorszámozott nemzetközi szerződés formájában tette közzé (lásd: 1984/3. nemzetközi szerződés a belügyminisztertől).

Az Egyezményt Belgrádban, 1983. október 20-án írták alá. Az Egyezmény jóváhagyásáról szóló jegyzékváltás 1984. március 5-én történt meg, így az Egyezmény a Magyar Köztársaság vonatkozásában 1984. április 4. napján lépett hatályba. Mivel az Egyezmény aláírására 1983. október 20-án került sor, ezért a nemzetközi szerződés megnevezésében még Magyar Népköztársaság és Jugoszláv Szocialista Szövetségi Köztársaság szerepel.

Az Egyezmény a Jugoszláv Szocialista Szövetségi Köztársaság felbomlását követően - a délszláv utódállamok vonatkozásában - továbbra is hatályban maradt, annak rendelkezései magyar-szlovén, magyar-horvát, illetve magyar-szerb viszonylatban jelenleg is irányadóak.

Magyar-osztrák, magyar-szlovák viszonylatban:

E tekintetben kizárólag a magyar-osztrák és a magyar-szlovák határokmányok kihirdetésére van szükség, tekintettel arra, hogy a Magyar Köztársaság és az Osztrák Köztársaság, valamint a Magyar Köztársaság és a Szlovák Köztársaság közötti államhatár megállapítását tartalmazó nemzetközi szerződések korábban már törvényben kihirdetésre kerültek.

-----STARTING---POINT---RESZLETES---

Részletes indokolás

Az 1. §-hoz

Az államhatárról szóló 2007. évi LXXXIX. törvény 16. § (3) bekezdése szerint a még ki nem hirdetett, az államhatárt, az államhatár vonalának megállapítását tartalmazó nemzetközi szerződéseket és határokmányokat 2008. december 31-ig törvényben ki kell hirdetni.

A Magyar Népköztársaság Kormánya és a Román Szocialista Köztársaság Kormánya között, a magyar-román államhatár rendjéről, határkérdésekben való együttműködésről és kölcsönös segítségnyújtásról szóló Egyezményt a magyar fél nem hirdette ki, hanem sorszámozott nemzetközi szerződés formájában tette közzé (1986/12. nemzetközi szerződés a belügyminisztertől). A nemzetközi szerződésnek aláírására 1983. október 28-án került sor, ezért a nemzetközi szerződés megnevezésében még Magyar Népköztársaság és Román Szocialista Köztársaság szerepelnek.

A 2. §-hoz

Az Egyezmény jóváhagyásáról szóló jegyzékváltás 1986. június 23-án megtörtént. Az Egyezmény a Magyar Köztársaság vonatkozásában 1986. június 23-án nemzetközi jogilag hatályba lépett.

Az Egyezmény I. fejezetét, illetve III-VI. fejezetét időközben hatályon kívül helyezte a 2006. évi LXXXV. törvénnyel kihirdetett, a Magyar Köztársaság és Románia között a magyar-román államhatár rendjéről, az együttműködésről és a kölcsönös segítségnyújtásról szóló, Bukarestben, 2005. október 20-án aláírt Szerződés 25. cikk (4) bekezdése, 2007. január 6. napjától [lásd: 33/2006. (XII. 22.) KüM határozat].

A 3. §-hoz

A Magyar Népköztársaság Kormánya és a Jugoszláv Szocialista Szövetségi Köztársaság Képviselőházának Végrehajtó Tanácsa között a magyar-jugoszláv államhatáron a határvonal és a határjelek felújításáról, megjelöléséről és karbantartásáról szóló Egyezményt - mely a magyar-jugoszláv államhatár vonalának megállapítására vonatkozó rendelkezéseket is tartalmaz - a magyar fél törvényben nem hirdette ki, hanem sorszámozott nemzetközi szerződés formájában tette közzé (lásd: 1984/3. nemzetközi szerződés a belügyminisztertől).

A 4. §-hoz

A Szerződést Belgrádban, 1983. október 20-án írták alá. A Szerződés jóváhagyásáról szóló jegyzékváltás 1984. március 5-én megtörtént, így a Szerződés a Magyar Köztársaság vonatkozásában 1984. április 4. napján lépett hatályba.

Mivel a nemzetközi szerződés aláírására 1983. október 20-án került sor, ezért a nemzetközi szerződés megnevezésében még Magyar Népköztársaság és Jugoszláv Szocialista Szövetségi Köztársaság szerepel.

Az 5. §-hoz

A Magyar Köztársaság és Románia, a Magyar Köztársaság és a Szlovén Köztársaság, a Magyar Köztársaság és a Horvát Köztársaság, a Magyar Köztársaság és a Szerb Köztársaság, a Magyar Köztársaság és az Osztrák Köztársaság, illetve a Magyar Köztársaság és a Szlovák Köztársaság közötti államhatár határokmányainak felsorolását a törvény 1-4. számú melléklete, magukat a határokmányokat a törvény 5-8. számú melléklete tartalmazza.

A 6. §-hoz

A törvény a kihirdetését követő napon lép hatályba, a végrehajtásához szükséges intézkedésekről a határrendészetért felelős miniszter gondoskodik.