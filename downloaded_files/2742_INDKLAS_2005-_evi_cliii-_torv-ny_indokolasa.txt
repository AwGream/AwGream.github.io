2005. évi CLIII. törvény indokolása

a Magyar Köztársaság 2006. évi költségvetéséről

Általános indokolás

I. A kormányzat gazdaságpolitikájának fő vonásai, az államháztartás alakulása 2006-2008-ig

1. A kormányzat gazdaságpolitikája

a) Gazdaságpolitikai célok, cselekvési irányok

A magyar gazdaság sajátosságait, fejlettségi szintjét, a gazdasági és társadalmi folyamatok alakulását befolyásoló külső és belső feltételeket figyelembe véve a gazdaságpolitika fő célja a modernizáció, a felzárkózás mind a gazdasági teljesítményeket, mind a foglalkoztatás szintjét, mind pedig az emberek életkörülményeit tekintve.

A megjelölt cél csak az EU-átlagnál gyorsabb növekedési ütem fenntartásával, ugyanakkor egyensúlyőrző fejlődési pályán haladva érhető el. Ezért a magyar Kormány 2003-tól alkalmazott és Magyarország 2004. évi Konvergencia programjában kifejtett középtávú gazdaságpolitikája:

- növekedésorientált;

- rövid- és középtávon az államháztartási hiány csökkentését - egyben a vállalkozási források növelése érdekében az újraelosztási hányad mérséklését -, mint az egészséges növekedés egyik legfontosabb feltételét helyezi előtérbe.

A fenti célok által jellemezhető gazdaságpolitika sikeres megvalósítása érdekében a legfontosabb cselekvési irányok a következők:

- a versenyképesség növelése;

- a tőkevonzó képesség erősítése;

- a foglalkoztatottsági szint emelése;

- az infrastrukturális háttér megerősítése;

- korszerű képzés és a K+F tevékenység serkentése;

- az ország környezeti állapotának javítása.

A kijelölt célok teljesítéséhez egy továbbra is szigorú, a hiány mérséklését a középpontba állító fiskális politika szükséges. A Konvergencia programban középtávra megjelölt elvek mentén elfogadott költségvetés teljesítése előfeltétele a hosszú távon fenntartható növekedési folyamatok stabilizálódásának, ezen túlmenően pedig jelentős mértékben javíthatja a magyar gazdaságpolitika hitelességének nemzetközi megítélését.

A sikeres előrehaladáshoz ezzel párhuzamosan a fiskális és monetáris politika növekvő összhangjára, ezen keresztül olyan pénzügypolitikai feltételek kialakítására van szükség, amelyek eredményeképp gazdasági növekedési veszteségek nélkül javulnak az egyensúlyi pozíciók, az infláció folyamatosan csökken. Az adott feltételek mellett mindezeket egy óvatos, a termelékenység növekedésével összhangban álló reálbér emelkedést eredményező jövedelempolitikának kell kísérnie.

b) A gazdaság helyzete

A magyar gazdaságpolitikának a gazdaság fejlődésének jelenlegi szakaszában egyszerre két, több vonatkozásban egymással ellentétes elvárásnak kell megfelelnie. Biztosítani kell a megkezdődött felzárkózás folyamatosságát, ugyanakkor jelentős javulást kell elérni az egyensúlyi feltételek alakulásában. E nehéz feladat teljesítésében a 2003-tól meginduló gazdaságpolitikai irányváltás - a külső konjunktúra kedvezőtlen alakulása ellenére - érzékelhető eredményeket hozott, hiszen a magyar GDP növekedése továbbra is folyamatosan 2-3 százalékponttal az EU-átlag felett alakul, miközben az államháztartási deficit mérséklődött. A belső kereslet helyett újra a beruházás és az export lett a gazdasági növekedés húzóereje, a reálkereset-növekedés ismét összhangba került a termelékenység növekedésével, ami segíti a versenyképesség javulását.

E kedvező folyamatok 2005-ben is jellemzőek maradtak. A GDP növekedési üteme az első negyedévi 2,9 % után a II. negyedévben 4,1 %-ra gyorsult, és az év egészében - továbbra is egészséges szerkezetben - várhatóan ismét 4 % közelében bővülhet.

2005. első félévében a reálbérek 4,5%-kal emelkedtek, és emellett a lakossági megtakarítások - magánnyugdíjpénztárak nélkül - fokozatosan emelkednek, az év egészében elérhetik a GDP 1,2-1,5%-át. Az alkalmazásban állók létszáma az idei első félévben nem változott, ezen belül a versenyszektorban 0,3%-os emelkedés regisztrálható. A fogyasztás ugyanezen időszakban 2,7%-os, fenntartható mértékű növekedést mutatott. Az áru- és szolgáltatásexport (2005. első félév: 9,1%), valamint a beruházások (2005. első félév: 8,3%) erőteljesen növekednek.

Az ország külső finanszírozási igénye a növekvő EU-transzferek hatására a fizetési mérleg hiányánál kedvezőbben alakul, a finanszírozás szerkezete javuló.

A 2004. végén megindult dezinfláció 2005. elején erőteljesen folytatódott, és a folyamatok további árcsökkenés irányába mutatnak.

c) Makrogazdasági pálya

A foglalkoztatottak számának fokozatos növekedése mellett stabil, évi 3% fölötti termelékenység-növekedést feltételezve a GDP növekedési üteme a 2005. évi 3,5-4%-ról 2008-ra elérheti a 4-4,5%-ot.

Foglalkoztatás és növekedés változás %-ban

 

 

 

 

 

 

 2005

 2006

 2007

 2008

 Foglalkoztatottak száma

 kb. 0

 0-1

 0,5-1

 0,5-1

 Munkanélküliségi ráta, %

 6,5-7

 6,3-6,8

 6,2-6,4

 6,1-6,3

 Aktivitási arány, %

 60,5-61

 kb. 61

 61-61,5

 61,5-62

 GDP növekedése

 3,5-4

 kb. 4

 4-4,5

 4-4,5

2004-től - kitűzött gazdaságpolitikai céloknak megfelelően - a fogyasztás növekedési üteme már a GDP-é alatt maradt. A lakáshitel támogatás feltételeinek szigorítása, valamint a kedvező betéti kamatok hatására a háztartások ismét növelték pénzmegtakarításaikat, a GDP arányos nettó finanszírozási képesség ismét növekedett.

Középtávon a reálbérek a nemzetgazdasági termelékenységgel összhangban nőhetnek. A bérköltség szempontjából meghatározó bruttó keresetek mérsékelt ütemű növekedésének elfogadtatását a csökkenő infláció is elősegíti.

2006-2008 között évente 3-3,5% közötti fogyasztás-bővüléssel számolunk.

Középtávon az egyik legfontosabb gazdaságpolitikai cél a gazdaság tőkevonzó-képességének javítása, illetve a már megvalósult külföldi befektetések integrációjának elmélyítése. Ehhez továbbra is törekedni kell a külföldi beruházások számára befektetőbarát környezet megvalósítására és a nélkülözhetetlen infrastrukturális beruházások (pl. gyorsforgalmi úthálózat) megépítésére. A külföldi beruházások nyomán hazánkban működő nagyvállalatok tevékenységéhez kapcsolódóan olyan konstrukciók kerülnek kialakításra, amelyek EU-konform módon támogatják a magyar vállalkozások e tevékenységekbe való bekapcsolódását.

A beruházások finanszírozásában egyre nagyobb szerep jut a folyamatosan emelkedő uniós támogatásoknak: az időszak végén a beruházások finanszírozásához felhasználható ilyen források már elérhetik a GDP 1-2%-át.

A nemzetgazdasági beruházásokon belül a következő években az infrastrukturális (közlekedési-, környezetvédelmi- és vízügyi-) beruházások jelentős szerepet kapnak. A beruházási hányad fokozatosan emelkedik és 2008-ra elérheti az EU15 kohéziós országaira a korábbiakban jellemző 25%-os mértéket.

Beruházási hányad a GDP %-ában

 

 

 

 

 

 

 2005

 2006

 2007

 2008

 Beruházási hányad

 23-23,5

 kb. 24

 24-25

 kb. 25

A magyar gazdaság növekedési kilátásai szempontjából meghatározó az export bővülése. A világgazdaság fejlődése átmeneti mérséklődés után várhatóan idén már élénkül, 2006-tól újabb fellendülés várható. Az előrejelzések kockázata azonban növekedett, elsősorban a kőolaj reálárának középtávon várható bizonytalansága miatt, de nem elhanyagolható kockázatot jelent az sem, hogy az Európai Unió exportunk számára legfontosabb országainak növekedése hogyan alakul az elkövetkező néhány évben.

Az export várt gyors ütemű felfutása és a belföldi kereslet - ezen belül különösen a magas importigényű beruházások - bővülése következtében az elkövetkező időszakban a 2005. első félévi mérséklődés után újra folytatódik a gazdaság import-felhasználásának növekedése. Összességében azonban az import és az export nagyjából kiegyenlített ütemű bővülése várható, így a külkereskedelmi mérleg hiánya középtávon tovább növekszik.

A vázolt folyamatok alapján a GDP felhasználási szerkezete a következő években kedvezően változik: a fogyasztás növekedése tartósan alatta marad a GDP növekedésének, a növekedést a dinamikusan bővülő export és a beruházások határozzák meg. Az előrejelzés a költségvetés szempontjából konzervatívnak tekinthető, hiszen a növekedés egyrészt alatta marad a potenciális ütemnek - az output gap még 2008-ban is negatív -, másrészt az egészséges, hosszú távon fenntartható szerkezete nem kedvez a bevételek GDP-nél gyorsabb növekedésének.

A GDP elemeinek alakulása változás az előző évhez %-ban

 

 2005

 2006

 2007

 2008

 Lakossági fogyasztás

 kb. 3

 kb. 3,5

 3-3,5

 3-3,5

 Közösségi fogyasztás

 - 1-0

 - 2 - 0

 kb. 0

 0-1

 Beruházások

 6-8

 6-8

 6-8

 6-8

 Belföldi felhasználás

 2-3

 kb. 4

 4-4,5

 4-4,5

 Kivitel (áruk és szolg.)

 9-11

 10-12

 9-11

 8-10

 Behozatal (áruk és szolg.)

 7-9

 10-12

 9-11

 8-10

 GDP

 3,5-4

 kb. 4

 4-4,5

 4-4,5

A felvázolt makrogazdasági pálya mentén az áremelkedési ütem fokozatosan mérséklődik.

A 2006-os év fogyasztói árváltozási ütemét a normál áfa-kulcs mérséklése jelentősen befolyásolja. Az alapvető inflációs folyamatok ugyanakkor kiegyensúlyozottabbak és a középtávú dezinfláció irányába tartanak.

Infláció változás %-ban

 

 2005

 2006

 2007

 2008

 éves átlag

 3,5-4

 kb. 2

 kb. 3

 2-3

2. Az államháztartás középtávú céljai és keretei

Általános feltételek, prioritások

A kormányprogramban felvázolt fiskális politika célja a kormányzati szektor méretének és hiányának egyidejű, fokozatos és folyamatos csökkentése.

A mérséklődő deficit lehetővé teszi az adósságráta csökkenését és segíti a gazdaság külső egyensúlyának javulását. A jövedelemközpontosítás és -újraelosztás szűkítése a magánszektor mozgásterét bővíti és hozzájárul a gazdaság versenyképességének növekedéséhez. Emellett az adó- és járulékrendszer változásai ösztönzik a foglalkoztatottság növekedését, a nemzetközi összehasonlításban alacsonynak mondható aktivitási ráta javulását.

A termelékenység és a jövedelmek növekedése közötti összhangot biztosító jövedelempolitika következtében a bérek és keresetek csak moderáltan emelkednek. A növekedés a következő években is export- és beruházás-vezérelt marad, így a legfontosabb adóalapok a GDP-nél lassabban bővülnek. Ez önmagában is a kormányzati szektor GDP arányos bevételeinek csökkenését eredményezné.

A fiskális politika célkitűzése azonban az, hogy a következő években érzékelhetően csökkenjen a jövedelemcentralizáció mértéke. Az egyenleg javulása a kiadások visszafogásán keresztül valósul meg.

A fiskális politika arra törekszik, hogy 2008-ig elérje a konvergencia programban kitűzött deficit-célt. Ehhez minden évben jelentős mértékű kiigazításra van szükség.

Az államháztartási hiánycsökkentés üteme követelménynek tekinthető ahhoz, hogy - a maastrichti kritériumoknak megfelelően - az államadósság GDP-ben mért arányát és az infláció mértékét egyaránt csökkenteni lehessen.

A Kormány által kitűzött 2006. évi hiánykövetelmény az ESA’95 módszertan szerint a GDP 6,1%-a, a magánynyugdíj-pénztárakkal korrigált hiány a GDP 4,7%-a.

A középtávú költségvetéspolitika fő célja az EMU csatlakozás feltételeinek teljesítése, ennek következményeként az euró bevezetése, valamint a stabil államháztartás működésének biztosítása.

E célok alapján kiemelt feladat az EU támogatások maximális igénybevételéhez és a megfelelő ütemű, felzárkózást segítő regionális fejlesztésekhez szükséges pénzügyi feltételek biztosítása. A kormányzat jelentős feladata az államháztartás kiadási oldalának szűkítése.

Középtávon az Európai Uniótól származó források felhasználása prioritást élvez, ezért egyéb kiadási területeken strukturális átalakításokra van szükség.

Az átalakítások középpontjában a közszféra létszám- és bérhelyzetének reformja áll.

A 2006-2008 közötti időszakban folytatódik az állami feladatellátás felülvizsgálata. Ennek során megtörténik a párhuzamosságok, illetve az ebben a körben szükségtelennek ítélt tevékenységek megszüntetése. Az így kisebb méretűvé váló államháztartáson belül lehetőség nyílik a teljesítmények magasabb szintű elismerésére, a kiadások növekedése nélkül.

Az Unió költségvetéséből kapható agrár- és vidékfejlesztési támogatások összege a Csatlakozási Szerződés értelmében, illetve a támogatott programok megvalósulásával összhangban fokozatosan növekszik, míg a hazai költségvetési támogatások aránya - a közös agrárpolitika rendelkezéseiből eredően - folyamatosan csökken.

Összefoglalva: a középtávú költségvetéspolitika törekvése a közpénzek mainál hatékonyabb és célzottabb felhasználása, az állam által nyújtott szolgáltatások magasabb színvonalának biztosítása, az igazságos közteherviselés és az esélyteremtő, szolidáris szociálpolitika.

A Kormány programjában szereplő strukturális reformok az alábbi területeken valósulnak meg:

Új családtámogatási rendszer bevezetése

Az új családi támogatási rendszer lényeges vonása, hogy a korábban három elosztási elvet képviselő rendszer alapvetően egycsatornássá válik. A családokat megillető általános költségvetési támogatás túlnyomó része az alanyi jogon járó, mindenkit megillető családi pótlékon keresztül jut majd el az érintettekhez. Ezáltal a támogatási rendszer egyszerűbbé, átláthatóbbá és arányosabbá válik. Az új rendszerben havi átlagban 84%-kal megemelésre kerül a családi pótlék összege.

Az egységes családtámogatás mellett az alacsony jövedelmű családok gyermekei jövőre is ingyen jutnak a tankönyveikhez, ingyen kapják az étkezést a bölcsődében, az óvodában, és 2005 szeptemberétől - 2006-ban már egész évben - az általános iskola 1-4 osztályában, és az őszi nagyobb költségeikhez gyermekenként 5 000 forint támogatást kapnak.

A családi támogatásokat érintő további nagyobb jelentőségű változás, hogy 2006-től a GYES mellett a gyermek egy éves kora után már nem csak részmunkaidőben, hanem teljes munkaidőben is lehet munkát vállalni.

Munkanélküli ellátás átalakítása, munkahelyteremtés elősegítése

A munkanélküli ellátások átalakítása keretében a foglalkoztatási törvény módosítása mérsékli a munkanélküli járadék elértéktelenedett felső határának lemaradását, és gyorsabb elhelyezkedésre ösztönözheti a támogatásban részesülőt. A növekedés következtében a biztosítási elv jobban érvényesül, mivel az ellátás nagyobb részben függ a korábban elért keresettől. Az ellátórendszer két korábbi eleme, az álláskeresést ösztönző juttatás és a nyugdíj előtti munkanélküli segély beolvad az álláskeresési segélybe.

Új elem a járadékrendszerben az elhelyezkedés premizálása. Azon álláskeresési járadékosok részére, akik jogosultsági idejük lejárta előtt elhelyezkednek, bónuszra lesznek jogosultak (premizálás). A bónusz mértéke a hátralévő jogosultsági időre járó juttatás fele.

A munkanélküliség kezelése és megelőzése érdekében alkalmazott munkaerőpiaci támogatásoknak elő kell segíteniük, és ki kell egészíteniük a munkahelyteremtés egyéb eszközeit, ezért biztosítaniuk kell a beruházók részére a megfelelő képzettségű munkaerő rendelkezésre állását. Támogatást kell továbbá nyújtani a munkaerőpiacon hátrányos helyzetben lévők elhelyezkedésének ösztönzéséhez foglalkoztatási- és bértámogatás formájában, illetve az adórendszer ösztönzőin keresztül a gazdasági növekedés élénkítéséért.

Foglalkoztatáspolitika

A jövő évi adó és járulékváltozások a közterhek mérséklésével, különböző kedvezményekkel ösztönöznek a munkahelyek számának növelésére, a foglalkoztatás bővítésére.

Folytatódik a 2002-ben megkezdett adócsökkentési politika, 2006-tól egy 5 éves, előre meghirdetett és a parlament által is elfogadott program keretében radikálisan csökkennek a vállalkozások, az állampolgárok, a családok adóterhei. Több pénz marad a vállalkozásoknál, amit fejlesztésre, munkahelyteremtésre fordíthatnak, és több pénz marad az embereknél, hogy bérükből, nyugdíjukból többet fordíthassanak a családjukra,

A 2006. év a START programban az első teljes évet jelenti. Az első munkahelyükre belépő fiatalt alkalmazó munkáltató két évig a korábbi 50%-os járulékkedvezménynél lényegesen nagyobb kedvezményt kap. Az első évben a munkáltatónak 15%-os, a másodikban 25%-os járulékfizetési kötelezettsége lesz (a jelenlegi 33-34%-os helyett). A kedvezmény a minimálbér másfélszereséig, felsőfokú végzettségűeknél kétszereséig vehető igénybe. Egy felsőfokú pályakezdő foglalkoztatása esetén évente negyedmillió forintot is megtakaríthat a munkaadó. A kedvezményt több munkáltatónál is fel lehet használni, továbbfoglalkoztatási kötelezettség nélkül. A kedvezményre két évre szóló START kártya jogosít, amelynek száma az adószámmal megegyezik.

Tovább mérséklődnek az élőmunka költségei:

- Foglalkoztatáspolitikai szempontból alapvető fontosságú, hogy 2006 novemberben megszűnik a tételes egészségügyi hozzájárulás, és ez éppen a legalacsonyabb keresetek után fizetett bérterhek esetében jelenti arányosan a legnagyobb csökkenést.

- Folytatódik a személyi jövedelemadó terhek csökkentése. Egy átlagos fizetésű, havi 156 ezer forintot kereső dolgozónak jövőre pusztán az adócsökkentés hatására, anélkül, hogy a bére emelkedne, 3 600 Ft-tal több kerül a borítékába.

A Munkaerőpiaci Alap összességében 82 milliárd forint befizetést teljesít a költségvetésbe. Az Alap hozzájárul a munkanélküli ellátórendszer változásával összefüggő feladatokhoz, valamint a megváltozott munkaképességű személyek foglalkoztatásának támogatásához.

Közmunkaprogramok támogatására 2006-ban több mint 6 milliárd forint áll rendelkezésre.

Oktatási rendszer reformja, (szakképzés, felsőoktatás)

Az oktatás rendszerén belül a szakképzés és a felsőoktatás átalakítása a Kormányzat kiemelt törekvése. A magyar munkaerőpiacon egyszerre van jelen a munkanélküliség és a szakképzett munkások hiánya. A szakképzési rendszer átalakítására hozott kormányzati döntések növelik a képzés színvonalát, a munkaerőpiac igényeihez igazítja a képzés struktúráját, és a változó követelményekhez igazodni tudó tudást biztosítanak a fiataloknak csakúgy, mint a felnőttképzésben résztvevőknek.

Az új felsőoktatási törvénynek megfelelően az átlagosnál gyorsabban emelkedik a felsőoktatási intézmények támogatása, és a magántőke bevonásával folytatódik az a fejlesztési program, amely 5 év alatt minőségi változást hoz a felsőoktatási intézmények és kollégiumok életében. 2006-ban jelentős mértékben bővül a diákotthoni férőhelyek száma és újabb kollégiumi férőhelyek korszerűsítése kezdődik meg.

A szakképzés fejlesztési stratégiájának célja, olyan szakképzési rendszer működtetése, amely állandóan alkalmazkodni tud a munkaerőpiac változásaihoz. E cél elérése érdekében a szakiskolai fejlesztési programban részt vevő iskolákban az egységes minőségbiztosítási rendszert szükséges kialakítani.

A szakképzés munkaerőpiaci igényeken alapuló tervezési rendszerét kell megvalósítani, elhatárolva a hosszabb távú munkaerőpiaci igényeket kielégítő iskolai szakképzéstervezést és a rövid távú, valamint a gyorsan változó munkaerőpiaci igényekhez igazodó szükséglet-meghatározást. A cél a gazdálkodó szervezetek bevonásával a munkaerőpiaci igényeknek megfelelő beiskolázás megvalósítása.

A szakképesítések nemzetközi átláthatóságának biztosítása érdekében a jövőben be kell vezetni az Europass rendszert. Javítani kell a munkaerő mobilitási képességét, ennek részeként további kétoldalú tárgyalásokat kell kezdeményezni az EU tagállamaival a bizonyítványok kölcsönös elismerése, továbbá a már hatályban lévő megállapodások új szakképesítésekkel történő kiegészítése érdekében.

Mindezeken felül a cél olyan intézkedések kidolgozása, mely a szakképzésből való lemorzsolódás megelőzését, illetve a lemorzsolódott fiatalok képzésbe való visszasegítését támogatja. A jövőben korszerűsíteni kell egyrészt az iskolarendszeren kívüli szakképzésben megszerezhető szakképesítések tartalmát, másrészt az iskolarendszeren kívüli szakképzés tananyagát.

Területfejlesztés

A területfejlesztés, a területi kiegyenlítés, felzárkóztatás követelményének érvényesítése 2006. évben is kiemelt cél marad. Mind a célrendszerben, mind a megvalósítás eszközrendszerében hangsúlyváltás következik be. Egyfelől a területi kiegyenlítés következetesebben a leghátrányosabb kistérségek gazdasági felzárkóztatására irányul, emellett - az EU regionális politikájával összhangban - fokozódó szerepet kap a régiók versenyképességének növelése. Másfelől a területfejlesztési célok finanszírozásában az uniós támogatások bevonása tölt be meghatározó szerepet, így a rendelkezésre álló források növekvő hányadát köti le ezek társfinanszírozása.

2006-ban lényegében befejeződnek az EU előcsatlakozási (PHARE, PHARE CBC) alapjaiból finanszírozott regionális és határ-menti programok, és egyidejűleg - költségvetési szempontból is - a megvalósítás szakaszába jutnak az új magyar részvételű, ill. irányítású INTERREG programok. E programok révén közel 21 milliárd forint támogatású fejlesztés valósul meg.

2006-ban a megvalósítás érdemi szakaszába jut a Regionális Operatív Program. Finanszírozásához az előző évinek több mint két és félszerese, közel 37 milliárd forint - uniós és költségvetési támogatást is tartalmazó - forrás igénybevételére nyílik lehetőség.

A hazai finanszírozású, nagyrészt decentralizált területfejlesztési célú támogatási rendszer a determinációk teljesítésén túl elsősorban a régiók versenyképességének növelésére, és a hátrányos térségekben az EU által nem támogatott munkahelyteremtő, önkormányzati és részben turisztikai fejlesztések támogatására, kiemelten a leghátrányosabb helyzetű kistérségek felzárkóztatásának elősegítésére koncentrál. A költségvetési törvény a regionális és megyei területfejlesztési tanácsok hatáskörébe utalt területfejlesztési, szakmai és ágazati támogatások régiónkénti kereteit önálló mellékletben foglalja össze. Ez alapján a régiók és megyék összes támogatási lehetősége 2006-ban meghaladja a 66 milliárd forintot.

2006. év további kiemelt feladata lesz a 2007-13 évi új regionális programok tervezése és projektjeinek előkészítése, az ehhez szükséges intézményrendszeri feltételek költségtakarékos, hatékony kialakítása.

Egészségügy, az egészségügyi struktúra átalakítás

A 2006. évi fejlesztési irányokat a ”100 lépés program” keretében a „21 lépés az egészségügy megújítására” című részprogram jelöli ki.

Az egészségügyi ingatlanok értékesítéséből származó bevétel lehetőséget biztosít a struktúraátalakításhoz szükséges sürgősségi ellátás fejlesztésére, amelynek működési költségeit az Egészségbiztosítási Alap finanszírozza.

Új eleme az egészségügyi finanszírozásnak a gyógyszertámogatás kiadáscsökkentése érdekében bevezetésre kerülő háziorvosi ösztönző rendszer. Az ellátó-struktúra optimalizálását átfogó ellenőrzés mellett bevezetésre kerülő közvetett eszközök szolgálják, mint pl. a minimumfeltételeknek nem megfelelő, illetve minimum esetszámot nem teljesítő szolgáltatók finanszírozásának megszüntetése.

A kórházak és járóbeteg intézmények korszerűsítése folytatódhat az EU Strukturális Alapjaiból származó pénzeszközök segítségével, amelyhez a társfinanszírozást a központi költségvetés biztosítja.

3. Magyaroszág és az európai unió költségvetési kapcsolatai

3.1. Költségvetési kapcsolatok 2006-2008 között

Az elkövetkezendő években tovább folytatódik a 2004 májusa óta kiteljesedő folyamat: az európai uniós költségvetési kapcsolatok egyre nagyobb mértékben befolyásolják az államháztartási folyamatokat, s a gazdaság modernizációját.

2006-ban tovább növekszik a pályázati úton, illetve egyedi projektek alapján igénybe vehető európai uniós források felhasználása; a Csatlakozási Szerződéssel összhangban fokozatosan emelkedik a közvetlen termelői támogatások összege, és kismértékben növekszik Magyarországnak az Unió költségvetése felé teljesítendő hozzájárulási kötelezettsége is. A 2006. évi költségvetési tervezetben megjelenő - s így várhatóan ténylegesen felhasználásra kerülő - európai uniós források összege meghaladja a 300 milliárd forintot, ezen kívül 100 milliárd forint feletti agrártámogatás-kifizetés valószínűsíthető, míg hozzájárulási kötelezettségünk 217 milliárd forintra prognosztizálható.

2007-től új uniós pénzügyi keretterv lép életbe, mely alapján a jelenleg rendelkezésre álló uniós forrásokhoz képest feltehetően jelentősen nagyobb összegű közösségi pénzeszközök lehívására lesz lehetőségünk. Mindennek ugyanakkor elsődleges előfeltétele a tagállamok, az Európai Bizottság és az Európai Parlament megegyezése ezen 2007-2013 közötti középtávú uniós pénzügyi kerettervről. E mellett szükséges a keretterv alapján igénybe vehető támogatásokról szóló közösségi jogszabályok elfogadása és - nem utolsó sorban - a közösségi források magyarországi felhasználásáról szóló stratégiai dokumentumok (pl. operatív programok) elkészítése és Európai Bizottsággal történő elfogadtatása. 2005 júniusában az Unió tagállamainak állam- és kormányfői ugyan nem jutottak megállapodásra a pénzügyi kerettervről de az ott elért eredmények továbbvitelében, s 2005 év végi, 2006 első felében történő megállapodásban joggal bízhatunk. Mindezek alapján a GDP 4%-a körüli strukturális támogatások, ezen kívül növekvő összegű vidékfejlesztési és agrártámogatások, illetve K+F és oktatási források nyílhatnak meg a vállalkozások, önkormányzatok, mezőgazdasági termelők és egyéb kedvezményezettek előtt. A 2007-től beruházásokra, fejlesztésekre igénybe vehető források tényleges felhasználása - a támogatott tevékenység megvalósulásának időigénye következtében - jellemzően 2008-2009-től növekszik meg jelentős mértékben, sőt várhatóan 2007-2008-ban még a 2006-ig terjedő uniós pénzügyi keretterv alapján kifizetett források aránya is viszonylag magas lesz.

Az eddigi tapasztalatok és az uniós források szerződésekkel történő lekötésének adatai alapján egyáltalán nem, vagy csak minimális mértékben kell közösségi támogatások elvesztésével számolnunk.

3.2. Az európai uniós költségvetési kapcsolatok államháztartási hatása

Az európai uniós költségvetési kapcsolatok mind közvetlenül, mind közvetve jelentősen befolyásolják az államháztartás pozícióját.

Az Unió költségvetése felé teljesített hozzájárulás a kiadásokat növeli, míg bevételként kerülnek elszámolásra a vámbevételek és a cukorilletékek 25%-a, illetve az ún. EU visszatérítés, amelyre a Csatlakozási Szerződés szerint - a többi újonnan csatlakozott tagállamhoz hasonlóan - utoljára 2006-ban jogosult Magyarország. A költségvetésben megjelenő európai uniós támogatások felhasználásukkor mind bevételként, mind kiadásként elszámolásra kerülnek, így az államháztartás egyenlegét közvetlenül nem befolyásolják. Ezen uniós forrásokhoz kötelezően biztosítandó államháztartási (központi költségvetési) finanszírozás az eddigi gyakorlatot követve prioritásként biztosított az egyes fejezetek költségvetésében - az a kiadások strukturálása miatt többletterhet nem, vagy kis mértékben jelent a központi költségvetés számára.

A központi költségvetésben nem jelennek meg az agrárpiaci támogatások és a közvetlen termelői támogatások, mivel e források kedvezményezettjei közvetlenül a mezőgazdasági termelők. Az államnak sem a támogatások összegében, sem azok elosztásában, sem a kedvezményezettek meghatározásában nincs döntési jogköre. E források ugyanakkor közvetlenül - s a korábban említettek szerint egyre nagyobb mértékben - befolyásolják a központi költségvetés kiadásait, mivel a mezőgazdasági termelőknek juttatott támogatások finanszírozásában az Európai Unió költségvetése egyre nagyobb mértékben vesz részt, részben tehermentesítve így a magyar költségvetést.

Az uniós támogatások lebonyolítása, hatékony és gyors felhasználása jelentős intézményi hátteret kíván. E feladatokat ellátó szervezetek (pl. az agrártámogatások kifizető ügynöksége, a strukturális támogatások irányító hatóságai) szervesen beépültek a hazai államigazgatási rendszerbe. Ezen szervezetek kiadásai jellemzően a központi költségvetési fejezetek intézményi kiadásai közt, kisebb mértékben fejezeti kezelésű előirányzatokból biztosítottak. A 2007 után növekvő összegű uniós támogatási lehetőségek miatt ugyanakkor az intézményi kapacitások növelése is szükséges. A kisebb, de hatékonyabb állam követelménye alapján mindezt elsősorban a meglévő államigazgatási kapacitásokból, forrásokból kell kielégíteni, ugyanakkor esetenként többletforrások biztosítása szükséges. A 2006-os költségvetési tervezet teljesíti e követelményt, hiszen több milliárd forint „pántlikázva” került elkülönítésre az intézményfejlesztési célokra.

4. Az állami feladatellátás funkcionális bemutatása, változásának jellemzői

Az állami feladatellátás egyes nagy funkcionális aggregátumok szerinti változásai megfelelnek a kormányprogramban meghatározott célok alapján kitűzött prioritásoknak.

Az államháztartási szerepvállalásnál az állami működési funkciókon belül az általános közösségi szolgáltatásokra fordított kiadások a 2006-2008. évi időszak folyamán csökkennek, ami alátámasztja a takarékos állam megvalósításának célkitűzését.

A védelmi előirányzat funkciócsoport kiadásai a NATO tagságból adódó feladatok ellátását biztosítják. A rend és közbiztonságra fordított összegek - az elmúlt évek gyakorlatának megfelelően - továbbra is kiemelt nagyságrendben szerepelnek a költségvetésben.

A jóléti funkciók aránya a GDP-hez viszonyítva nő 2006-ra. A társadalombiztosítási és jóléti szolgáltatások funkciócsoporton belül az előző évekhez képest magasabb összeg kerül felhasználásra a szociális és jóléti intézményi szolgáltatásokra, valamint az egyéb szociális támogatásokra. A nyugellátások kiadásai jelentősen emelkednek, mivel a 13. havi nyugdíj 2006. évben már teljes összegben kifizetésre kerül. A kormány-programmal összhangban a család társadalmi szerepének erősítésére a családok helyzetének és a gyerekvállalás feltételeinek javítására kiemelt hangsúly helyeződik. A családi pótlékok és a gyermekeknek járó juttatások is az új döntéseknek megfelelően emelkednek.

Az oktatásban tovább folytatódik a felsőoktatás reformja mind szerkezeti, mind minőségi értelemben.

Az egészségügy funkción belül megtalálhatók az egészségügyi intézmények működéséhez szükséges támogatások. 2006-ban is biztosított az egyes egészségügyi beruházások forrása, illetve a nemzetközi kapcsolatokból eredő kötelezettségek finanszírozása. Folytatódnak - többek között - a népegészségügyi szűrővizsgálatok, valamint a sürgősségi betegellátást és mentést is magába foglaló egészségügyi programok.

A gazdasági funkciók a modern piacgazdasági állam megteremtődésével természetesen beálltak a nemzetközileg is megfelelő arányok szintjére. E funkción belül meghatározó a közlekedési és távközlési tevékenységek körébe tartozó azon kormányzati törekvés, miszerint az EU tagság feltételrendszerének megvalósíthatósága céljából szükségesek.

Az államadósság finanszírozásának piaci alapokra helyezésével természetesen továbbra is jelentős hányadot képvisel a kiadások között az adósságszolgálati kamatteher. Az államadósság finanszírozásának korszerűsödése hozzájárult ahhoz, hogy kiegyensúlyozottabbá vált az adósságszolgálati kamatteher évek közötti megoszlása. Előreláthatólag az elkövetkező években érvényesül az a tendencia, hogy a hozamok csökkenése ellensúlyozni tudja a nominális adósságállomány növekedéséből adódó kamattöbbletet, ami összességében maga után vonja a kamatkiadások csökkenő ütemét.

II. A központi költségvetés 2006. évi előirányzatai

1. Bevételi előirányzatok, adó- és járulékpolitikai célkitűzések

A 2006. évi adó és járulékszabályok módosításának főbb irányát a Kormány 100 lépés programjával összefüggésben bejelentett 5 éves adócsökkentési program határozza meg.

Az ötéves adócsökkentési programban szereplő intézkedések fő célja az arányosság és igazságosság elvének következetesebb érvényesítésével egy méltányosabb közteherviselés megteremtetése. Alapvető szándék a legális foglalkoztatás bővítése, a gazdaság kifehérítése, amelynek együtt kell járnia a jelenlegi szabályozás nyújtotta igazságtalan kiváltságok megszüntetésével. A jogkövető adózói rétegek érdekeit szolgálva igazságosabb és átláthatóbb adóztatást elősegítő szabályozás kialakítása a cél, amelyen keresztül a gazdaság teljesítőképessége fokozódik és a versenyképesség javul.

2006-ban a személyi jövedelemadó terhelés mérséklődik, az arányosság és igazságosság elve következetesebben érvényesül, az adókedvezmények célzottabbá válnak, így a jövő évben a lakosság szélesebb rétegei és a vállalkozások számára egyaránt érzékelhető mértékben csökken az elvonás mértéke. 2006-ban a személyi jövedelemadó felső kulcsa 38%-ról 36%-ra csökken, a 18%-os kulcs határa 1 millió 500 ezer forintról 1 millió 550 ezer forintra emelkedik. A minimálbér a kiegészítő adójóváírás évi 684 ezer forintról 756 ezer forintra történő megemelése révén adómentes marad. A kiegészítő adójóváírás összegének módosítása az alacsony, illetőleg az átlag alatti jövedelműek, az adójóváíráshoz tartozó jövedelemszint megemelése az átlag körüli jövedelemmel rendelkező alkalmazottak, míg az adótábla sávhatárának megemelése, illetve a felső adókulcs 2 százalékpontos csökkentése a legalább 1,5 millió forintnyi jövedelemmel rendelkezők adóterhelését csökkenti.

Az igazságosság erősítése érdekében az igénybe vehető adókedvezmények változnak.

- A családi adókedvezmény támogatássá alakul át, ennek következtében nagymértékben javul azon családok és magánszemélyek helyzete, akik megfelelő nagyságú jövedelem hiányában eddig egyáltalán nem vagy csak részben tudták igénybe venni a családi kedvezményt. Az átalakítás részeként az egy- és kétgyermekes családoknál megszűnik a családi adókedvezmény, a három- és többgyermekes családok adókedvezménye korlátozott mértékben megmarad.

- Az önkéntes kölcsönös biztosítópénztári adókedvezmény a pénztárnál vezetett egyéni számlán történő jóváírássá alakul át.

Az adóelkerülést csökkentheti az adómentes juttatások esetében bevezetendő változás, miszerint a munkáltató által adható adómentes bevételekre egy értékbeli korlátozás érvényesül. Az adómentes értékhatár a bér 15%-a, amely gyermekekre és a házastársra/élettársra tekintettel 10-10%-kal (személyenként legfeljebb 72 ezer forinttal) növekszik. Az adómentes keret összesen nem lehet több évi 500 ezer forintnál.

A társasági adóban kis- és középvállalkozások leghatékonyabb ösztönzésének eszközeként 5 millió forint adóalapig 10%-os társasági adókulcs kerül bevezetésre. Ezt azok a vállalkozások vehetik igénybe, amelyek alkalmazottaik után legalább a minimálbér kétszerese után fizetnek járulékot, és más adókedvezményt nem vesznek igénybe. (Ez az intézkedés az egyéni vállalkozókra is vonatkozik.) A vállalkozások jövedelmi helyzetét jelentősen javítja a helyi iparűzési adóval kapcsolatos társasági adóalap-kedvezmény növelése, mely szerint 2006-tól a helyi iparűzési adó ráfordításként elszámolt összege teljes mértékben csökkenti az adózás előtti eredményt. Valamennyi számviteli törvény hatálya alá tartozó vállalkozó vállalkozás adminisztrációs terheinek csökkentését eredményezi, hogy a beszerzéskor egy összegben költségként elszámolható eszközök értékhatára 50 ezer forintról 100 ezer forintra emelkedik. Ez könnyítést jelent az egyéni vállalkozóknál is.

A nemzetközi viszonylatban magasnak számító általános forgalmi adó felső kulcsa 25%-ról 20%-ra csökken, kivéve az üzemanyagok esetében, ahol már a 20%-os kulcs 2005 októberétől érvényesül tekintettel a kőolaj és a kőolajipari feldolgozott termékek kedvezőtlen világpiaci áralakulása következtében kialakult, tartósan magasnak ígérkező üzemanyagárakra. Az áfa kulcs csökkentéséből származó bevételkiesés a költségvetés bevételi oldalán a jövedéki és regisztrációs adó emelésével, kiadási oldalon az intézményi működési megtakarítással mérsékelhető. A napilapok és az egyéb előfizetéses úton terjesztett sajtótermékek átsorolásra kerülnek az 5%-os adókulcsba. Az EU szabályokkal összhangban az államháztartási támogatás miatti arányosítási kötelezettség megszűnik.

A regisztrációs adó esetében az áfa kulcs csökkentésének hatása ellentételezésre kerül az adótételek növelésével. A további módosításokat a jogalkalmazást segítő pontosítások teszik ki.

A jövedéki adóban az 5 százalékpontos áfa kulcs-csökkentés kompenzálásra kerül - a boron kívül - a jövedéki italoknál (szesz, sör, köztes alkoholtermék, pezsgő) és a dohánygyártmányoknál. Az ásványolajtermékek esetében - a környező országokhoz képest relatíve több jövedéki adót is tükröző magasabb üzemanyagárak versenyképességet rontó hatása miatt - az áfa kulcs csökkenésének kompenzálására nem kerül sor. Az üzemanyagok jövedéki adómértékei 2006-ra sem változnak. A dohánygyártmány termékkörön belül a cigarettákra az áfa-kulcs csökkenés jövedéki adóban való ellentételezésén felül - az EU minimumszinthez való közelítés céljából - 7,5%-os adótartalom-növekedésnek megfelelő adóemelésre is sor kerül, illetőleg emelkedik a cigaretta adóminimuma. A finomra vágott fogyasztási dohány termékek esetében - a cigaretta és a finomra vágott fogyasztási dohány adószintje közelítése céljából - az áfa-kompenzáción felüli, a cigarettákéhoz igazított adóemelésre kerül sor. A pipadohányok jövedéki adója az áfa-kompenzáláson felül további 4 százalékponttal nő (23%-os adótartalom-növekedés), és a pipadohányokra is adóminimum kerül bevezetésre. Megszűnik a szőlőbor utáni jövedéki adóteher, a jövedéki adó EU-s minimumszinten, 0 Ft/l -ben kerül megállapításra.

A helyi iparűzési adóban a vállalkozások terhét mérsékli, hogy a külföldi telephelyen végzett tevékenységükből származó, külföldön adózott adóalappal csökkenthető az iparűzési adóalap.

Az önkormányzati bevételek biztosítása végett bevezetésre kerül a luxusadó. A 100 millió forint forgalmi érték feletti ingatlanok után a 100 millió forint feletti rész 0,5%-ának megfelelő összegű éves adót kell fizetni.

2006-tól mindazon járulékköteles jövedelmek után is meg kell fizetni a 4%-os egyéni egészségbiztosítási járulékot, amelyek korábban mentesek voltak e kötelezettség alól (mellékfoglalkozás, másodállás, tisztségviselő). E fizetési kötelezettség alapján e tevékenységekből származó jövedelmek is jogosítanak pénzbeli egészségbiztosítási ellátásokra.

A foglalkoztatás ösztönzése érdekében 2006. novemberében megszűnik a tételes egészségügyi hozzájárulás.

Létrejön a nemzeti kockázatközösség, amely azt jelenti, hogy a saját jövedelemmel nem rendelkezők után a központi költségvetés befizetést teljesít az Egészségbiztosítási Alap számára. A fizetési kötelezettség mértéke 11%.

Az adózás rendjét illető változás, hogy az állami adóhatósághoz teljesítendő adó- és járulékkötelezettségeket 2006-tól összevontan, három számlára lehet megfizetni. Annak érdekében, hogy ellenőrizhetővé váljon, az adózó adófizetési és a jogszabályban meghatározott kötelezettségének megfelelően eleget tett-e, a kifizetőknek és a munkáltatóknak az adatszolgáltatást havonta kell teljesíteniük.

Az egyszerűsítés és a mértékében is könnyített közteherviselés megteremtése végett 2006-tól bevezetésre kerül az egyszerűsített közteherviselési hozzájárulás. Az ekho megteremti annak lehetőségét, hogy a polgári jogi (megbízási/vállalkozási) vagy munkajogi jogviszonyok mellett meghatározott FEOR szerinti foglalkozási besorolásnak megfelelő tevékenységet végző magánszemélyek esetében azonossá váljon a közteherviselés. Az ekho mértéke összességében 35%, amely úgy oszlik meg, hogy az ekho alap után (tehát rákulcsoltan) 20% a kifizetőt terheli, 15%-ot pedig - a kifizető adólevonási kötelezettsége mellett - a magánszemély visel.

1.1. Gazdálkodó szervezetek befizetései

A központi költségvetés 2006. évre tervezett pénzforgalmi társasági adóbevétele 455,9 milliárd forint, amely a GDP arányában 2%-ot képvisel. A 2006. évi adócsökkentések mintegy 19 milliárd forint nagyságrendű költségvetési bevételkiesést eredményeznek. Ennek hatására a tervezett pénzforgalmi társasági adóbevétel 11,9 milliárd forinttal, 2,5%-kal kevesebb a 2005. évi költségvetési törvény által előirányzott összegtől.

A 2005. január 1-jén két évre bevezetett, a hitelintézetek és a pénzügyi vállalkozások által fizetendő különadó címén a központi költségvetés 2006-ra 36,1 milliárd forint pénzforgalmi bevétellel számol. A 2006. évre tervezett pénzforgalmi adóbevétel 1,7 milliárd forinttal, 4,5%-kal kevesebb a 2005. évire előirányzott bevételtől.

Az egyszerűsített vállalkozói adó címén tervezett 2006. évi pénzforgalmi bevétel 106,9 milliárd forint. A 2006. évre tervezett pénzforgalmi adóbevétel 31,6 milliárd forinttal, 42%-kal meghaladja a 2005. évi költségvetési törvény által előirányzott összeget.

Az ökoadókon belül továbbra is számolunk környezetterhelési díj bevétellel, melynek 2006. évre tervezett összege az előző évhez hasonlóan 9 milliárd forint. Az energiaadó esetében 12 milliárd forint az előirányzat.

A bányajáradék bevétele az előző évi előirányzathoz képest 3,5 milliárd forintos növekedést tartalmazva 2006-ban 23,6 milliárd forintra tehető. A bányajáradék döntő részét, 90,5%-át továbbra is a kőolaj és a földgáz termékek adják.

2006-ban várhatóan 70,7 milliárd forint játékadó-befizetést teljesítenek a szerencsejáték piac kínálati oldalán szereplő vállalkozók. Ez az összeg mintegy 10%-kal haladja meg az előző évi játékadó-bevételeket. A növekedés elsősorban a pénznyerő automaták játékadója 2006. január 1-jétől történő megemelésének köszönhető.

Az egyéb befizetések 2006. évi előirányzata 24 milliárd forint, amely a bázis időszakhoz viszonyítva 2,5 milliárd forint összegű növekedést jelent. Ennek döntő részét az állami adóhatóság által beszedett bírságok, pótlékok teszik ki, de az előirányzat bevételét képezi az adóalanyok által befizetett önellenőrzési pótlék, illetve a vámhatóság által beszedett szankciók összege is.

A költségvetési törvény 13. § (1) bekezdésében tételesen felsorolt bevételek (adó-és adójellegű bevételek, korábban visszterhesen nyújtott támogatások visszatérülése stb.) 2006-ban is a központi költségvetés központosított bevételeit képezik. Ezen központosított bevételek a központi költségvetés mérlegében az „egyéb központosított bevételek” soron jelennek meg közel 115 milliárd forintos összegben. A mérlegsor legnagyobb tételét a lakossági földgáz árkompenzáció pénzügyi forrását biztosító energiagazdálkodási célelőirányzathoz kapcsolódó 50 milliárd forintos befizetés jelenti, amely a MOL Rt. által a földgázellátásról szóló 2003. évi XLII. törvény 50. § (3) bekezdése alapján átutalt bányajáradékból és földgázár kiegyenlítés címén befizetett hozzájárulásból tevődik össze.

2006-tól az egyéb központosított bevételek között kerülnek elszámolásra a Külügyminisztérium által beszedett konzuli és vízumdíjak is.

1.2. Fogyasztáshoz kapcsolt adók

A központi költségvetés tervezett általános forgalmi adó bevétele 2006. évre 1787 milliárd forint, amely a GDP arányában 7,7%-ot jelent. Az adóbevételek alakulását a makrogazdasági folyamatok mellett az az alapvető szabályozásbeli változás determinálja, hogy az általános forgalmi adó 25%-os normál kulcsa 5 százalékponttal csökken. Ezen túlmenően bevételkieséssel jár a napilapok és az egyéb előfizetéses sajtótermékek 5%-os áfa kulcs alá kerülő átsorolása, valamint a támogatásra jutó áfa levonhatósági tilalmának megszűnése is. 2006. évben az áfa bevételek tervezése az export és a beruházások vezérelte gazdaság további élénkülésével kalkulál. A 25%-os normál áfa kulcs 20%-ra történő csökkentésének köszönhetően az infláció jelentősen mérséklődik, aminek eredményeképpen a folyóáras lakossági vásárolt fogyasztás az előző évinél nagyobb ütemben növekedhet. A lakossági beruházások utáni áfa bevételek szerény ütemben bővülnek. Az egyéb vásárlások - ezen belül is kiemelten kezelve az államháztartás folyó termelő felhasználása és beruházásai után keletkező áfa bevételeket -, a takarékosabb és hatékonyabb államháztartási követelményeknek megfelelően alakulnak. A normál adókulcs csökkentése jelentős negatív hatást gyakorol ugyan a költségvetésre, ugyanakkor ez államháztartási szinten - főként a dologi kiadások területén - megtakarítást is jelent. Az import áfa ismét, immár az egész évben kivetéses adóztatás alá esik.

A jövedéki adó tekintetében a 2006. évi költségvetési bevétel - az egy évvel előbbi előirányzathoz képest minimális, 2%-os növekedéssel számolva - 687 milliárd forintban prognosztizálható. A jövedéki adók valorizációjára 2006. évben differenciáltan kerül sor. A jövedéki adótörvény előírásai 2006. évben is az EU feltételeknek való megfelelés érdekében az egységes belső piac szabályai szerinti működés feltételeit közvetítik a gazdálkodók felé. Olyan szabályok érvényesülnek, amelyek biztosítják az adó mind biztonságosabb beszedését. Az összes bevételnek mintegy 60%-át teszi ki az üzemanyagokat terhelő jövedéki adó, melynek adómértéke az előző évekhez hasonlóan jövőre sem változik. A benzin esetében kismértékű, a gázolajfogyasztásnál pedig ezt némileg meghaladó mértékű forgalomnövekedés valószínűsíthető. A dohánytermékeknél nem prognosztizálható bevétel-növekedés, ugyanis már a 2005. év során a dohánypiacon az előző évinél mintegy 2 milliárd szállal alacsonyabb forgalom várható. A fogyasztáscsökkenést némiképp ellentételezik az adóemelések, így a 2006. évi jövedéki adó bevételekből a cigaretta aránya meghaladja a 26%-ot. A szeszesitalok esetében termékkörönként eltérő forgalomváltozás figyelhető meg. E területen némi fogyasztásemelkedés és a termékcsoportonkénti differenciált adótétel emeléseket figyelembe véve, mérsékelt bevétel-növekedéssel lehet számolni. A bor jövedéki adójának megszűnése ugyanakkor - az előző időszakokhoz képest - közel 2 milliárd forint bevételkiesést jelent.

A költségvetésnek 2006. évre regisztrációs adóból 81,1 milliárd forintos, 0,35%-os GDP arányos bevétele adódik. Ez az összeg az előző évi 62,3 milliárd forintos pénzforgalmi előirányzatot mintegy 30%-kal haladja meg. Ezt a változást az áfa kulcs csökkentés hatásának a regisztrációs adótételek átlagosan 33%-os növelésével történő ellentételezése determinálja. Ezen túlmenően a regisztrációs adótételek valorizálására nem kerül sor, mivel a további adóemelés olyan mértékű volumencsökkenéssel járhat, amely miatt többlet adóbevétel nem várható.

1.3. A lakosság befizetései

Az államháztartás pénzforgalmi szemléletű személyi jövedelemadó-bevétele a 2006. évben 1569,1 milliárd forint lehet, amelyből a központi költségvetés bevétele 1086 milliárd forint, míg a helyi önkormányzatoknak átengedett bevétel 483,1 milliárd forint. A 2006. évre tervezett pénzforgalmi összeg az adócsökkentések hatásával mérsékelt bevétel; az adócsökkentések 2006-ban pénzforgalmilag összességében 21,4 milliárd forintnyi költségvetési bevételkiesést eredményeznek. A tervek szerint a GDP-arányos pénzforgalmi személyi jövedelemadó-bevétel 2006-ban az államháztartás szintjén 6,7% lesz. A 2006. évre tervezett pénzforgalmi adóbevétel 91,7 milliárd forinttal, 6,2%-kal meghaladja a 2005. évi költségvetési törvény által előirányzott bevételt.

Illetékekből a központi költségvetés bevétele 2006. évre 102 milliárd forint. Az illetékbevétel alakulását változatlan törvényi keretek, lassuló ingatlanforgalom és az infláció közeli ingatlanár-növekmény határozza meg. Ennek megfelelően kisebb bevételi növekmény számítható az előző évi bevételhez képest.

Az egyéb lakossági bevételek a bérfőzési szeszadóból származó befizetéseket tartalmazza, melyek összege 2006. évre - az előző évihez hasonlóan - 3,5 milliárd forint

1.4. A központi költségvetési szervek és szakmai fejezeti kezelésű előirányzatok bevételei (a szakmai fejezeti kezelésű előirányzat EU támogatásokból származó bevételeit is beleértve)

A költségvetési fejezetek 2006. évi tervezett saját bevétele 934,1 milliárd forint. A bevételek a kiadások 29,1%-át fedezik, figyelembe véve a bevételek tervezésére, átcsoportosítására vonatkozó szabályokat.

A fejezeti összes saját bevételeken belül a központi költségvetési szerveké 567,4 milliárd forint. E bevételek jelentős hányada a térítésköteles alapfeladatok ellátásával, az alaptevékenységgel összefüggő és más szolgáltatások nyújtásával kapcsolatban keletkezik. A többcsatornás finanszírozás révén itt jelenik meg a társadalombiztosítás pénzügyi alapjaiból, a Kutatási és Technológiai Innovációs Alapból és a Munkaerőpiaci Alapból származó bevétel is. A maradék államháztartáson belülről vagy kívülről, különböző célokból átvett forrás.

Az intézmények felé fokozott elvárás a bevételek reális tervezése, ezen belül az egyes köz- és egyéb szolgáltatások, bérbeadások árainak és díjainak emelése a tényleges költségek szintjéig.

A szakmai fejezeti kezelésű előirányzatok bevételei két körbe tartoznak: a saját bevételek és az Európai Unió költségvetéséből származó támogatások. Az előbbiek a fejezeti kezelésű előirányzatokból finanszírozott feladatokhoz más fejezetektől átvett pénzeszközöket, illetve a működéshez kapcsolható bevételeket tartalmazzák.

A szakmai fejezeti kezelésű előirányzatok bevételei közül 2006-ban összesen 308,7 milliárd forint európai uniós forrásból származik. Ezen források több támogatási program keretében használhatóak fel, melyek között még 2006-ban is megtalálhatóak az EU tagságot megelőzően indult előcsatlakozási programok (ezek közül a Phare és a SAPARD program 2006-ban befejeződik, az ISPA program keretében finanszírozott projektekre pedig 2004. május 1-jét követően a Kohéziós Alapra vonatkozó szabályok érvényesek).

Az 1989-ban indult és 2006 folyamán kifutó PHARE program keretében a csatlakozás előtti időszakban elindult programokból, illetve a PHARE program utódjának tekinthető Átmeneti Támogatás programjaiból 2006-ban összesen 20,5 milliárd forint kerül kifizetésre, melyből 12,7 milliárd forint az európai uniós forrás. Mind a PHARE, mind az Átmeneti Támogatás programjai elsősorban intézményfejlesztési célokat szolgálnak.

Az agrárgazdaság modernizációját, a környezetbarát gazdálkodást és a vidékfejlesztést támogató SAPARD - előcsatlakozási - program keretében 2006-ban 12 milliárd forint kifizetésére kerül sor, melyből 9 milliárd forint európai uniós forrás, a fennmaradó rész központi költségvetési társfinanszírozás. A program 2006-ban lezárul, az annak keretében nyújtott támogatások kifizetésének végső határideje 2006. december 31.

A csatlakozás után indult Nemzeti Vidékfejlesztési Terv (NVT) programjai a környezeti állapot megőrzését és javítását, a termőhelyi adottságokhoz és a piaci viszonyokhoz jobban igazodó termelési szerkezet kialakítását, a termelők piaci, pénzügyi pozícióinak javítását, kedvezőtlen termőhelyi adottságú területeken történő gazdálkodásának támogatását tűzi ki célul. Ezen fő céloknak az ún. prioritások feleltethetők meg, melyeken belül több intézkedés foglalja magában a konkrét támogatási programokat. Az NVT alapján tervezett központi költségvetési forrás 2006-ban összesen 12,1 milliárd forint, melyhez 48,4 milliárd forint EU finanszírozás társul.

A Kohéziós Alap támogatással megvalósuló projektek - ideértve a csatlakozás előtt még ISPA projektként indult beruházásokat - környezetvédelmi és infrastrukturális beruházásokat ölelnek fel. A projektek támogatására 2006-ban a törvénytervezet szerint összesen 50,9 milliárd forint uniós forrás és 36,8 milliárd forint központi költségvetési finanszírozás kerül kifizetésre.

A Strukturális Alapok támogatásainak túlnyomó részét a Nemzeti Fejlesztési Terv (NFT) öt operatív programjának keretében használjuk fel. Az NFT 5 fő fejlesztési területet azonosít, melyek mindegyike egy-egy operatív programnak feleltethető meg.

A Humánerőforrás-fejlesztési Operatív Program céljaira (a foglalkoztatási szint emelésére, a munkaerő versenyképességének javítására, az egészségügy fejlesztésére) várhatóan összesen 63,1 milliárd forint kerül kifizetésre, melyből 38,9 milliárd forint az európai uniós támogatás. A Gazdasági Versenyképesség Operatív Program - melynek fő célja a magyar vállalkozások versenyképességének növelése - keretében 2006-ban 46,1 milliárd forint kiadás került megtervezésre, melyből 33,1 milliárd forint az uniós finanszírozás, 13 milliárd forint a központi költségvetési támogatás. A Környezetvédelem és Infrastruktúra Operatív Program céljaira 2006-ban előreláthatólag 27,7 milliárd forint uniós és 9,2 milliárd forint kapcsolódó központi költségvetési támogatás kerül kifizetésre. Az Agrár- és Vidékfejlesztési Operatív Program keretében támogatást elnyert pályázók részére 2006-ban várhatóan 28,8 milliárd forint uniós forrást és 11,7 milliárd forint központi költségvetési támogatást fizet ki a költségvetés. A négy ágazati operatív program mellett az ötödik egy átfogó, az ágazati elv helyett földrajzi/regionális szempontok szerint kialakított program. A Regionális Operatív Program az elmaradottabb térségek felzárkóztatására 36,6 milliárd forint kiadást irányoz elő, melyből 29,4 milliárd forintot tesz ki az Európai Unió költségvetéséből származó bevétel.

Az Operatív Programokkal kapcsolatos előre nem látható kiadások fedezeteként szolgáló céltartalék 2006-ban összevontan került megtervezésre. A céltartalék összege 0,7 milliárd forint.

Az Operatív Programok megvalósításával kapcsolatos azon általános kiadásokat (pl. az Operatív Programokra pályázók tájékoztatása), melyeket a központi költségvetésen túl az Európai Unió is finanszíroz az ún. KTK technikai segítségnyújtás előirányzat tartalmazza. Az előirányzat 900 millió forintos kiadási összegéből 675 millió forint az uniós bevétel.

Az ún. közösségi kezdeményezések keretében használhatóak fel azon strukturális támogatások, melyek nem részei az NFT-nek. Magyarországon jelenleg két közösségi kezdeményezés végrehajtása van folyamatban, melyek az INTERREG illetve EQUAL nevet viselik.

A szomszédos államokkal történő határmenti együttműködést támogató INTERREG program uniós bevétele 6 091 millió forint, ehhez a magyar költségvetés 1778,4 millió forint finanszírozást biztosít. Az EQUAL program a különböző társadalmi csoportok közötti esélyegyenlőség javítását tűzi ki célul, aminek keretében 5 471,8 millió forint kiadás valósul meg 2006-ban. Ebből az európai uniós bevétel 4 134,9 millió forintot tesz ki.

A külső határok megerősítését és a schengeni követelmények teljesítését támogató Schengen Alapból 2006. évre tervezett összeg uniós forrásból 14,7 milliárd forint, melyhez mintegy 1,6 milliárd forint hazai finanszírozás társul.

Az Európai Tanács különböző bizottságainak, testületeinek ülésére kiutazó magyar tisztviselők utazási költségeit 400 millió forint összegig a Miniszterelnökség fejezetében előirányzott uniós bevétel fedezi.

Az egyéb uniós támogatások közül kiemelendő a TEN-T programból származó, az ún. transzeurópai közlekedési folyosók fejlesztéséhez kapcsolódó támogatások 10,3 milliárd forint összegű kiadásai, melyből 3,8 milliárd forint az európai uniós forrás. Ugyancsak ide tartoznak az EGT Finanszírozási Mechanizmus és a Norvég Alap támogatásai, amelyekre egyaránt pályázhatnak állami és nem állami szervezetek is.

Mindegyik, részben uniós támogatással megvalósuló program, projekt kapcsán hangsúlyozandó, hogy a források felhasználása csak a lebonyolításban, forrás-felhasználásban részt vevő intézményeken, kedvezményezetteken, az egyes projektek végrehajtásának ütemezésén múlik. Ez egyben azt is jelenti, hogy a törvényben meghatározottnál nagyobb összegű európai uniós támogatás felhasználásának sem financiális, sem adminisztratív akadálya nincs. Az előirányzottnál nagyobb összegű közösségi forrás felhasználásához szükséges központi költségvetési támogatás rugalmas átcsoportosítással, illetve az előirányzatok automatikus túllépésével biztosítható. Költségvetési akadálya tehát az uniós támogatások felhasználásának nem lehet.

1.5. Befizetés az államháztartás alrendszereiből

1.5.1. A központi költségvetési szervektől származó befizetések

A központi költségvetési szervek befizetési kötelezettségeinek 2006. évi tervezett összege 18,9 milliárd forint az alábbi jogcímeken:

- a költségvetési törvényben meghatározott bevételek - áru és készlet-értékesítés bevétele, szolgáltatások ellenértéke, bérleti és lízingdíj bevételek - 5%-ának kincstári vagyon utáni részesedés címén előírt befizetése;

- a kizárólag saját bevételből gazdálkodó - a költségvetési törvényben meghatározott - intézmények tételesen megadott összegű befizetése;

- a központi költségvetési szervek vállalkozási tevékenységből keletkező nyeresége - a társasági adó általános mértékével megegyező - 16%-ának befizetése;

- a központi költségvetési szervek vagyonkezelésében lévő ingatlanok értékesítéséből származó bevételnek a központi költségvetés központosított bevételét képező hányada;

- a cégbejegyzések közzétételének költségtérítése.

1.5.2. Elkülönített állami pénzalapok befizetése

A Munkaerőpiaci Alap összességében 82 milliárd forint befizetést teljesít. Az Alap hozzájárul a munkanélküli ellátórendszer változásával összefüggő feladatokhoz, valamint a megváltozott munkaképességű személyek foglalkoztatásának támogatásához.

1.5.3. A helyi önkormányzatok befizetése

A helyi önkormányzatok befizetéseiből 2006. évben 6,5 milliárd forint bevétel várható a központi költségvetésben. E befizetések a helyi önkormányzatok előző évi zárszámadásával, illetve a zárszámadási törvényben az Állami Számvevőszék megállapításaival kapcsolatban rögzített - a normatív állami hozzájárulások és támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény elszámolása során keletkezett befizetési kötelezettségeiből származó bevétel is, figyelemmel az alaptevékenység ellátásához felhasznált részre.

1.6. Állami, kincstári vagyonnal kapcsolatos befizetések

Az Állam kincstári és vállalkozói vagyonából származó 2006. évi bevételek a kincstári vagyonelemek értékesítéséből és hasznosításából, osztalék-befizetésből és koncessziós díjakból származnak.

A kincstári vagyon értékesítéséből és hasznosításából származó bevételek a költségvetési törvény előírása alapján a Kincstári Vagyoni Igazgatóságtól (KVI) származnak. A KVI bevételi terveit a költségvetési és az államháztartási törvény vagyonértékesítésre és -hasznosításra vonatkozó szabályainak módosítása alapozza meg.

Az állam vállalkozói vagyonának hasznosítási bevételeiből az Állami Privatizációs és Vagyonkezelő Rt. (ÁPV Rt.) fizet osztalékot a központi költségvetésnek. Az ÁPV Rt. befizetési kötelezettsége a társaság által beszedett osztalék mértékéhez igazodik. Az osztalék-bevételek mértéke 2006-ban csökken az eddigiekhez képest, mivel az értékesítések révén csökken az állami tulajdonú társaságok száma. A 2006. évi osztalék-bevételek várhatóan ugyanazoktól - a továbbra is állami tulajdonban maradó - eredményesen gazdálkodó társaságoktól származnak, amelyektől eddig is lehetséges volt az osztalék-elvonás.

A koncessziós díj bevételek a hírközlési és a szerencsejátékkal összefüggő tevékenységet végző társaságoktól származnak.

A központi költségvetés hírközlési koncessziókból és frekvenciahasználati jogosultságokból 2006. évre tervezett bevételének meghatározó részét az UMTS licenc 2004. év végén történt értékesítésének jövőre esedékes törlesztő részlete teszi ki. A fennmaradó rész a három mobilszolgáltató által fizetendő éves koncessziós díjakból tevődik össze.

2006-ban várhatóan ugyanaz a 6 játékkaszinó fog működni, amely 2005-ben is már a piacon volt. Ebből a 6 kaszinóból csak 4 kaszinó üzemel koncessziós szerződés alapján és fizet koncessziós díjat a költségvetés számára. A szerencsejáték törvény és a kaszinókkal kötött koncessziós szerződések alapján az éves koncessziós díjat úgy kell megállapítani, hogy az előző év koncessziós díját valorizálni kell az előző év éves fogyasztói árindexszel.

1.7. Egyéb bevételek

Az egyéb bevételek 2006. évi előirányzata többek között az önkormányzatok által jogtalanul igénybevett támogatások utáni kamattérítésekből, a felszámolásokból származó bevételekből, a kezességvállalási díjakból, valamint a korábban beváltott állami kezességek és viszontgaranciák megtérüléséből tevődik össze.

Az Áht. 26. § (4) bekezdése értelmében az egyéb bevételek között kerül majd elszámolásra az általános tartalék terhére elszámolási, valamint visszatérítési kötelezettséggel nyújtott támogatások visszafizetett összege is.

1.8. Adósságszolgálattal kapcsolatos bevételek

Az adósságszolgálattal kapcsolatos bevételek a korábban nyújtott hitelek tőke-visszatérüléseit és a költségvetés kamatbevételeit tartalmazzák.

A tőkebevételek a Magyar Állam külföldre és belföldre nyújtott hiteleinek visszafizetését foglalják magukban. 2006-ban az állam tőke-visszatérüléseinek több mint 60%-a a kormányhitelekből, míg közel 40%-a a belföldi adósoktól származik.

A külföldi államokkal szemben fennálló devizakövetelések a következő években fokozatosan csökkennek. A 2006. évi bevételek túlnyomó része a 2003-ban Oroszországgal kormányzati szinten megkötött megállapodás eredménye. A törlesztés áruszállítási, illetve szolgáltatásnyújtási projektek ellenértékét foglalja magában. További, kisebb összegű bevétel várható még Albániától és Nicaraguától.

A belföldi adósoktól származó bevételek folyamatos csökkenése a szerződések lejárata és a felszámolási eljárások következtében 2006-ban is tovább folytatódik.

A kamatbevételek 2006. évi alakulásának ismertetése az általános indokolás „A központi költségvetés és az államadósság finanszírozása” című részében található.

1.9. Uniós elszámolások

EU Visszatérítés

A Csatlakozási Szerződés értelmében Magyarország - 2004-hez és 2005-höz hasonlóan - 2006-ban is részesül visszatérítésben, amely egyben utolsó éve ezen a jogcímen kapható uniós forrásnak. 2006-ban ezen az előirányzaton - a Ft/euró árfolyam változásától függően igen kis eltéréssel - 7,9 milliárd forint bevétel várható.

Vám- és cukorilleték beszedési költség megtérítése

Csatlakozásunk után az Unió - mint egyben vámunió - költségvetési bevételeit képezik a vámbevételek, illetve a cukorgyárak által fizetendő ún. cukor- és izoglükóz-illetékek. Ezen, együttesen tradicionális saját forrásoknak nevezett tételeket a tagállamoknak kell beszedni, azonban a beszedési költségek fedezésére a tagállamokat a beszedett összegek 25%-a megilleti. A tradicionális saját források 25%-a tehát a törvényben is megjelenik, a költségvetés bevételét képezi.

2. Kiadási előirányzatok

2.1. Egyedi és normatív támogatások

Gazdálkodó szervezetek támogatása - a közszolgálati műsorszolgáltatás nélkül - 2006-ban 95,3 milliárd forinttal, 16%-kal alacsonyabb az előző évi előirányzatnál. A támogatások, a térítések továbbra is elsősorban az iparban és a közlekedésben (vasút) jelennek meg.

Normatív termelési támogatás 38 milliárd forintos előirányzata a megváltozott munkaképességűek foglalkoztatásának elősegítését szolgálja.

A megváltozott munkaképességűek foglakoztatásának támogatási rendszere

2006. január 1-jétől változik a megváltozott munkaképességűek foglakoztatásának támogatási rendszere is. A jelenlegi támogatási rendszer több átmeneti kedvezmény biztosításával fokozatosan alakul át oly módon, hogy 2007. július 1-jétől már csak az új rendszer szerint lehet támogatáshoz hozzájutni.

Az átalakítás főbb lépcsői a következők:

- 2005. november 1-jétől indul a megváltozott munkaképességűeket foglalkoztató gazdálkodó szervezetek akkreditálása (minősítése), amely a már meglévő szervezetek számára 2007. júliusáig nem kötelező ugyan, de a kijelölt célszervezetek csak akkor kaphatnak a jelenlegi támogatási rendszer szerint támogatást, ha megfelelő minősítést szereznek;

- új szervezetek, új belépők 2006. január 1-jétől már az új támogatási rendszer szerint kaphatnak támogatást;

- a szociális intézményekben történő foglalkoztatás átalakításához további félév átmeneti időt biztosítunk, így az ezt segítő szociális normatíva bevezetése 2006. június 1-jei hatállyal történik.

Az új támogatási rendszer jellemzői:

A lényegében minőségi követelményeket nem támasztó, a munkáltatót felhasználási kötöttség nélkül megillető támogatási rendszert fokozatosan felváltja a megváltozott munkaképességűek tényleges foglalkoztatását, rehabilitációját szem előtt tartó, segítő, költség-elszámolási rendszeren alapuló támogatási rendszer.

A támogatási rendszer új elemei:

- a munkaügyi központoktól igényelhető bértámogatás, amely a megváltozott munkaképességű dolgozók bér-, és járulékköltségeinek 40-100%-át téríti meg a foglalkoztatottak egészségkárosodása függvényében;

- valamint a különböző - a megváltozott munkaképességű személyek foglalkoztatásával összefüggő többletköltségek részleges, maximum 80%-os megtérítésére irányuló - költségtámogatások, amelyekhez pályázati úton lehet hozzájutni.

A fentiekkel összefüggésben 2006-ban, amikor a régi és új támogatási rendszer párhuzamosan létezik, a megváltozott munkaképességűek foglalkoztatásának támogatását szolgáló költségvetési előirányzatok több fejezetben, több előirányzati soron kerülnek tervezésre:

- a megváltozott munkaképességűek foglalkoztatásának támogatása (PM fejezet) 38 milliárd forint,

- a megváltozott munkaképességűek foglalkoztatásával összefüggő bértámogatás (FMM fejezet) 2 milliárd forint,

- költségkompenzációs támogatás és rehabilitációs költségtámogatás (FMM fejezet 11 milliárd forint

- a szociális intézményi foglalkoztatás normatívája, illetve az ehhez kapcsolódó nyugdíjjárulék megtérítése (ICSSZEM fejezet) 4,0 milliárd forint

Az egyedi termelési támogatás keretében

- kerül sor a bányászati ágazat támogatására 1 milliárd forintos mértékben. A szénbányászat szerkezetátalakítása körében folytatódik a gazdaságtalan szénbányák bezárása. A költségvetés a bányavagyon-hasznosító részvénytársaságok kötelezettségeinek vagyonértékesítésből nem fedezhető hányadát fedezi;

- a költségvetés a közlekedési ágazatban a vasúti személyszállítási közszolgáltatási veszteségeinek részleges ellentételezését biztosítja. A vasút (MÁV Rt., GySEV) együttes veszteségtérítése, amely fedezi a vasúti társaságok menetdíj bevétellel nem fedezett költségeit 52 970 millió forint, amelyből a GySEV részére számításba vett összeg 970 millió forint;

- az Eximbank Rt. kamatkiegyenlítési rendszere keretében 3,0 milliárd forint áll rendelkezésre, mint a vállalkozások hitelezését segítő kamattámogatási eszköz;

- a felszámolás alatt lévő vállalkozások vagyonának megvásárlását elősegítő kamattámogatás 2003. január 1-jétől megszűnt, azonban az 5 éves futamidejű hitelekhez adott kamattámogatás folyósítása a 2002. december 31-ig megkötött szerződések alapján folyamatos kötelezettség. A 2006. évi előirányzat ennek megfelelően 15 millió forint. A támogatás azokat a kis- és középvállalkozásokat illette meg, amelyek felszámolás alá került cégek eszközeit - továbbhasznosítás céljából - a rendelet feltételeinek megfelelő hitellel vásárolták meg.

Az egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán kívül az úgynevezett már megszűnt, de még járó támogatások igénybevételének forrása szerepel.

2.2. Közszolgálati műsorszolgáltatás támogatása

A közszolgálati műsorszolgáltatás támogatásának éves összege 46,3 milliárd forint, mely magában foglalja a Magyar Rádió Rt. a Magyar Televízió Rt., a Duna Televízió Rt. műsorterjesztési költségei fedezetét, ez utóbbi művészeti együttesei támogatását, a Magyar Távirati Iroda Rt. közszolgálati feladatai és határon túli magyar sajtó hírellátása, valamint a Magyar Televízió Közalapítvány támogatását, illetve az üzemben tartási díj pótlását.

2.3. A fogyasztói árkiegészítés

A fogyasztói árkiegészítés 2006. évi előirányzata 126,4 milliárd forint, amely a GDP arányában 0,54%. A számítások - a makrogazdasági feltételek mellett - figyelembe vették a 2006. évre várható 1-2%-os volumennövekedést, valamint a fix összegű ártámogatások éves valorizációját.

2.4. Lakástámogatások

A lakáspolitika a nemzetgazdaság kiemelkedően fontos részterülete, amely társadalom- és gazdaságpolitikai célokat egyaránt szolgál. A megfelelő lakáskörülmények nemcsak a társadalom tagjainak életminőségét határozzák meg, de a lakásépítések, felújítások új munkahelyek létrejöttét is elősegítik.

A 2006. évi lakáspolitika stratégiai célja, hogy hazánkban európai színvonalú, megfizethető lakáskínálat legyen, a lakhatás javításával az életminőség javuljon, igazságos, arányos és fenntartható lakástámogatási rendszer működjön.

Prioritás a fiatalok és a szociálisan rászorulók, a gyermekes, illetve a gyermeket vállaló családok lakáshoz jutásának elősegítése és az ezzel kapcsolatos költségeik mérséklése, a meglévő lakóépületek felújítása és korszerűsítése, a lakásmobilitás növelése, a legrosszabb lakhatási helyzetben élők támogatása, valamint a lakáshitel-adósok felhalmozódott hátralékainak csökkentése.

2006. évben is folytatódik a lakáscélú - kiegészítő kamattámogatású és jelzáloglevéllel finanszírozott - hitelek kamattámogatása, a gyermekes családok - új és használt lakás megszerzését elősegítő - vissza nem térítendő támogatása, valamint a lakóépületek és környezetük felújításának támogatása. Ez utóbbin belül kiemelt figyelem fordul a panelépületek fűtési és melegvíz-rendszereinek energiatakarékos felújítására és a felhasznált energia mérhetővé tételére, melyeket a közvetlen központi támogatáson túl - állami árfolyam-garancia révén - elfogadható kamatozású hitelek is elősegítik. Emellett a szociálisan rászorult családok kamatait is megtéríti a költségvetés.

A közszféra lakáshiteleihez vállalt állami garanciarendszerhez hasonlóan fennmarad a - Fészekrakó program keretében elindult - fiatalok lakáshoz jutását segítő lakáshitelek állami garanciavállalása.

Az önkormányzati bérlakás-állomány növelését szolgálja a magántulajdonban álló lakások hosszú távú bérbeadásának adókedvezménnyel történő ösztönzése.

A szociálisan rászorult családok lakbértámogatásban részesülnek a helyi önkormányzatok közreműködésével.

2.5. Családi támogatások, szociális juttatások

A kormány döntött a családi támogatások átalakításáról, amelynek megvalósítása az érintett törvények módosításában, költségvetési vonatkozásai pedig a 2006. évi költségvetésben öltenek testet.

Az átalakítás lényegi vonásai: a korábban három elosztási elvet képviselő rendszer alapvetően egycsatornássá válik. A családokat megillető általános költségvetési támogatás túlnyomó része az alanyi jogon járó, mindenkit megillető családi pótlékon keresztül jut az érintettekhez. Ezáltal a támogatási rendszer egyszerűbbé, átláthatóbbá és arányosabbá válik: megszűnik a szegénységi csapda, nincs az önkormányzatoknál történő, esetenként megalázó kilincselés, nincs olyan ellentmondás, hogy a magasabb jövedelmű családok magasabb támogatást igényelhetnek.

A rendszer átalakításának többletköltsége az ellátások értékmegőrzésének forrásigényével együtt: 45,6 milliárd forint

Az új rendszerben a havi átlagban 84%-kal megemelt családi pótlékot két kisebb volumenű családi támogatás egészíti ki:

- egyszeri 5000 Ft-os támogatás, amelyet azok a családok kapnak, ahol az egy főre jutó jövedelem nem haladja meg a mindenkori minimális nyugdíj összegét, valamint

- a három és több gyermekes családok körében még megmaradó, meghatározott jövedelem alatt járó havi 4000 Ft-os gyermekenkénti adókedvezmény.

Az új rendszerre történő átálláshoz általánosságban három hónap átmeneti időt biztosítunk. Ez idő alatt az érintettek választhatnak a régi (a korábbi családi pótlék és rendszeres gyermeknevelési támogatás) és az új ellátások (az új családi pótlék és az egyszeri gyermekvédelmi támogatás) között attól függően, hogy számukra melyik a kedvezőbb (kihatása: 1,6 milliárd forint).

A családi támogatásokat érintő további nagyobb jelentőségű változás, hogy 2006-től a GYES mellett a gyermek egy éves kora után már nem csak részmunkaidőben, hanem teljes munkaidőben is lehet munkát vállalni. Ez az intézkedés 7,7 milliárd forintos többletkiadást jelent az előbb említett összes (45,6 milliárd forint) többletkiadáson belül.

A központi költségvetésből finanszírozott jövedelempótló és kiegészítő ellátások körében rendszerszerű változással nem számolunk, az ellátások havi összege a nyugellátások emelésével azonosan változik. Kiemelt emelésben részesednek a politikai rehabilitációval összefüggő juttatások. Új elem a nyugdíjasok számára határozott időre bevezetésre kerülő, jövedelemtől függő távfűtési díj támogatás.

A térítések körében 2006. július elsejétől indul a közgyógyellátás reformja, amelynek lényege, hogy a jogosultak tényleges igényeihez jobban alkalmazkodó, szélesebb gyógyszerkínálatból, egyéni keret (maximum havi 12 ezer forint/hó) mértékéig vehető igénybe a támogatás. Az átalakítás eredményeként a jelenlegi költségek mellett a jogosultak jobb színvonalú ellátása biztosítható.

2.6. Költségvetési szervek és fejezeti kezelésű előirányzatok kiadásai

A Kormány Konvergencia programban kifejtett középtávú gazdaságpolitikája és az ehhez illeszkedő költségvetési politika fordulatot hirdetett a közszféra működésében. A cél a kisebb, olcsóbb, de hatékonyabban működő állam megteremtése. Az adófizetők, a gazdaság és a társadalom szereplői által elvárt takarékos állam megteremtésének meghatározó eleme és tényezője a „többet kevesebből” elv érvényesítésével a kiadások növekedési ütemének általános visszafogása, arányaiban és a nem súlyponti területeken tartós csökkentése.

A fejezetek előirányzatai kialakításakor a 2005. évi előirányzatok csökkentek a költségvetési törvény által előírt, államháztartási egyensúlyt biztosító tartalék létrehozása (intézményi támogatásra vetítve 1%, fejezeti kezelésű előirányzatok támogatással fedezett kiadásaira 10%) következtében megtakarított összegek egy részének végleges visszatartásával és az áfakulcs, illetve a tételes egészségügyi hozzájárulás mértékének változása miatt. Ehhez képest további eltérő súlyú és mértékű változtatásokra került sor az egyes fejezetek jövőbeni feladataihoz igazodóan.

A fejezetek költségvetése a támogatásra vetítve általában 3%-os fejezeti államháztartási tartalékot tartalmaz, mely részben az érdekegyeztetés során kialakuló keresetnövekmény fedezetéül szolgál. A fennmaradó összeg felhasználására, fejezetek közötti átcsoportosítására a Kormány lesz jogosult a törvény szerint.

A központi közigazgatásban a törvény kiadási előirányzat-csökkentéssel számol, növekmény csak azon szerveknél jelenik meg, ahol azt a feladat változása (pl. fejezetek közötti átadás-átvétel) indokolja.

A Kormány 2004. nyarán döntött az államháztartás hatékony működését, az állami terhek csökkenését elősegítő szervezeti átalakításokról és az azt megalapozó intézkedésekről. Ezek nem csupán költségvetési szerveket és szervezetrendszereket érintettek, de magukban foglalták a központi költségvetéshez kapcsolódó gazdálkodó szervezetek körében is a változtatást: átalakítást, vagy megszüntetést, magánosítást.

A pénzügyminiszter által kiadott szempontrendszer érvényesítése, valamint az előírt konkrét intézkedések kidolgozása, végrehajtása megkezdődött, s egyes esetekben már 2005-ben megtakarítással járt. A szervezetrendszer átalakítása, racionalizálása a jövő évben is hozzájárul a költségvetés végrehajtásához, s fordítva: a szorosabb költségvetési mozgástér egyik szándékolt hatása a hatékonyabban és takarékosabban működő intézményrendszer kialakulása. Ezzel együtt ez csak a megindult szervezeti modernizáció és az állami forrásokat terhelő kötelezettségek átcsoportosítása első lépcsőfokának tekinthető.

A fenti szempontok és követelmények figyelembe vételével a központi költségvetési szervek és fejezeti kezelésű előirányzatok összesített költségvetését a következő táblázat mutatja:

 

 

 

 milliárd forintban

 

 2006. év

 

 Kiadás

 Bevétel

 Támogatás

 Költségvetési szervek

 1831,6

 567,3

 1264,2

 Fejezeti kezelésű előirányzatok

 1352,8

 366,8

 986,0

 ÖSSZESEN:

 3184,4

 934,1

 2250,3

Az előirányzatok alakulásának részleteit és feladattartalmát a fejezetenkénti indokolások tartalmazzák.

A keresetek alakulása

A személyi jellegű kiadások mintegy 1215 milliárd forintot tesznek ki, ami az intézményi kiadások 66%-a, az összkiadásoknak pedig 38%-a.

Az államháztartásba bevont források hatékony - a feladatellátás mennyiségével és legfőképpen minőségével arányos - felhasználásának követelménye ezen meghatározó arányú kiadásoknál különösen fontos. A hatékonyság nem önmagában a szervezetrendszer gazdálkodásával szembeni elvárás. A változó követelmény- és feltételrendszerben a közfeladatok ellátásának javulása az állampolgárok számára is érzékelhető kell legyen a magasabb színvonalon, a hozzáférés könnyebbé és szélesebb körűvé válásán keresztül. A bérpolitikának e követelményrendszert kell segítenie a megfizetett közszolgáltatást végzők körében. Kiemelten indokolt növelni a rendőrségnél hivatásos szolgálatot teljesítők körében a jövedelmeket.

A korábbi évek jelentős bérpolitikai lépéseire támaszkodva az elért bérszínvonal reálértékének a nemzetgazdasági teljesítményekkel és a versenyszféra kereseteivel összhangban kell növekednie, figyelemmel az előző években a közszolgálati foglalkoztatottak egyes csoportjainál differenciáltan végrehajtott intézkedésekre.

A 2006. évben az egy főre jutó bruttó kereseteknek az inflációt és a személyi jövedelemadó-rendszer változtatását is számításba véve kell emelkednie. Ezen belül kell a hatékonyság-növelésnek, a szolgáltatások minősége javításának realizálódnia az illetményrendszerek szabályozási szintjén, minőségi munkavégzésre ösztönözve.

Elsődlegesen a minisztériumok, központi hivatalok, háttérintézmények és a dekoncentrált szervezetek esetében elvárás, hogy a szervezési, szervezeti intézkedésekkel felszabaduló forrásokból gondoskodjanak az illetményemelés fedezetéről, a teljesítményelv érvényesítésével összhangban. Belső forrás megteremtésére alkalmas saját hatáskörű intézkedés lehet természetes folyamatok realizálásából, az intézményrendszerek, az egyes szervezetek, a munkaszervezés racionalizálásából, a korszerűbb, szervezettebb feladatellátásból, teljesítménynövelésből, valamint a jogszabályokban rögzített feladatok indokoltságának, a humánerőforrás kapacitás-kihasználtságának, leterheltségének felülvizsgálatából származó létszám-megtakarítás, továbbá bevételek bővítése.

A központi költségvetési szervek és fejezeti kezelésű előirányzatok kiadásainak kormányzati funkciónként történő bemutatása

A következőkben államháztartási funkciónként összevontan bemutatott intézményi és fejezeti kezelésű előirányzatok részleteit, a célok és feladatok alakulását a fejezeti indokolások tartalmazzák.

A törvényhozó és végrehajtó szervek kiadása - 138,9 milliárd forint - döntően az államhatalmi szervek, valamint a minisztériumok igazgatása kiadási előirányzatainak összességét foglalja magában. A törvényhozó szervek kiadásainak növekménye az Országgyűlés hivatali szerveinél megjelenő, a 2006. évi országgyűlési képviselőválasztáshoz kapcsolódó 2,1 milliárd forintos előirányzat.

A végrehajtó szervek kiadásait a minisztériumok igazgatási, illetve egyes igazgatási jellegű feladatot ellátó országos hatáskörű szervek kiadásai teszik ki. E téren 2006-ban is hangsúlyos kötelezettség a takarékos, ugyanakkor hatékony közigazgatással szembeni elvárások érvényesítése, a feladatok és ellátásuk módjának, feltételeinek felülvizsgálata és ésszerűsítése. A központi közigazgatási szervek azonos feladattartalmú előirányzatai - összhangban a kisebb és hatékonyabb állam elérésének céljával - általánosan csökkennek. Növekedés csak bővülő feladat-struktúra esetén valósulhat meg.

Az alapkutatás funkció 59,3 milliárd forintos kiadási előirányzata a kutatóintézetek és a hagyományos pályázati rendszerek működtetésén túl mind a költségvetési, mind a vállalkozási kutatóhelyek megnövelt támogatását lehetővé teszi a GVOP K+F prioritásából.

A külügyi terület 43,6 milliárd forintból gazdálkodhat. Ez az összeg magában foglalja Magyarország nemzetközi szervezetekben viselt tagságából származó fizetési kötelezettségét, a külképviseletek működését és elhelyezését, a határon túli magyarokkal kapcsolatos programok finanszírozását, valamint a schengeni csatlakozás követelményeinek való megfelelést.

A védelmi kiadások 2006-ban 230,1 milliárd forintot tesznek ki. A forrásból biztosíthatók a Honvédelmi Minisztérium hivatalainak és háttérintézményeinek, a Magyar Honvédség működésének feltételei, valamint a Gripen repülőgépek bérleti díja járulékos költségekkel együtt, s teljesíthetők a nemzetközi kötelezettségvállalások. Ezen túlmenően az előirányzatok lehetőséget biztosítnak a védelmi felkészítéssel kapcsolatos feladatok, valamint a hadiipari technológia-korszerűsítő beruházások támogatására.

A döntően a Bíróságok és a Magyar Köztársaság Ügyészsége fejezeteket magában foglaló igazságszolgáltatásnál a rendelkezésre álló forrásból biztosítható az ítélőtáblák, a fellebbviteli főügyészségek, a bíróságok és ügyészségek zavartalan működése, a már megkezdett városi- és megyei épület-beruházások befejezése és a Magyar Bíróképző Akadémia működésének megkezdése.

Az igazságszolgáltatási reform folytatásaként az eddigiekhez képest megemelt forrás biztosításával és új szabályozási háttérrel valósul meg a bűncselekmények áldozatainak segítése és állami kárenyhítése. E feladatot a szervezetracionalizálással létrejövő Igazságügyi Hivatal látja majd el a pártfogói, jogi segítségnyújtási és a még megmaradó kárpótlási feladatokkal együtt.

A rendvédelem és közbiztonság területe a 2006. évben 447,8 milliárd forint kiadási előirányzatból gazdálkodhat.

A Kormányprogramban rögzítettekhez igazodóan prioritást kapnak az Uniós tagságból eredő kötelezettségek teljesítése, a pályázható programok megindítása, folytatása. Kiemelt szerepet kap a szervezeti átalakulás folytatása, amely az Alkotmány (megszűntek a Határőrség fegyveres erő jellegű feladatai), a Határőrizetről szóló törvény, illetve egyéb jogszabályok módosítása miatt gyorsul fel. A testület felkészül (pl. szervezeti diszlokációval, három igazgatóság megszüntetésével, az informatikai eszközpark további korszerűsítésével, technikai fejlesztéssel) a „schengeni” határforgalom-ellenőrzés EU általi elfogadására, működtetésre, amelyek finanszírozásához uniós forrás (Schengen Alap) is hozzájárul.

A közbiztonság javítását szolgálja a Rendőrségnél a közterületi jelenlét és reagálóképesség kiterjesztése, a közlekedésbiztonság, a mobilitás és akcióképesség feltételeinek javítása elsősorban a megkezdett gépjármű-park cseréjének folytatása, valamint az informatikai eszközök korszerűsítése révén.

A Katasztrófavédelem esetében is hangsúlyosan jelentkeznek az uniós csatlakozásból következő, kiemelten a SEVESO II. irányelv végrehajtásából adódó feladatok.

A büntetés-végrehajtásra fordított költségvetési forrás 2006-ban is biztosítja a zavartalan és biztonságos működést, s fedezi a magántőke bevonásával két új börtön működése 2007. évi megkezdésének előkészítését.

Az oktatás területén jelentős fordulatot jelent a felsőoktatás képzési szerkezetének, támogatási rendszerének változása, és ezzel párhuzamosan forrásainak kiemelt mértékű növelése. A képzés, tudományos tevékenység és a fenntartás támogatása mellett számottevő mértékben emelkednek a hallgatói juttatások is. A lakhatási feltételeket javítják az elkészült új diákotthoni férőhelyek, tovább folytatódnak a diákotthoni és oktatási-kutatási infrastruktúra-fejlesztési projektek előkészítési, kivitelezési munkái.

A 2005-ben indított Útravaló Ösztöndíjprogram forrásai jelentős mértékben bővülnek.

A kulturális tevékenységek és szolgáltatások támogatásának döntő része a közgyűjtemények, színházak, egyéb hazai és külföldi magyar kulturális intézmények, társaságok, alapítványok, civil szervezetek forrása. A központi szakmai programok körében jelentős súllyal szerepelnek az örökségvédelmi és egyéb kulturális beruházások, valamint a Művészetek Palotája működése és szakmai tevékenysége. A 2005-ben elindult programok új elemekkel bővülnek: a PANKKK a könnyűzenei, a Kaptár program a népi kultúra támogatását szolgálja. Az MTV Rt. archívuma felhasználói jogainak részbeni, a létrejövő Nemzeti Audiovizuális Archívum javára történő megszerzéséhez a költségvetés 2006-ban 4,8 milliárd forintot biztosít.

A hitéleti tevékenység keretében az egyházi alapintézmények működését 12 243,2 millió forint támogatással segíti a költségvetés - kiegészítve az állampolgárok 1%-os SZJA rendelkezéseit a teljes 2004. évi személyi jövedelemadó-tömeg 0,9%-ra. A kialakult támogatási rendszer céljai változatlanok: hittanoktatók díjazása, a vidéki egyházi szolgálatot teljesítők juttatása, az Egyházi Kulturális Alap, az egyházi fenntartású közgyűjtemények és közművelődési intézmények támogatása, valamint a volt egyházi ingatlanok tulajdonrendezése során megállapított egyházi járadék.

Az egyes ágazati feladatok megvalósítását segítik azon rendelkezések, amelyek több fejezetnél a feleslegessé váló ingatlanok értékesítéséből származó bevételeket - teljes mértékben, illetve jellemzően egy megjelölt értékhatárig - visszahagyják. A törvény a felhasználás céljait is rögzíti, így például épületek rekonstrukciójának folytatását, felújításokat, beruházásokat, szervezetek összevonásával, a korszerűbb elhelyezés feltételei megteremtésével összefüggő feladatokat.

Agrár- és vidékfejlesztés

Az Uniós csatlakozást követően az agrárgazdaság résztvevői Magyarországon is döntően a közös agrárpolitikának megfelelő támogatásokra jogosultak. A 2006-ig terjedő időszakban a legfontosabb gazdaságpolitikai cél az, hogy az agrárgazdaság szereplői az Európai Unió által biztosított támogatási lehetőségeket minél jobban, minél nagyobb hatásfokkal tudják kihasználni. Az elfogadott 2004-2006. közötti programok alapján - a gazdaság más szereplőitől eltérően - a mezőgazdaságban nemcsak fejlesztési, hanem jelentős összegű jövedelemkiegészítő támogatásban is részesülhetnek a termelők.

Az agrárgazdaság céljaira 2006-ban a központi költségvetés összesen 161 milliárd forintot biztosít, amelyet az Unióból érkező források 86,3 milliárd forinttal egészítenek ki. A rendelkezésre álló összes forrás 2006-ban - figyelembe véve a költségvetésen kívüli tételeket is - 400,3 milliárd forint. Az agrár és vidékfejlesztési támogatások 2006-ban igénybe vehető összegeit a melléklet tartalmazza.

A Nemzeti Vidékfejlesztési Terv (NVT) programjaiból a 2006. évre esedékes kifizetési lehetőség 60,5 milliárd forint, amelyből az Unió által finanszírozott hányad - Magyarország esetében - 80%, azaz 48,4 milliárd forint. Az NVT kötelezettségvállalási-keretelőirányzatait a törvény melléklete mutatja be.

A fejezeti kezelésű nemzeti támogatások egy része a megszokott hazai célok megvalósítását segíti, a fennmaradó rész a korábbi években vállalt kötelezettség-vállalások alapján felmerülő tárgyévi kifizetések fedezeteként szolgál. A közvetlen termelői, vagyis az egységes területalapú támogatást kiegészítő nemzeti támogatás (top-up) is csak az EU által jóváhagyott célokra és jóváhagyott mérték szerint folyósítható a központi költségvetésből. Így például kiegészítő támogatás adható a szántóföldi növények, a rizs, a dohány, a húshasznosítású marha és borjú, az anyatehén, az anyajuh és tej ágazatok esetén. A kiegészítő támogatások forrása a folyó kiadások és jövedelem-támogatások előirányzat, amely egyidejűleg tartalmazza a korábbi évek kötelezettségvállalásaiból eredő, tárgyévi kifizetéseket is.

A SAPARD programra már nem lehet új pályázatot benyújtani, a költségvetési előirányzat csak a megkötött szerződések megvalósítási ütemnek megfelelő pénzforgalmi kifizetések fedezetéül szolgál.

Az Agrár- és Vidékfejlesztési Operatív Programok (AVOP) a már 2004-ben kihirdetett fejlesztési célokra vehetők igénybe, szerződéskötésre a SAPARD pályázatok lezárása után kerülhetett sor. A következő költségvetési évben felhasználható összeg 40,5 milliárd forint, amelyből az Unió 28,8 milliárd forintot térít meg.

A kizárólag Európai Uniótól származó közvetlen termelői, vagyis az egységes területalapú támogatás a Kincstári Egységes Számláról kerül megelőlegezésre. A piaci támogatások közül a vállalkozói támogatásokhoz az export és a belpiaci intézkedések tartoznak, amelyek kizárólag uniós jogszabályok alapján vehetők igénybe.

Központi beruházások kiadásai

A hatékony forrás-felhasználás követelményeit is kielégítve a központi beruházások 2006. évi előirányzatainak kialakításánál elsősorban a Kormány gazdaságpolitikájával összhangban álló, a szakmailag megalapozott, valamint az európai uniós felzárkózást biztosító, többnyire már korábban megkezdett beruházások a meghatározóak.

A központi beruházások 2006. évi előirányzata, mely egyben tartalmazza a fegyveres szervek lakásépítési és -támogatási előirányzatait is, közel 31 milliárd forintot tesz ki. A hatékonyabban és kisebb költséggel működő államigazgatás célkitűzését szem előtt tartva tovább csökkennek az általános közösségi szolgáltatások funkcióján belül a törvényhozó és végrehajtó szervek beruházásainak kiadásai. Az előirányzat közel egy negyede az árvízvédelmi, vízügyi beruházások, illetve az egyéb víz-kárelhárítási és az ivóvíz-minőség program biztosítása területen jelenik meg. Az oktatási tevékenységek és szolgáltatások területén folytatódnak a felsőoktatásban megkezdett beruházások, míg egészségügy funkción belül továbbra is a folyamatban lévő kórház-rekonstrukciók és orvos-diagnosztikai eszközpark-korszerűsítések vannak előtérben. Mindezek mellett jelentősebb összeggel támogatja a központi költségvetés a nemzeti kulturális örökség keretében az egyes kulturális tevékenységekhez és szolgáltatásokhoz kötődő múzeumi és műemlék rekonstrukciókat, illetve a különböző katonai védelmi beruházásokat és az igazságszolgáltatás területén megvalósuló bírósági és ügyészségi beruházásokat.

2.7. Államháztartás alrendszereinek támogatása

2.7.1. Elkülönített állami pénzalapok támogatása

2006-ban a Wesselényi Miklós Ár- és Belvízvédelmi Kártalanítási Alap, a Szülőföld Alap, a Kutatási és Technológiai Innovációs Alap, valamint a Központi Nukleáris Pénzügyi Alap részesül költségvetési támogatásban összességében 18,2 milliárd forint összegben.

2.7.2. Garancia és hozzájárulás a társadalombiztosítás pénzügyi alapjai kiadásaihoz

Az államháztartás társadalombiztosítási alrendszerének bevételei között lényeges szerepet játszanak a központi költségvetésből származó különféle jogcímben érkező támogatások. Ezekre azért van szükség, mivel a nyugdíj és egészségbiztosítási ellátások fedezetét az elsődleges bevételi forrást képező járulékbevételek és hozzájárulások csak részben biztosítják. A garancia és hozzájárulás címén érkező összegek a nagyságrendjüket illetően a járulékbevételeket követően a második legnagyobb bevételi csoportot képezik.

A 2006. évben a központi költségvetés a Nyugdíjbiztosítási Alap részére három jogcímen ad támogatást:

- az államháztartási törvény előírása alapján megtéríti a magánnyugdíjpénztárakba átlépett személyek kieső járulékbefizetésének összegét,

- szintén megtéríti a GYES-t, GYED-et és a GYET-et igénybevevők után fizetendő nyugdíjbiztosítási járulékot,

- az államháztartási törvény előírása értelmében átadja az Alap egyensúlyi költségvetésének biztosításához szükséges pénzeszközt.

A felsorolt jogcímek finanszírozási rendjére vonatkozó 2006. évi szabályok megegyeznek a megelőző évivel.

Az Egészségbiztosítási Alap 2006. évi költségvetésében új és jelentős nagyságrendű bevételi tételt képez a nemzeti kockázatközösség megteremtésére szolgáló központi költségvetési befizetés. Ez a saját jövedelemmel nem rendelkező személyek után történik, alapja az ellátásban részesülők esetében (nyugdíjban részesülők, főiskolai, egyetemi hallgatók, GYES-en GYED-en GYET-en lévők stb.) a költségvetésben 2006-ra tervezett ellátási kiadás, más kisebb létszámú csoportok esetében (fogvatartottak, hajléktalanok, stb.) a mindenkori minimálbér. A fizetési kötelezettség mértéke 11%. Ennek az összegnek a központi költségvetésből történő folyósítása február hónaptól havonta egyenlő részletekben történik.

2.7.3. Helyi önkormányzatok támogatása

A helyi önkormányzatok a 2006. évi költségvetésükben a következő prioritásokkal számolhatnak:

- az új családtámogatási rendszerrel összhangban, a helyi szociális juttatások átalakulnak:

- a rendszeres szociális segély a korábbiakhoz képest jobban illeszkedik a családok összetételéhez (gyerekszám, egy vagy két szülő),

- a családok átlagjövedelmének kiegészítése a nyugdíjminimum 90%-áig történik, a korábbi 80% helyett,

- ösztönöz a munka világába való visszatérésre azáltal, hogy munkába álláskor is még egy ideig jár a segély,

- bővülnek a közfoglalkoztatás lehetőségei azzal, hogy a beindított közmunka programokhoz is biztosított az önkormányzatok saját forrása. E mellett folyatódhat a közcélú munka,

- döntően az európai uniós támogatásokat és a hazai társfinanszírozást igénybe véve folytatódik a felzárkózás a különböző humán és nem humán infrastruktúra területén,

- a közszolgáltatások szervezettségének javítását szolgálandó a többcélú kistérségi társulások rendszere csaknem teljes körűvé válik,

- az „olcsóbb állam” ebben az alrendszerben is követelmény,

- az esélyegyenlőség javítása érdekében a bölcsődések, óvodások mellett az általános iskola alsó-tagozatos, rászorult tanulói is immár egész évben ingyenesen étkezhetnek,

- bővül az integrációs oktatásban, a nyelvi előkészítésben, a szakiskolai felzárkóztatást segítő képzésben résztvevők száma.

A 2006. évben a helyi önkormányzatok több mint 2900 milliárd forinttal gazdálkodhatnak. Ennek 50%-a a központi költségvetésből - állami hozzájárulások és támogatások, átengedett SZJA révén -, az Európai Unió fejlesztési alapjaiból és az ezekhez kapcsolódó, társfinanszírozást szolgáló, fejezetektől átvett forrásokból származik. Ez - figyelemmel a 2006. évi feladatváltozásokra - jelentősen (több mint 7%-kal) meghaladja összehasonlítható szerkezetben a 2005. évi ilyen jellegű bevételeket.

Az önkormányzati kiadásokat - s így a központi forrásokat - csökkentő feladatváltozást jelent:

- a családtámogatási rendszer átalakításával az eddigi rendszeres gyermekvédelmi támogatás forrása átcsoportosításra kerül az Ifjúsági, Családügyi, Szociális és Esélyegyenlőségi Minisztérium fejezetbe,

- az egészségügyi hozzájárulás havi összegének mérséklése, majd megszüntetése,

- az áfa kulcs 25%-ról 20%-ra történő csökkenése.

Az államháztartás egészéhez hasonlóan az önkormányzati alrendszerben is a működési támogatások 3%-ának megfelelő államháztartási tartalékot kell képezni.

2.8. Társadalmi önszerveződések támogatása

A társadalmi szervezetek központi támogatása 3,7 milliárd forintos összege a nemzeti és etnikai kisebbségi szervezeteknek az Országgyűlés Emberi jogi, kisebbségi és vallásügyi bizottsága által pályázati elven felosztandó előirányzatát, a párttörvénynek megfelelően a 7 párt támogatását, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok előirányzatát tartalmazza.

2.9. Nemzetközi pénzügyi kapcsolatok kiadásai

A nemzetközi elszámolásokkal kapcsolatos kiadások a nemzetközi pénzügyi szervezetekben vállalt tagságunkkal, illetve az ebből adódó kötelezettségvállalásainkból erednek.

A nemzetközi elszámolásokon belül meghatározó (86,8%) az Európai Beruházási Banknak fizetendő, tagságunkkal kapcsolatos alaptőke- és tartalék-hozzájárulás.

2.10. Adósságszolgálat, kamattérítés

A központi költségvetés adósságának folyó kiadásairól az általános indokolás „A központi költségvetés és az államadósság finanszírozása” című részében található bővebb ismertetés.

2.11. Tartalék előirányzatok

2.11.1. Általános tartalék

Az általános tartalék az előre nem tervezhető, nem valószínűsíthető kiadásokra illetve az előirányzott, de elháríthatatlan ok miatt elmaradó bevételek pótlására szolgál. Az általános tartalék előirányzata a kiadási főösszeg 0,7%-a, amely meghaladja az államháztartási törvényben meghatározott kiadási főösszeghez viszonyított 0,5%-ot.

2.11.2. Céltartalékok

A Céltartalék terhére az alábbi jogcímű többletkiadások finanszírozása történik:

- létszámcsökkentés (központi költségvetési szervek, közszolgálati média részvénytársaságok),

- az Európai Unió intézményeiben foglalkoztatott köztisztviselő és hivatásos állományú nemzeti szakértők számára külön kormányrendeletben meghatározott kiadások,

- a központi közigazgatási szerveknél, továbbá azok területi és helyi szerveinél a diplomás pályakezdő fiatalok munkatapasztalat-szerzésének támogatása,

- főtisztviselői illetmények,

- a Prémium Évek Programról és a különleges foglalkoztatási állományról szóló törvény szerinti munkáltatói kifizetések,

- a MÁV Rt. veszteségmérséklő célú létszámcsökkentése esetén kormánydöntés alapján.

2.11.3. Rendkívüli beruházási tartalék

A Pénzügyminisztérium fejezetében található 500 millió forintos rendkívüli beruházási tartalék előirányzat előre nem tervezhető, váratlan események, illetve helyzetek - így különösen az életveszély elhárítás, az állampolgárok szélesebb körét érintő, főként állami feladatkörbe tartozó, más módon nem megoldható feladatok, a kulturális, sport, szociális, egészségügyi és hitéleti vagyon megőrzése, az épített és természetes környezeti kárelhárítás és kármentesítés - miatt bekövetkező beruházás-finanszírozási nehézségek esetében a halaszthatatlanul szükséges források biztosítására használható fel.

Az előirányzatból átcsoportosítást a központi költségvetési fejezetek felügyeletét ellátó szervek vezetői, illetve az állami feladatokat is ellátó intézmények kezdeményezhetnek a pénzügyminiszternél, aki a törvényi felhatalmazás alapján dönt a kiadási előirányzat felhasználásról. A kérelmeknek minden egyes esetben tartalmaznia kell a támogatást alátámasztó szakmai indokokat. A rendkívüli beruházási tartalék felhasználásának részletes szabályait az e jogszabályban, illetve az államháztartásról szóló 1992. évi XXXVIII. törvényben kapott felhatalmazás alapján külön PM rendelet határozza meg.

2.12. Kormányzati rendkívüli és egyéb kiadások

A kormányzati rendkívüli kiadások 2006. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, illetve az 1947-es párizsi békeszerződésből eredő kárpótlás-kifizetésekre, valamint a volt egyházi ingatlanok tulajdoni helyzetének rendezéséből eredő fizetési kötelezettségre nyújt fedezetet. 2006-ban az egységes adószámla bevezetésével kapcsolatos többletkiadások új tételként jelennek meg a mérlegsoron.

Az egyéb kiadásokból finanszírozható a K-600 hírrendszer működtetése, a magán- és jogi személyek kártérítése, a felszámolásokkal és szanálásokkal kapcsolatos kiadások, a helyi önkormányzatok állami támogatásának elszámolásából eredő fizetési kötelezettség, a személyi jövedelemadó 1%-ának közcélú felhasználása, a MEHIB Rt. behajtási jutaléka, az ÁKK Rt. szakértői díja, az ügyfélnek visszatérítendő vámbiztosíték, valamint az egyéb vegyes kiadások. Az egyéb kiadások között jelenik meg a pénzügyminiszter rendelkezése alatt álló rendkívüli beruházási tartalék 500 millió forintos kerete. Az idei évvel szemben 2006-ban nem fejezeti, hanem központi kezelésű előirányzatként az egyéb kiadások között kerülnek majd elszámolásra a védelmi felkészítéssel kapcsolatos kiadások is.

2.13. Állam által vállalt kezesség érvényesítése

Az állam által vállalt kezesség és viszontgarancia érvényesítéseként tervezett 2006. évi kifizetések mértékét a következők határozták meg:

Az egyedi kezességek, a kiállítási garanciák, továbbá a nemzetközi hitelfelvételekhez, a Magyar Fejlesztési Bank Rt. (MFB Rt.) ügyleteihez és a Diákhitel Központ Rt. fizetési kötelezettségeihez kapcsolódó kezességek beváltására nem kerül sor.

Az egyedi kezességi keret a korábbi éveknek megfelelően alakul.

A kiállítási garanciák állománya növekszik ugyan, de a 2005. évhez képest jelentősen növekvő összeget több kiállítás időbeli egybeesése okozza. 2006-ra kilenc, állami garancia mellett megvalósuló jelentős nemzetközi kiállítást tervez a kulturális tárca, továbbá egyes műalkotások magyarországi bemutatását is segíti majd az állami kötelezettségvállalás.

Az MFB Rt. forrásszerzési garanciakerete 200 milliárd forinttal, valamint a kedvező kamatfeltételek biztosítása érdekében az árfolyam-garancia kerete 100 milliárd forinttal nő. Viszontgarancia kerete megegyezik a 2005. évi mértékkel.

A magyar vállalkozások versenyképességének erősítése és a helyi közösségek kezdeményezéseinek pénzügyi megerősítése érdekében az MFB Rt. a vállalkozásoknak és az önkormányzatoknak szóló hosszú lejáratú és kedvezményes kamatozású hitellehetőségeit a „Sikeres Magyarországért” Hitelprogramokba vonja össze, bővíti. A hitelprogram részprogramjainak kiemelt célja a kis- és középvállalkozások, a nagyvállalatok - beleértve az állami és önkormányzati tulajdonban lévő gazdasági társaságokat is - munkahelyteremtést szolgáló fejlesztéseinek és beruházásainak finanszírozása, kibővítve a beszállítói tevékenységhez, az innovációhoz, a környezetvédelemhez, a filmgyártáshoz és -terjesztéshez kapcsolódó, valamint a kortárs művészet működési feltételeinek infrastrukturális fejlesztését elősegítő beruházásokkal és fejlesztési célokkal. Az aktivitásbővülést segíti elő az állományi keretek megemelése.

Az Eximbank Rt. által a költségvetés terhére vállalható garanciaügyletekre vonatkozó 2006. évi keretösszege megegyezik a korábbi évek kereteivel. Az Eximbank Rt. portfoliójában lévő garanciák többségénél az elkötelezettség hosszú távú kockázatokat fed le. A meglévő kockázatok kifutása mellett az új kötelezettségvállalások csak kisebb mértékben növelik a keret kihasználtságát. Az Eximbank Rt. garanciaügyleteihez kapcsolódó állami készfizető kezességbeváltási előirányzat olyan garanciák érvényesítésével számol, amelyek beváltása nagy valószínűséggel várható. Ez az összeg a kiadott garanciaállomány százalékában kifejezve elenyésző, amely a nemzetközi tapasztalatok szerint jó portfoliót jelent.

A MEHIB Rt. esetében a biztosítási keret kihasználtságával kapcsolatos tapasztalatok a 2005. évivel megegyező összegű biztosítási állományt indokolnak. 2006-ban a keret kihasználtságának növekedését prognosztizálja a biztosító az Oroszországba, a FÁK tagországokba, a szomszédos országokba, néhány közel-keleti országba, valamint a dél-amerikai régióba irányuló hagyományos forgalom, a délkelet-európai országokba, valamint a kockázatos fejlődő országokba irányuló kötött segély program, az új termékek bevezetése, a nagy projektek valamint a rövid lejáratú kötelezettségek kapcsán. A MEHIB Rt. nem-piacképes kockázatokkal összefüggő biztosítási tevékenységéhez kapcsolódó állami helytállás előirányzata a 2005. évi várható biztosítási szerződésállományon alapul. A MEHIB Rt. kárfizetési prognózisa az említett célországokba irányuló exporthitelek törlesztési kockázataihoz, illetve futamidejéhez igazodik.

A Hitelgarancia Rt. költségvetési viszontgaranciával a kis- és középvállalkozások mind szélesebb körű finanszírozásához kíván kezességet vállalni. A 2005. év tapasztalatai alapján a bankok döntően a mikro- és kisvállalkozói kör hitelezésénél kérik a Hitelgarancia Rt. garanciáját, ugyanakkor a jövőben a középvállalkozói kör banki forrásokhoz jutását fokozottabban elő kívánja segíteni. Az aktivitásbővülést szolgálja az állományi keret 300 milliárd forintra történő emelése. A Hitelgarancia Rt. kockázatvállalási készségének növelésében látva kitörési pontot, 2006-tól garanciavállalási rendszerének átalakításával, díjcsökkentéssel nagyobb tömegű hitelhez kíván kezességet vállalni. A bővülő garanciavállalás valamint az egyes ágazatokban működő vállalkozásokra jellemző, korábbiaknál magasabb kockázati kitettség mellett szükségszerűen emelkedő tendencia jellemzi a beváltások iránti igényt is.

Az Agrárvállalkozási Hitelgarancia Alapítvány állami viszontgarancia melletti kezességállományának kerete nem növekszik 2006-ban. Növekszik ugyanakkor az Alapítvány által az egyes agrárvállalkozások részére vállalható kötelezettség mértéke, amelyet az a tendencia indokol, hogy az Alapítvány portfoliójába tartozó vállalkozások átlagos mérete és ezáltal azok hiteligénye fokozatosan növekszik. A jelenlegi kötelezettségállomány és a kezességbeváltások kapcsán az Alapítványra jellemző gondos eljárás miatt az állami fizetési kötelezettség nem növekszik.

Az agrárkezességek beváltásából fakadó 2006. évi kiadások mértéke a 2005-re várható szinten marad. Agrárkezességek alatt azokat a jogszabállyal vagy kormányhatározattal vállalt állami kötelezettségeket értjük, melyek részletes konstrukcióit az FVM határozta meg rendeletben. A beváltási előirányzat a kezességállomány mindössze 2%-ának beváltásával számol a korábbi beváltási tapasztalatok és a garantált hitelállomány törlesztési ütemezésének alapján.

A közszférában dolgozók lakásvásárlásához vállalt állami készfizető kezesség előirányzata az eddigi tapasztalatok alapján kialakított feltételezésen alapul. Az ún. „fészekrakó” program keretében a fiatalok lakásvásárlásához nyújtott állami kezesség esetében a garantált állomány 0,75%-ára várható beváltás.

2.14. Adósságátvállalás

A Nemzeti Autópálya Rt. (NA Rt.) a gyorsforgalmi és elkerülő utak építését részben a Magyar Fejlesztési Bank Rt-től - állami kezesség mellett - felvett hitelekből finanszírozta. Az NA Rt-nek a hitelek visszafizetését biztosító saját bevétele nincs.

Az NA Rt. a hitelből finanszírozott utakat elkészültük után hitelátvállalás ellenében adja át az Államnak. Az útátadások a 2002. évi költségvetésről szóló - módosított - 2000. évi CXXXIII. törvény 122. §-a (7) bekezdésének rendelkezése alapján adó- és illetékmentesek.

2.15. Nemzeti hozzájárulás az EU költségvetéséhez

Az Unió költségvetése részére teljesítendő 2006. évi hozzájárulást egyetlen előirányzatban tartalmazza a törvény. Ezen 217 milliárd forintos előirányzat magába foglalja az áfa-alapú hozzájárulást (31,6 milliárd forint), a GNI-alapú hozzájárulást (165,2 milliárd forint), illetve a brit korrekció összegét (20,2 milliárd forint). A ténylegesen teljesítendő hozzájárulás összege az Európai Központi Bank 2005. december 31-i Ft/euró árfolyama, illetve a 2006. évi uniós költségvetés módosítása esetén változhat.

III. A központi költségvetés és az államadósság finanszírozása

A hiány finanszírozása és a központi költségvetés adósságának kezelése

A folyó költségvetési hiányt és a költségvetési adósság esedékes visszafizetéseit finanszírozó új forint- és deviza-kibocsátásokat a pénzügyminiszter által elfogadott középtávú adósságkezelési stratégia határozza meg. Az adósságkezelés feladata, hogy az adott makrogazdasági környezetben a költségvetés finanszírozási szükségletét hosszú távon, minimális költséggel, elfogadható kockázatok vállalása mellett finanszírozza.

2004. év végétől jelentős mértékben módosult az államdósság-kezelési stratégia. A felülvizsgálat azért vált szükségessé, mert az államadósság-kezelés feltételrendszere, a makrogazdasági környezet és az adósságportfolió jelentősen megváltozott, illetve az ÁKK Rt-ben kidolgozott kockázatkezelési modell eredményei is indokolták a stratégia átdolgozását. A módosított stratégia a korábbinál jóval részletesebben határozta meg az adósságportfolió kívánatos szerkezetét. Ezen mutatók számszerű értékei az új, a költségek és kockázatok optimálisnak tekinthető kombinációt kiszámító VaR (piaci érték kockázat) és CfaR (kamatkiadás kockázat) kockázatkezelési modellből adódtak.

Ennek megfelelően a korábban alkalmazott teljesítmény-mutató (benchmark) célrendszer módosult és kibővült. A teljes adósság több szempontú összetételére meghatározott teljesítménymutatók a következők:

- Az összes adósságon belül a forint adósság arányára meghatározott benchmark 68-75%, a devizaadósság arányának 25-32% közé kell esnie.

- A devizaadósság a végrehajtott árfolyam-kockázati csere ügyleteket (swap) követően euróban áll fenn, azaz a devizaadósság árfolyamkockázata a forint euróval szembeni árfolyamának a változására korlátozódik. Eszerint a költségvetés nem vállalja fel például a dollár/euró árfolyam kockázatát.

- A forintadósságon belül cél a fix kamatozású adósság meghatározott sávon belül tartása. A forint adósságon belül a fix kamatozású adósságra vonatkozóan 61-83%, a változó kamatozású adósságra 17-39%.

- A stratégia szerint a deviza kamat-benchmark 66-34%-os arányban tartalmazzon fix és változó kamatozású elemeket.

- Az adósság megújítási kockázatának csökkentése érdekében cél a forintadósságra meghatározott duráció 2,5 év +/- 0,5 éves sávban történő tartása.

Az adósságkezelő a finanszírozás során stratégiai magatartást folytat, így a korábbi években kialakult stabil kibocsátási naptárt és viszonylag állandó aukciós mennyiségeket határozott meg, és nagy likvid államkötvény-sorozatok kibocsátását tervezi.

A költségvetési törvényben szereplő kamatkiadási és bevételi tervszámokat a 2006. évi gazdaságpolitikai pálya, az említett stratégiai célok és a következő adósságkezelési elvekre épülő finanszírozási terv határozták meg.

- A korábbi évekhez képest kedvezőbb belföldi állampapír-piaci helyzet alapján 2006-ban nő a forint kibocsátások szerepe, és a tervezett nettó kibocsátás nagyobb részét ezen a piacon tervezi végrehajtani az adósságkezelő. A kötvény-kibocsátásokon belül az állampapír-piaci kereslet szerkezete alapján várhatóan a fix kamatozású 5-15 éves futamidejű kötvények tervezett részaránya fog emelkedni a 2005. évihez képest.

- Az előző két évnél jelentősebb forint piaci kibocsátás egy része a diszkont kincstárjegyeknél valósul meg, de e papírokat az adósságkezelő alapvetően likviditáskezelési célból kívánja alkalmazni.

- A közvetlen lakossági értékesítés továbbra is fontos. Az elmúlt éveket jellemző tőkepiaci bizonytalanság idején a lakosság biztos és stabil keresletet, alternatív finanszírozási csatornát jelentett. A finanszírozási terv szerint 2006-ban a lakossági állampapírok állománya a nominális kamatlábak csökkenése miatt stagnál. Az értékesítés mennyisége a tényleges lakossági kereslet függvényében változhat.

- A központi költségvetés devizában fennálló adósságának kezelése során a lejáratokat meghaladó deviza-kibocsátásra kerül sor. A deviza-kibocsátások célja a befektetői bázis szélesítése, felkészülés Magyarország EMU tagságára.

- 2006-ban fejlesztési célú devizahitel felvétele is várható, amely 100 milliárd forintos külföldi finanszírozási forrás bevonását jelenti majd a Kormány által jóváhagyott fejlesztési, beruházási programok megvalósításához. Elsősorban az Európai Beruházási Banktól (EBB) és az Európa Tanács Fejlesztési Bankjától (CEB) várhatóak hitellehívások.

- 2006-ra az állampapír-piaci hozamszint csökkenésével számol a terv, amely 2006-ban az adósságállomány nominális növekedése mellett is a pénzforgalmi kamatkiadások csökkenését eredményezi és még jelentősebb a csökkenés az eredményszemléletű kamatkiadások terén 2005-höz képest. A prognózisok alapján a központi költségvetés bruttó kamatkiadása 2006-ban a GDP 3,6%-át teszik ki, mely a 2005. évre várható 4,0%-hoz képest javulást jelent. A nettó kamatkiadás nominális összege 2005-ről 2006-ra valamelyest emelkedik, a GDP százalékában ugyanakkor csökkenést mutat.

A központi költségvetés adósságának 2006. évi alakulása

A központi költségvetés piaci értéken számított adóssága 2006 végére várhatóan 14 144,9 milliárd forintot, a GDP arányában 60,8%-ot ér el. Az adósságállomány 2006. évi növekedése a nettó finanszírozási igény mellett az NA Rt. adósság-átvállalásainak tudható be.

Az adósságállomány összetételét az általános indokolás mellékletei között szereplő, „A központi költségvetés bruttó adósságának alakulása 2004-2006. között” című táblázat tartalmazza.

A költségvetés adósságával kapcsolatos folyó kiadások

A központi költségvetés adóssága után 2006-ban összesen 835,3 milliárd forintnyi pénzforgalmi kamat és egyéb kiadás merül fel, amely a 2005. évben várható kifizetéseknél mintegy 43 milliárd forint körüli összeggel kevesebb. Ennek oka, hogy 2006-ban az államadósság átlagos kamatlába jelentősen csökken, és így a hozamok csökkenése ellensúlyozza az adósságállomány nominális növekedését.

A költségvetés kamatkiadásainak és bevételeinek alakulása az adósságállomány és az államadósság után fizetendő kamatláb alakulásától függ. A kamatok tervezése a gazdaságpolitikai programmal összhangban azon prognózis alapján történt, ami a hozamoknak az euró-zónában meglévő kamatok szintjére való fokozatos csökkenését tartalmazza. Az adósságkezelés a feltételezett kamatpálya alapján 2006-ban stabil forintpiac mellett - a piaci várakozásokat figyelembe véve - a forint kamatszínvonal csökkenésével számol.

Ennek megfelelően az adóssággal kapcsolatos pénzforgalmi kamatkiadások 2006-ban várhatóan 822,4 milliárd forintot tesznek ki, a nettó kamatkiadás összege 772,7 milliárd forint körül alakulhat.

Az EU-ban használatos módszertan (ESA’95) a kamatkiadások eredményszemléletű vizsgálatát helyezi előtérbe, azaz a tényleges (pénzforgalmi) kamat-kifizetések helyett az adott időszakot (költségvetési évet) terhelő kamatráfordításokat és bevételeket kell bemutatni. A teljes adósság eredményszemléletű kamatkiadása 2006-ban várhatóan 807,0 milliárd forintot tesz ki.

A devizában fennálló adósság eredményszemléletű bruttó kamatkiadása 2005-ről 2006-ra összességében növekszik, amit a devizaadósság volumenének 2005. és 2006. évi nagymértékű növekedése magyaráz. A forintban fennálló adósság kamatkiadása azonban ellensúlyozza ezt az emelkedést, így összességében 2006-ban az eredményszemléletben várható bruttó kamatkiadások is kedvezőbben alakulnak a 2005. évi várhatónál.

A 2006. évi eredményszemléletű deviza-kamatkiadás meghaladja a pénzforgalmi kamatkiadásokat, alapvetően az alábbi két ok miatt. A devizakötvények esetében a 2006. évi új kibocsátásokból csak kis mértékben származik pénzforgalmi kamatkiadás 2006-ban, azonban növeli a pénzforgalmi és az eredményszemléletű adat közötti különbséget, csakúgy, mint a lejáratokat időben általában megelőző refinanszírozó kibocsátások.

A forint államkötvény kamatlábának 2005. évi csökkenése a 2006. évi pénzforgalmi kamatkiadások csökkenését eredményezi. Eredményszemléletben ezt meghaladó kiadáscsökkenés várható a hozamok 2006-ban is folytatódó csökkenése miatt.

Az adósság után fizetendő egyéb költségek szintje alapvetően a kibocsátási, értékesítési szintek függvénye, és a lakossági forgalom növekedése, illetve pénzforgalmi áthúzódások következtében 2006-ban emelkedik.

Kamatbevételek

Az adóssággal kapcsolatos pénzforgalmi kamatbevételek 2006-ban 49,7 milliárd forintot tesznek ki. E bevételek alapvetően a Magyar Nemzeti Banknál elhelyezett betétek után a központi költségvetésbe befolyó kamatokat, továbbá az aukciós felhalmozott kamatokat foglalják magukba. A kamatbevételek 2006-ban kb. 60 milliárd forinttal elmaradnak a 2005. évi várható összegtől, melynek oka, hogy a 2005. évi gyors ütemű piaci hozamcsökkenéshez hasonló hozammérséklődés 2006-ban nem prognosztizálható.

IV. Az elkülönített állami pénzalapok gazdálkodása

Az elkülönített állami pénzalapok tervezésének alapját képezik: az államháztartásról szóló törvény és az egyes alapokat szabályozó törvények, valamint az azok végrehajtásáról szóló rendeletek. 2006-ban az alapok többlete 17 milliárd forint: A Munkaerőpiaci Alap, a Wesselényi Miklós Ár- és Belvízvédelmi Kártalanítási Alap, a Kutatási és Technológiai Innovációs Alap valamint a Szülőföld Alap egyenlege nulla, a többlet a Központi Nukleáris Pénzügyi Alapnál jelentkezik. Az elkülönített állami pénzalapok tervezésénél az alábbiak érvényesülnek:

A bevételek alakulása:

Járulékbevételek: A munkaadói járulék mértéke 3%, munkavállalói járuléké pedig 1%. A vállalkozói járulék az egyéni vállalkozókra és a társas vállalkozások tagi jogviszonyban álló, a társaság tevékenységében személyesen közreműködő tagjaira terjed ki, mértéke változatlanul az egyéni és társas vállalkozónak az egészségbiztosítási járulék alapját képező jövedelme, de legalább a kötelező legkisebb munkabér 4%-a. A gazdasági társaságok által 2006-ban várhatóan befizetésre kerülő innovációs járulék összegét szakértői tanulmányra alapozva határozta meg az alapkezelő. Az elemzés a járulékbevétel szintjére ható makrogazdasági állapotváltozók, valamint a járulékkulcs változásának figyelembe vételével az APEH adatainak feldolgozására épül.

Hozzájárulások: A rehabilitációs hozzájárulás fizetésének kötelezettsége kiterjed valamennyi jogi személyre, jogi személyiséggel rendelkező gazdasági társaságra, illetve magánszemélyre és annak jogi személyiséggel nem rendelkező társaságára. Az egy évre jutó rehabilitációs hozzájárulás mértéke 139 900 Ft/fő/év. A szakképzési hozzájárulási kötelezettség teljesítésének formáját a hozzájárulásra kötelezettek választhatják. Így figyelembe kellett venni a korábbi évek bevételi trendjének alakulását és a hozzájárulásra kötelezettek által kifizetésre kerülő várható 2006. évi bértömeg alakulását. A kötelezettség mértéke ennek a bértömegnek az 1,5%-a. A nukleáris hozzájárulás a Paksi Atomerőmű Rt. befizetéséből ered, amelyet havonta egyenlő részletekben köteles átutalni az Alapnak. A Paksi Atomerőmű Rt. befizetési kötelezettségének összegét a Magyar Energia Hivatal egyetértésével állapították meg.

Költségvetési támogatásban 2006-ban a Wesselényi Miklós Ár- és Belvízvédelmi Kártalanítási Alap, a Szülőföld Alap, a Kutatási és Technológiai Innovációs Alap, valamint a Központi Nukleáris Pénzügyi Alap részesül összességében 18,2 milliárd forint összegben.

Díjbevételek: A püspökszilágyi Radioaktív Hulladék Feldolgozó és Tárolóba (RHFT) a radioaktív hulladékok eseti elhelyezésének költségei az engedélyest terhelik, erre az érvényes díjtételek szerint megállapított díjat kell fizetni. A Wesselényi Miklós Ár- és Belvízvédelmi Kártalanítási Alap díjbevételét pedig a szerződés alapján történő rendszeres befizetés képezi.

Ezeken a bevételeken kívül az egyes elkülönített állami pénzalapoknál egyéb bevételekből és visszterhes támogatások törlesztéseiből is származnak bevételek. (A bevételek részletezését a „Fejezeti indokolások” kötetek LXIII., LXV., LXVI, LXVIII., LXIX. fejezetei tartalmazzák).

A kiadások alakulása:

Az elkülönített állami pénzalapok 2006. évi főbb támogatási céljai:

A foglalkoztatási és foglalkoztatást növelő támogatások, valamint képzési támogatások:

Az aktív foglalkoztatási eszközökből finanszírozható az Munkaerőpiaci Alap foglalkoztatási alaprésze decentralizált és a központi kerete.

Továbbra is a munkáltatói terhek csökkentését szolgálja a járulékkedvezmény visszatérítés. A pályakezdő fiatalok, valamint a gyermekgondozásról és hozzátartozó ápolásáról visszatérők alkalmazása esetén a támogatás normatív, az 50 év felettiek járulékkedvezményére program került kidolgozásra.

A Kormány „Száz lépés” programjának egyik részét képezi a munkanélküli ellátórendszer átalakítása, amelynek célja a foglalkoztatás növelése. A munkanélküli járadék, az álláskeresést ösztönző juttatás és a nyugdíj előtti munkanélküli segély helyett - a munkanélkülivé válás előtt meghatározott munkaviszonyban töltött idő alapján - álláskeresési támogatásként álláskeresési járadék és álláskeresési segély állapítható meg. Az ellátás feltétele a munkaügyi szervezettel történő intenzív együttműködés és a munkanélküli aktív álláskeresése.

Az Munkaerőpiaci Alap a munkanélküli ellátórendszer változásával összefüggő közcélú foglalkoztatási feladatokhoz, valamint a megváltozott munkaképességű személyek foglalkoztatásának támogatásához továbbra is hozzájárul. A rehabilitációs célú kifizetések további előirányzata a munkahelyteremtést és megtartást szolgálják.

Aktív támogatásokra, felnőttképzésre, valamint a szakképzés fejlesztésére további forrást biztosít az Munkaerőpiaci Alap az EU társfinanszírozás keretén belül. A Humánerrőforrás-fejlesztési Operatív Programra a foglalkoztatási és a képzési alaprész ad át forrást.

2006-ban folytatódik a non-profit szektorbeli munkavállalás támogatása, továbbá a Munkaerőpiaci Alap közmunka céljára is ad át pénzeszközt a FMM fejezetbe.

A szakképzési célú kifizetések jogcímei között a szakképzés fejlesztése szerepel a legnagyobb összeggel, amely a szakképző intézmények beruházási célú támogatásainak kiadásaira szolgál. A Munkaerőpiaci Alap iskolarendszeren kívüli felnőttképzési célú kerete is biztosított, amelynek átcsoportosítására a foglalkoztatáspolitikai és munkaügyi miniszter, valamint az oktatási miniszter közötti megállapodás alapján kerül sor.

Továbbá új ellátási forma is bevezetésre kerül: A vállalkozói járadékra 2006-tól lehetnek jogosultak a munkanélkülivé vált vállalkozók, miután a vállalkozói járulékfizetési kötelezettség 2005. január 1-jétől áll fenn és a vállalkozói járadékra való jogosultsághoz legalább 365 nap járulékfizetési idő szükséges.

Határon túli magyarok támogatása:

A Szülőföld Alapból a támogatások a határon túli magyarságnak a szülőföldjén való - egyéni és közösségi - boldogulását, anyagi és szellemi gyarapodását, nyelvének és kultúrájának megőrzését és továbbfejlesztését, az anyaországgal való és egymás közötti sokoldalú kapcsolatának fenntartását és erősítését szolgálják.

Nukleáris hulladékkezelési feladatok:

A Központi Nukleáris Pénzügyi Alapból mind a felhalmozási, mind a működési kiadások finanszírozása pénzeszköz átadással valósul meg. A felhalmozás célú pénzeszköz átadás államháztartáson kívülre történik, non-profit szervezetnek, a Radioaktív Hulladékokat Kezelő Közhasznú Társaságnak (RHK Kht.), amely a beruházásokat végzi. A működési célú pénzeszköz átadást nagy részben a Radioaktív Hulladékokat Kezelő Közhasznú Társaságnak (RHK Kht.) kapja a tárolók üzemeltetési költségeinek fedezésére, valamint az RHK Kht. üzemeltetési, fenntartási, hatósági felügyeleti kiadásaira, de történik pénzeszköz átadás az államháztartás egyes alrendszereinek is, így az önkormányzati társulások és az Alapot kezelő Országos Atomenergia Hivatal részére.

Ár- és belvízvédelmi kártalanítás:

A Wesselényi Miklós Ár- és Belvízvédelmi Kártalanítási Alap az ár- és belvízkárok megtérítésében való önkéntes részvételre ösztönöz. Az Alapba a Magyar Köztársaság területén a veszélyeztetett területeken lakóingatlan tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra.

Gazdasági társaságok versenyképességének és innovációs teljesítményeiknek javítására szolgáló támogatások:

A Kutatási és Technológiai Innovációs Alapból a támogatás fizetése elsősorban nyílt pályázati rendszerben történik. Az Alap főbb támogatási céljai: A kutatási-fejlesztési eredmények minél gyorsabb gazdasági-üzleti hasznosulásának elősegítése. A régiók innovációs képességének és kapacitásainak fejlesztése, összhangban a régiók innovációs stratégiájával. Az innovációs és kutatási partnerség kialakítása hálózatépítéssel, az innovációs szolgáltatások, illetve a kutatói infrastruktúra és mobilitás fejlesztésével, az új informatikai szolgáltatások elérésének segítése. Az Alap hatékony felhasználását elősegítő, a magyar gazdaság versenyképességét javító, a kutatás-fejlesztési eredmények hasznosulását segítő tudomány, technológia és innovációpolitikai stratégiát megalapozó háttértanulmányok, szakértői elemzések elkészítése.

A kiadások részletezését a „Fejezeti indokolások” kötetek LXIII., LXV., LXVI, LXVIII., LXIX. fejezetei tartalmazzák.

V. A társadalombiztosítási alapok gazdálkodása

1. A gazdálkodás kereteinek rövid bemutatása

Az államháztartás társadalombiztosítási alrendszere 2006. évi költségvetésének kialakítása több szempont együttes figyelembevételével történt. A tervezés egyik kiindulópontját a 2005. évi előirányzatok várható teljesítése képezte. További lényeges szempontot jelentett a költségvetés hátterét képező makrogazdasági pálya néhány - a meghatározó nagyságrendű előirányzatokat alapvetően érintő - paraméterére, mindenekelőtt a nemzetgazdasági szintű bruttó kereset-tömegre, a nettó átlagkeresetre, a fogyasztói árindexre, valamint a foglalkoztatottság alakulására vonatkozó előrejelzés. Az előirányzatokban megjelennek a járulékokra és hozzájárulásokra, valamint a különböző társadalombiztosítási ellátások igénybevételére vonatkozó szabályozások hatásai. Az érintett előirányzatok esetében a tervezés az alrendszer belső összefüggéseivel is számolt.

A 2006. évben érvényes járulékmértékek megegyeznek a megelőző évivel. Ez azt jelenti, hogy 2006-ban a munkáltatók által fizetendő járulék mértéke továbbra is 29%, ebből 18% a Nyugdíjbiztosítási Alapot, 11%-a az Egészségbiztosítási Alapot illeti meg. A biztosítottak által fizetendő nyugdíjjárulék mértéke a társadalombiztosítás nyugdíjrendszerhez tartozók esetén változatlanul 8,5%, a magánnyugdíjpénztári tagok fizetési kötelezettsége 0,5%. A nyugdíjjárulék fizetési kötelezettség alá tartozó jövedelmek továbbra is felsőkorlátosak, a 2006. évi „plafon” meghatározása figyelembe veszi a tárgyévre vélelmezett bruttó átlagkereset növekedést. A biztosítotti egészségbiztosítási járulék hasonlóan a 2005. évihez 4%-os mértékű, a fizetés alapját képező jövedelmeknek nincs felső korlátja, viszont kiterjed a járulékfizetési kötelezettség olyan jövedelmekre is (másodállás, mellékfoglalkozás), amelyek jelenleg mentesek ez alól. Ez a fizetési kötelezettség pénzbeli egészségbiztosítási ellátások igénybevételére jogosít.

A tételes egészségügyi hozzájárulás fizetési kötelezettség 2006. évben (1950 Ft/fő/hó). E kötelezettség 2006. november 1-jétől megszűnik, tehát az ebből a forrásból származó bevételhez utoljára november hónapban jut hozzá az Egészségbiztosítási Alap. A százalékos egészségügyi hozzájárulás változatlanul 11%-os mértékű.

A bevételek körében növekvő szerepet játszanak a központi költségvetési támogatások. Ezek - miként a megelőző években - biztosítják a Nyugdíjbiztosítási Alap költségvetésének egyensúlyát, illetve az Egészségbiztosítási Alap esetében jelentősen mérséklik az Alap korábbi években folyamatosan növekvő deficitjét. Erre az ad lehetőséget, hogy sor kerül a „nemzeti kockázatközösség” megteremtésére (a címrendben központi költségvetésből járulék címen átvett pénzeszközként szerepel), és ennek keretében a járulékfizetés szempontjából saját jövedelemmel nem rendelkező, de jelentős létszámot képviselő csoportok után, (nyugdíjasok, GYES-ben GYED-ben, GYET-ben részesülők, felsőoktatási hallgatók, őstermelők) a központi költségvetés befizetést teljesít az Egészségbiztosítási Alapnak.

A két Alap naponként érkező bevételei és naponként teljesítendő kiadásai szükségszerűen különböznek, a likviditás fenntartását a KESZ-hez kapcsolódó megelőlegezési számlákról kamatmentesen használható likviditási hitelek biztosítják.

2. Nyugdíjbiztosítási Alap

Az államháztartási törvény az Alap esetében az egyensúlyi költségvetés tervezését írja elő, ennek megfelelően a 2006. évi költségvetés -a korábbi évekhez hasonlóan - a kiadásokkal megegyező nagyságú bevételekkel számol.

A költségvetés kialakításakor mindenekelőtt

- a bázis évi előirányzatok várható teljesítése,

- a 2006. évre az Alap bevételeit és/vagy kiadásait érintő néhány makrogazdasági paraméter (bruttó keresettömeg növekedés, nettó átlagkereset növekedés, fogyasztói árindex, foglalkoztatottság munkanélküliség alakulása)

- a járulékok mértéke

- a központi költségvetési hozzájárulás összege

- a nyugdíjemelés mértéke, a tizenharmadik havi nyugellátás további egy héttel történő kiterjesztése

került figyelembevételre.

Az Alap bevételi szerkezetében lényeges változás 2006-ban nincs, a meghatározó nagyságrendet a munkáltatói (mértéke 18%) és a biztosítotti (mértéke 8,5, illetve 0,5%) járulékbefizetések képezik. Ezek előző évhez viszonyított növekedésének tervezése a várható keresetkiáramláson kívül az egyéni járulék fizetéséhez kapcsolódó felső korlát növekedését is számításba vette.

A biztosítotti (egyéni) járulék bevétel előirányzata több elemből áll össze, tartalmazza a 8,5%-os mértékű kizárólag a társadalombiztosítási nyugdíjrendszerbe tartozók, a magán- nyugdíjpénztári tagok 0,5%-os mértékű nyugdíjjárulékot, valamint a társadalombiztosítási nyugdíjrendszerbe visszalépettek miatti magánnyugdíjpénztári átutalásokat.

Az egyéb járulékok és hozzájárulások címén tervezett bevételek döntő részét a fegyveres testületek volt tagjai kedvezményes nyugellátási kiadásaihoz való hozzájárulás képezi, ezek utalása az érintett fejezeteken (HM, BM, IM, MEH, PM) keresztül történik.

Az Alap költségvetésének bevételei között lényeges szereppel bírnak a központi költségvetési támogatások. Ezek a következő jogcímeken jelennek meg:

- magán-nyugdíjpénztárakba átlépők miatti járulékkiesés pótlására szolgáló támogatás,

- a GYES-ben, GYED-ben, GYET-ben részesülők utáni térítés,

- a központi költségvetésben tervezett pénzeszköz átadás.

A nyugdíjbiztosítási tevékenységgel kapcsolatos egyéb bevételek alapvetően a visszaérkezett nyugellátásokat tartalmazzák.

A költségvetés kiadási oldalának meghatározó elemét a nyugdíjbiztosítási ellátásokra fordított összeg képezi. Ezen kiadásoknak az előző évi várható teljesítéshez viszonyított növekedését több tényező alakította:

- az év elejei nyugdíjemelés, amelynek mértéke a tárgyévre tervezett országos nettó átlagkeresetnövekedés (6,4%) és a feltételezett fogyasztói árnövekedés (2,1%) kerekítéssel meghatározott átlaga (4,3%),

- a nyugdíjfolyamatokhoz kapcsolódó automatizmusok (létszám és ellátásszám változása, az állománycserélődés és az ennek következtében történő összetétel változás, a kiegészítő ellátások számának alakulása),

- a tizenharmadik havi nyugellátás teljessé (4 heti összegre való kiterjesztése) tétele,

- az özvegyi nyugdíjak 50%-ról 55%-ra emelkednek.

2006-ban az év eleji emelést, valamint a tizenharmadik havi ellátást is beszámítva az egyéni nyugdíjak átlagosan 6,3%-kal emelkednek, a várható fogyasztói árindexet is figyelembe véve a reálérték 3,9%-kal fog nőni.

A költségvetés lehetőséget ad a különösen méltányolást érdemlő körülmények esetén a méltányossági nyugdíj-megállapítására, emelésére.

Az Alapot kezelő ONYF és az ellátások megállapításáért és folyósításáért felelős igazgatási szervek működési költségei a központi költségvetési szervekkel azonos tervezési paraméterekkel megegyezően lettek meghatározva. A működési kiadások előirányzata a folyamatos működésen kívül lehetőséget teremt az ágazat ügyviteli rendszere működtetését meghatározó, a jogszabályváltozásokból adódó informatikai fejlesztésre.

3. Egészségbiztosítási Alap

Az Alap 2006. évi költségvetésében a bevételi előirányzatok többségének meghatározása legtöbb elemében a Nyugdíjbiztosítási Alap esetében követett elveknek (bázisévi várható teljesítés meghatározása, makrogazdasági paraméterek hatásainak érvényesítése, stb.) megfelelően történt, míg a kiadási oldal előirányzatainak többségénél az adott előirányzathoz kapcsolódó speciális sajátosságok érvényesültek.

Az Alaphoz történő munkáltatói (18%) és egyéni (4%) befizetések esetében a 2005. évi várható adatok jelentették a kiindulópontot, a tárgyévre képződő növekményt alapvetően a nemzetgazdasági szintű bruttó keresett tömegkiáramlás alakulása determinálta.

Az Alap bevételeinek lényeges elemét képező tételes egészségügyi hozzájárulás fizetési kötelezettsége 2006. november 1-jétől megszűnik, addig a 2006-ban fizetendő mérték 1950 Ft/fő/hó.

Változás a megelőző évhez képest, hogy a bevételek szerkezete jelentősen átalakul, mivel a központi költségvetési hozzájárulások köre egy jelentős nagyságrendet képviselő jogcímmel kibővül. Ennek megfelelően a 2006. évi jogcímek a következők:

- a központi költségvetéstől járulék címen átvett pénzeszköz (nemzeti kockázatközösség létrehozása)

- a terhesség-megszakítással kapcsolatos költségvetési térítés

- az egészségügyi feladatok ellátásával kapcsolatos hozzájárulás

- a GYED kiadások megtérítése (ugyanakkora nagyságú kiadás megtérítését biztosítja, ezért az egyenleget nem érinti).

Továbbra is bevételek részét képezi a munkáltatói táppénz hozzájárulás, ennek meghatározásánál a bázisévi várható teljesítésen kívül a tárgyévre tervezett táppénzkiadások lettek figyelembe véve.

Az Alapból finanszírozott nyugellátási kiadások (korhatár alatti rokkantsági és baleseti rokkantsági ellátások) esetében hasonló módon történt a tervezés mint a Nyugdíjbiztosítási Alap esetében. Így ez az előirányzat tartalmazza az év elejei emelés (4,3%), valamint az „automatizmusok” hatása és a tizenharmadik havi nyugdíj négy heti összegre való kiterjesztése miatti növekményeket.

A pénzbeni ellátások körében a legnagyobb nagyságrendet képviselő táppénzkiadások előirányzatának tervezése a megelőző évre várható átlagkeresetnövekedés, és a tárgyévre valószínűsített táppénzes arányszám alapján történt, és figyelembe veszi az ellenőrzési rendszer hatékonyságának javulásából származó hatást. A terhességi, gyermekágyi segély esetében az élveszületések számára és a várható keresetnövekedésre vonatkozó prognózis képezte a tervezés alapját.

A természetbeni ellátások legnagyobb súlyú előirányzatát képező gyógyító-megelőző ellátások kiadásai tartalmazzák a folyamatos működéshez szükséges összegeket, s ezentúl a tervezés számolt a „100 lépés” programból az egészségügyet érintő „21” lépés végrehajtásának kihatásaival is (háziorvosi ügyeleti rendszer fejlesztése, onkológiai, haemodinamikai centrumok bővítése stb.).

A természetbeni ellátásoknál a hatékonyság növelését a következő intézkedések biztosítják. A gyógyszertámogatás területén sor kerül az un. különkeretes gyógyszerek részbeni finanszírozásának átcsoportosítására a fekvőbeteg szakellátásba. A gyógyszerfelírási szokások szemléletváltozásának elősegítésére (költséghatékony gyógyszerrendelésre) vonatkozó ösztönzési rendszer bevezetése mintegy 8,5 milliárd forint fejlesztési forrást biztosít gyógyító-megelőző ellátásoknál.

A gyógyító-megelőző ellátások finanszírozásánál előtérbe kerül a minőség és megbízhatóság. Ennek keretében az Országos Egészségbiztosítási Pénztárral kötött szolgáltatói szerződéseket megújítja az OEP. Az új finanszírozási szerződésekben rögzítésre kerülnek az elvégezhető, jelenthető és az OEP által finanszírozható szolgáltatások.

A teljesítménynövekedés megakadályozására 2004. évben bevezetett teljesítményvolumen korláton alapuló degresszív finanszírozás lehetőségeinek további alkalmazása az igénybevételhez fokozatosan igazodó, struktúra kialakítását segíti elő.

Az egészségbiztosítási igazgatási szerveinek működtetésére fordítható kiadások biztosítják a folyamatos feladatellátást, és ezentúl lehetővé teszik a többletfeladatok finanszírozását (közgyógyellátási rendszer korszerűsítése, biztosítási jogviszony nyilvántartási rendszere, gyógyszerrendelés érdekeltségi rendszerének kialakítása).

VI. A kormányzati szektor adóssága és hiánya az európai unió módszertana szerint

1. Az uniós és az államháztartási elszámolások főbb módszertani eltérései

a) Az uniós statisztikai szabványok által definiált kormányzati szektor nagyobb szervezeti kört ölel át, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem a kormányzati szektorba, ehhez legalább 3-5 éves tartós tendencia alapján kell megítélni az adott szervezet gazdasági magatartását. A statisztikai ismérvek alapján a kormányzati szektorba tartozó, államháztartáson kívüli szervezetek a következők:

- az Állami Privatizációs és Vagyonkezelő (ÁPV) Rt.;

- a Nemzeti Autópálya (NA) Rt.;

- a mezőgazdasági szövetkezeti üzletrészek felvásárlásával és kezelésével megbízott MFB Üzletrészhasznosító Rt. és felszámolás alatt álló CASA Kft.,

- az Államadósság Kezelő Központ (ÁKK) Rt.,

- a médiatársaságok, a Magyar Távirati Iroda Rt.,

- a Rendezvénycsarnok Rt,

- a Magyar Turizmus Rt.

- továbbá a kormányzat által irányított és többségükben finanszírozott nonprofit szervezetek (elsősorban a közalapítványok és bizonyos közhasznú társaságok).

A Központi Statisztikai Hivatal statisztikai adatgyűjtés és a besorolási kritériumok vizsgálata alapján gondoskodik a non-profit szervezetek, közhasznú társaságok szektorba sorolásáról, e szervezetek a statisztikában gazdasági működésük és finanszírozásuk jellege alapján vagy a kormányzathoz (pl. a közalapítványok), vagy a háztartásokat segítő non-profit szervezetekhez (pl. magánalapítványok), vagy a vállalkozásokhoz (pl. a gazdasági kamarák, hasonló érdekképviseleti szervek) sorolandók. Működésük jellege alapján a kormányzathoz tartoznak a közhasznú társaságként működő szervezetek közül a közútkezelő társaságok, egyes színházak, egészségügyi, szociális, oktatási intézmények, valamint volt minisztériumi háttérintézmények, kisegítő-szolgáltató intézmények. A kormányzati szektorhoz való tartozás fontos bizonyítéka, ha a kizárólag vagy túlnyomórészt államháztartási forrásból működő közhasznú társaságok a minisztériumoktól, más fejezetektől közbeszerzési eljárás nélkül jutnak az általuk nyújtott szolgáltatások ellenértékéhez, vagyis támogatásban részesülnek.

b) Az uniós módszertan az államháztartási elszámolásokhoz képest - a szervezeti kör különbözőségén túl - eltér a számbavétel időpontját, értékét, az elszámolandó tranzakciók körét illetően is. Az alkalmazandó uniós módszertan, az ESA’95 nemzeti számla rendszer:

- a nyújtott kölcsönöket és visszatérülésüket, a pénzügyi befektetéseket és kivonásukat (vagyis a részvény-műveleteket) figyelmen kívül hagyja;

- a pénzforgalmi helyett eredményszemléletű számbavételt kér, azaz a bevételeket és a kiadásokat abban az időszakban számolja el, amikor a gazdasági események megtörténnek (adófizetési kötelezettség keletkezik, jogosultság létrejön);

- a pénzforgalomban nem jelentkező egyes műveleteket el kell számolni kiadásként, így pl. a hiteltartozások állami átvállalását, állami követelések elengedését (pl. kölcsönnyújtásból származó követelések elengedése, visszterhes támogatás átalakítása végleges támogatássá), vagy bevételként (állami hiteltartozás elengedése a hitelező által), az általános számviteli előírásokhoz hasonlóan;

- a gazdasági folyamatokban meg kell különböztetni a két fél kölcsönös megállapodásán alapuló tranzakciókat, ezeket lehet csak a maastrichti hiánymutatóban elszámolni, a gazdasági partner nélküli eseményeket (pl. leltártöbblet, katasztrófa-veszteség), és az átértékelődés folyamatait (az ár-, árfolyam-változásokat) nem;

- a tranzakciókat, az eszközöket és kötelezettségeket piaci áron kell értékelni.

Az uniós tagországok az ún. Túlzott Hiány Eljárás keretében az általános előírásoktól - elsősorban a pénzügyi derivatívák és bizonyos kamatok kezelését, illetve az adósságelemek értékelését érintően - némiképp eltérő számbavételt kötelesek alkalmazni az ún. maastrichti adósság- és hiánymutató kalkulálásához. Az eltérés abból adódik, hogy az adósságot nem piaci értéken, hanem névértéken kell elszámolni, ebből következően a csak piaci értékkel bíró derivatívák nem részei az adósságnak, és a névértéktől eltérő áron történt adósság-kibocsátások állományi adatait a névértékre való átszámítással kell korrigálni.

2. A kiemelt mutatószámok

Az Európai Unió jogrendje szerint a tagországoknak évente két alkalommal, március és szeptember elsejéig kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. Egyetértés van az EU döntéshozatali szintjein ezen határidők egy hónappal történő elcsúsztatásában. Rendre jelentős eltérések mutatkoznak ugyanis a gyorsjelentésekből, jellemzően a pénzügyminisztériumok által készített márciusi adatközlések és a statisztikai hivatalok szeptemberi számításai között. Az EU-nak a költségvetési statisztikák minőségének fejlesztésére vonatkozó ajánlásai alapján a kormányzati hiány- és adósságmutatókat nemcsak levezetéssel, hanem a nemzeti számla statisztikák rendszerében való előállítással kell megalapozni. Az EU által rendszeresített negyedéves statisztikai adatszolgáltatásának határideje nem állt összhangban a Notifikációs adatközléssel, az utolsó negyedévre vonatkozó adatokat 3 hónappal később, azaz 1 hónappal a Notifikáció benyújtása után kell benyújtani. A Notifikáció határidejének várhatóan 2006-tól hatályba lépő módosítása megteremti az összhangot, s ezáltal a nemzeti statisztikai hivatalok intenzívebb közreműködését a megelőző év adatainak összeállításában, ezáltal az idősorok konzisztenciájának megteremtésében.

2005. augusztusától átmenetileg módosult Magyarország adatközlési rendszere is a nyugdíjreform miatt.

Az Európai Unió 2004. folyamán több összefüggésben is foglalkozott a nyugdíjreformok költségvetésre gyakorolt hatásának figyelembe vételével. Az ilyen típusú egyenlegromlás ugyanis gyökeresen más jellemzőkkel bír, mint más szokásos bevételi vagy kiadási komponens. Ez az egyenlegromlás ugyanis nem generál belföldi többletkeresletet, a jövőbeni nyugdíjkiadásokra vonatkozó implicit állami ígérvény az államadósságban is explicitté válik, miközben a magánnyugdíjrendszer megtakarításai jelentős állampapír-állományt kötnek le. A hiány ezen komponense a nettó megtakarítás szintjét és az állampapírok iránti keresletet nem befolyásolja, és hangsúlyozandó, hogy nem egy lazuló költségvetési fegyelem eredménye, ellenkezőleg a hosszú távon fenntartható költségvetés-politika érdekében tett intézkedés. Emiatt közgazdaságilag indokolt egy ún. korrekciós tényező bevezetése a hiánymutató számításakor.

Az EU szerveinek korábbi álláspontját az határozta meg, hogy a Túlzott Hiány Eljárás céljára kiválasztott statisztikai mutatót (Nettó hitelnyújtás/hitelfelvétel) változatlan, korrekció nélküli formában kívánták alkalmazni. Ennek szellemében döntöttek úgy, hogy noha a kötelező járulékfizetésen alapuló, tőkefedezeti jellegű magánnyugdíjrendszereket a statisztikai módszertan a pénzügyi vállalkozások szektorába sorolja, átmenetileg mégis lehetőség van ezen nyugdíjrendszerek kormányzati szektorban való elszámolására, vagyis bevételeiknek, kiadásaiknak, adósságaiknak a kormányzati mutatókban való figyelembe vételére. Időközben az EU szervei más reformok, jövőbeni terhek csökkentését szolgáló, illetve kényszerű költségvetési kiadások kérdésében visszatért a statisztikai mutatót módosító „korrekciók” bevezetésére és olyan elvi döntést hoztak, amelynek értelmében 2005-ben 100%-ban, 2006-ban 80%-ban, 2007-ben 60%-ban, 2008-ban 40%-ban, 2009-ben 20%-ban vehető figyelembe a nyugdíjreform hatása. Végrehajtási mechanizmusát az EU szerveinek ki kell dolgoznia, mert a nemzeti számla statisztikai alapelvei alapján egy, a statisztikai szempontjából gazdasági egységnek kezelt szervezet csak mint egész kezelhető, nem lehet megosztani gazdasági szektorok között.

A magánnyugdíjpénztárakat tehát mint szervezetek átmenetileg a kormányzatban számolhatók el, és a kedvezményt alkalmazó országoknak (Svédország, Lengyelország, Dánia és Magyarország) az EU felé valamennyi éves és évközi statisztikai adatszolgáltatásában így kell eljárnia. Emiatt az elemzésre használatos mutatókészlet megkettőződött. 

 

 

 

 Mutatók a GDP %-ában

 2005 szeptemberi Notifikáció

 Tervszám

 

 2005

 2006

 GDP Md Ft

 21 820,0

 23 270,0

 Egyenleg magánnyugdíj-pénztárak nélkül

 - 7,4

 6,1

 Magánnyugdíjpénztárak egyenlege

 1,3

 1,4

 Egyenleg magánnyugdíjpénztárral

 - 6,1

 - 4,7

 Adósság magánnyugdíj-pénztárak nélkül

 60,8

 63,2

 Magánnyugdíjpénztárak állampapírkészlete

 3,7

 4,7

 Adósság magánnyugdíj-pénztárral

 57,1

 58,5

2.1. Az adósságmutató módszertana és alakulása

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvi értéken nyilvántartott, hitelviszonyból származó adósságáról ad számot.

A maastrichti adósságmutató a statisztikai értelemben vett kormányzati szektor (az 1. pontban ismertetett szervezeti kör) konszolidált bruttó adósságát nominális értéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatok tárcájában lévő állami értékpapírokat) kiszűri. A Túlzott Hiány Eljárás referenciaértékeként választott adósság egy bruttó szemléletű mutató, a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. a Magyar Állam Világbankkal szemben fennálló tartozása nem csökkenthető a nem kormányzati szerveknek továbbkölcsönzött hányaddal, külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel). A névértéken (nominális értéken) számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és visszaváltási értékük különbözete az Államadósság Kezelő Központ Rt. által nyilvántartott értékpapír-adósságot növeli.

Az állami értékpapírokkal kapcsolatos szállításos repo-ügyleteket az uniós statisztika a számviteli törvénytől előírásaitól eltérően kezeli: míg a számviteli előírások alapján az átmenetileg visszavásárolt értékpapírokkal a fennálló értékpapír-tartozás csökkenthető, az uniós statisztikában - egyébként az óvadéki repó elszámolásával azonos módon - nem mérsékelhető a tartozás. 2004. év végén 79,1 milliárd forint összegű szállításos repo a hivatalos államadósságban nem szerepelt, így korrekciós tételként kell szerepeltetni a maastrichti adósságban.

Az ÁPV Rt. speciális kötvényes privatizációs technikát alkalmazott a Richter Rt-ben fennálló 25%-os részesedésének eladására. 2004. szeptemberében ötéves lejáratú kötvény aukciós kibocsátására került sor, amely lejáratkor, 2009-ben lesz átcserélhető a részvényekre. A kötvénykibocsátás névértéken számítva mintegy 158,7 milliárd forint az államadósság részét képezi. Az ÁPV Rt. halasztott fizetési megállapodásból származó egyéb adóssága csökkent.

A hivatalos és a magánnyugdíjpénztárak nélkül számított maastrichti adósság eltérése

 

 

 

 Kormányzati szektor adósságának elemei (adatok Md Ft-ban) 

 2005. szeptemberi Notifikáció

 Költségvetési javaslat

 

 2005

 2006

 Központi költségvetés adóssága névértéken

 12 617,4

 14 210,1

 ÁKK Rt. repoval kapcsolatos tartozása

 

 

 Faktorált mezőgazdasági támogatás 

 

 

 Kárpótlási jegyek, betétek

 

 

 Államháztartáson kívüli szervezetek adóssága

 404,9

 171,0

 ebből

 

 

 ÁPV Rt. adóssága

 154,9

 161,6

 Nemzeti Autópálya Rt. adóssága

 239,0

 0,0

 Központi kormányzat adóssága

 13 022,3

 14 381,1

 Helyi önkormányzatok adóssága

 310,6

 396,6

 Társadalombiztosítás adóssága

 396,6

 419,3

 Kormányzati szektor nem konszolidált adóssága névértéken

 13 729,5

 15 197,0

 Kormányzaton belüli konszolidálás 

 - 467,2

 - 489,9

 Kormányzati szektor konszolidált adóssága névértéken (maastrichti adósságmutató) magánnyugdíjpénztárak nélkül

 13 262,3

 14 707,1

 Magánnyugdíj-pénztárak értékpapírkészlete

 - 800,0

 - 1089,0

 Kormányzati szektor konszolidált adóssága névértéken (maastrichti adósságmutató) magánnyugdíjpénztárakkal

 12 462,3

 13 618,1

Az EU EMOGA-támogatásokhoz kapcsolódó 2004. évi kiegészítő nemzeti támogatás előrehozott finanszírozására az állami szervezésű faktorálás keretében került sor. 46 milliárd forint összegű rövid lejáratú hitel folyósítására került sor, amelyet rövid lejáratú államadósságként kellett kimutatni.

Az MNB statisztikai adatgyűjtése alapján a helyi önkormányzatok 2004. év végén adósságukkal szemben 70,4 milliárd forint összegű állampapír-készletet (47,3 milliárd forint értékben kincstárjegyet, 23,1 milliárd forint értékben államkötvényt) halmoztak fel. A társadalombiztosítási alapoknak a Kincstári Egységes Számláról nyújtott likviditási hitel év végi állománya, valamint az év végi megelőlegezések az alrendszer adósságaként mutatandók ki az uniós statisztikában, a kormányzati szinten konszolidált adósságot azonban nem érinti.

Az autópálya-finanszírozás rendszerének átalakításával kapcsolatban a Nemzeti Autópálya Rt. átmenetileg rövidlejáratú hiteleket vett igénybe.

2.2. A hiánymutató módszertana és alakulása

A maastrichti hiánymutató és az államháztartásról szóló 1992. évi XXXVIII. törvényben (a továbbiakban: Áht.) meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből adódik, de más jellegű tételek is magyarázatot igényelnek.

a) Az áfa-bevételek ESA-elszámolásának módszertanában változtatásokat kellett eszközölni. Az Eurostat-tal 2002-ben jóváhagyatott, ún. pénzforgalmi kiigazításos számítás (a januári befizetések és a január-február hónapban teljesített visszautalások hozzászámítása az előző évhez) jól követte az esedékességet és az APEH áfa-visszautalási gyakorlatát egészen 2003. szeptemberéig. Ettől az időponttól lépett életbe a visszautalásoknak a 30. és 45. fizetési határnapon való teljesítése, így a visszafizetés a korábbi ütemes fizetés helyett az adózás rendje szerinti fizetési határnapok előtti napokra koncentrálódik. Az uniós tagsággal módosult a befizetések rendje is, az import áfa behozatalkori azonnali befizetése megszűnt, az import utáni adózás a belföldi bevallások és befizetések rendjébe integrálódott, ezáltal a megfizetendő áfa tömege is csökken, mert a bevallásban szerepeltetendő adókötelezettség eleve levonásba helyezi a visszaigényléseket. Az adózás rendjében átmenetileg bekövetkezetett változások mellett jelentős hatást gyakorolt a pénzforgalomra a visszaigénylések APEH-általi szigorított ellenőrzése, az uniós szintű ellenőrzések lefolytatása, mindennek következtében a fizetési határnapon túli áfa-visszautalások jelentkezése.

Az új elszámolási módszertan a „bevételi oldalt” változatlanul hagyta, míg a „kiadási oldalon” az áfa-visszautalásoknál az APEH e célra kialakított adatközlésében az adott tárgyidőszakhoz tartozó, visszaigénylésre kért összeget veszi figyelembe, függetlenül attól, hogy annak pénzforgalmi teljesítésére mikor kerül sor. Ez a változás kiküszöböli a visszautalások pénzforgalmi teljesítésének esetleges elhúzódásából származó bizonytalanságokat, utólagos korrekciókat. A harmadik országokból érkező import utáni kivetéses rendszer életbelépésével e tételek esetében a tranzakció és az adófizetés időszaka egybeesik, így csak az uniós tranzakciók után befolyt áfa-bevételet kell az előző időszakhoz számítani eredményszemléletben.

Ez a módszertani változás-együttes mintegy 142 milliárd forint áfa-visszautalást helyezett át 2004-ról 2003-ra, növelve a 2003. évi hiányt és csökkentve - más tényezők mellett a 2003. évi GDP-t is (a KSH 2005. május publikációja szerint 18 408,8 milliárd forint a korábbi 18 568 milliárd forint helyett). Az APEH februári adatközlése alapján a 2004. adóév után az adózókkal szemben fennállt tartozása az áfa-visszautalásokból mintegy 383 milliárd forint volt, ebből 127 milliárd forint volt az az összeg, amelyet az adózás rendje szerint még 2004-ben vissza kellett volna utalnia. A tényleges visszautalások és számlák közötti átvezetések visszaigazolták e nagyságrend elszámolásának jogosságát.

Az új módszertan alapján 2003-ban a pénzforgalmi és az eredményszemléletű áfa különbsége, az ún. ESA-híd -159,7 milliárd forint lett (a korábbi -17,7 milliárd forint helyett), míg 2004-ben +103,9 milliárd forint lett.

 

 

 

 Áfa-elszámolás (Md Ft-ban)

 2005

 2006

 Pénzforgalmi áfa

 1758,4

 1787,0 

 Előző évre áthúzódó áfa

 86,4

 - 110,0

 Következő évről áthúzódó áfa

 110,0

 90,0 

 Korrekció összesen

 196,4

 - 20,0 

 Eredményszemléletű áfa az EU statisztikában

 1954,8

 1767,0 

b) A Rendezvénycsarnok Rt. 2002. év végén fennálló 30,4 milliárd forint hiteltartozásának átvállalására a 2002. évi költségvetési törvény ezirányú módosítása ellenére nem került sor. A 2004. évi költségvetés tartalmazza ismételten a tranzakciót. A hiteltartozás állami átvállalásának deklarálása alapján a vonatkozó statisztikai szabályok alapján az átvállalás elszámolására már 2002-ben sor került, így azt 2004-ben eredményszemléletben már nem, csak pénzforgalomban kell elszámolni. Így ez 28,9 milliárd forint összegű korrekciós tétel a 2004. évi pénzforgalmi és eredményszemléletű adatok között.

c) A Művészetek Palotája (korábban Millenniumi Városközpont Kulturális Tömb) projektet az Eurostat kormányzati beruházásnak minősítette, ami azzal jár, hogy a beruházási időszakban 2002-2004 között a létesítmény 32 milliárd forintos beruházási költségét kormányzati kiadásként kellett elszámolni az államadósság egyidejű növelésével. A fizetendő rendelkezésre állási díj egy része az uniós elszámolásokban adósságtörlesztésként és kamatfizetésként számolandó el.

d) A Gripen-szerződés keretében repülőgépek érkeznek a Magyar Honvédség kötelékébe és ezzel párhuzamosan kiépülnek a földi irányítási és más kiszolgáló rendszerek. A magyar fél oktatási-képzési szolgáltatásokat is igénybe vesz. A gépek tulajdonjoga a svéd partnernél marad. A rendelkezésre állás időpontjától kezdődően 10 éves bérleti periódus indul, mely időszak a szakértők szerint mintegy harmada a repülőgépek felújítás után kalkulálható hasznos élettartamának. A magyar fél rendelkezik ugyan vételi opcióval, a vásárlásról az Országgyűlés jogosult dönteni. Ezen ismérvek alapján az ügylet szolgáltatás-vásárlással kombinált bérletnek tűnhet, de az Eurostat munkadöntést hozott valamennyi hosszú lejáratú szerződéses konstrukcióban megvalósuló katonai eszköz beszerzésére/bérletére. A még nem hivatalos döntés értelmében minden esetben vásárlásként kell elszámolni az ilyen ügyeleteket, mégpedig abban az időpontban, amikor az eszközöket a kormányzat birtokba veszi. Ez azt jelenti, hogy a teljes bérleti időszakban folyamatosan jelentkeznek a folyó (képzési, fenntartási, rendszerirányítási stb.) költségek, 2006-2007-ben jelentkezik egy-egy nagyobb összegű kormányzati kiadás a gépek statisztikai „beszerzéseként”. Ez az ESA egyenleget egyszeri hatásként 2006-2007. években a GDP 0,5-0,6%-ával érinthetik. A repülőgépek beérkezése előtti időszakban ténylegesen kifizetett lízingdíjakból a repülőgépekre jutó rész előlegfizetésnek, a beérkezés éveiben a statisztikai „vételár” és az előleg különbözeteként hitelfelvételt is könyvelni kell (a pénzügyi lízing mintájára), majd a beérkezést követő időszakban a lízingdíj meghatározott része a statisztikai hitelfelvétel törlesztésére fordítandó.

e) 2004. végén megtörtént a harmadik generációs mobil távközlési frekvencia (UMTS licence) 15 évre szóló értékesítése. Az Európai Unió statisztikai rendszere ezt a jogosultságot egyszeri vagyonértékesítésnek tekinti, amennyiben a jogosultság öt évet meghaladó időszakra vonatkozik. A jogosultság 2004. évi értékesítésével így nemcsak a 2004-ben tényleges befolyt összegek, hanem a további évek részletfizetései is a 2004. évi ESA-egyenleget javítják. Ennek következményeként a 2005-től kezdődően a központi költségvetésbe befolyó bevételek mégegyszer már nem számolhatóak el ESA-bevételként. Azok a részletfizetések, amelyek a befizető bevételi forgalmának, jövedelmének alakulásához kapcsolódnak és az előre meghatározott minimumösszeget meghaladják, az adott év ESA-egyenlegét javítják.

A hivatalos és a magánnyugdíjpéntárak nélkül számított maastrichti hiány eltérése

 

 

 

 Kormányzati szektor hiányának elemei (adatok Md Ft-ban)

 2005. szeptemberi Notifikáció

 Költség-vetés

 

 2005

 2006

 Államháztartás hiánya (pénzforgalom szerint)

 - 1084,8

 - 1582,9 

 Korrekciók összesen

 - 528,2

 163,0 

 Kormányzati szektor nettó hitelfelvétele/kölcsön-nyújtása (magánnyugdíjpénztárak nélkül) (ESA’95 szerint)

 - 1613,0

 - 1419,9 

 Korrekciók részletezése:

 a) eredményszemléletű számbavétel miatt

 143,0

 18,3 

 b) pénzügyi tranzakciók miatt

 - 338,5

 - 33,9 

 ebből:

  

  

 részvényműveletek

 - 357,7

 - 4,5 

 c) szervezeti kör eltérése miatt 

 - 348,0

 - 49,4 

 ebből:

  

  

 Nemzeti Autópálya Rt. egyenlege

 - 264,2

 0,0

 d) Egyéb korrekciók

 15,2

 228,0 

 ebből:

  

  

 NA Rt. hitel átvállalása

 

 238,1

Az eredményszemléletű számbavétel korrekciójának hektikus alakulását döntően az áfa befizetés és visszautalás szabályainak és gyakorlatának megváltozása okozza.

Az Alkotmánybíróság döntésének hatására az Eurostat a bérek és keresetek idősorának konzisztens összeállítása érdekében a 2005. januári külön juttatás elszámolását a 2004. évi eredményszemléletű bérekhez sorolta.

Az Eurostat követelményként írja elő a gazdálkodó szervezeteknek nyújtott folyó támogatások eredményszemléletű elszámolását. A támogatás jogalapját képező tranzakció és a támogatás tényleges kiutalása között az agrártámogatások területén számottevő évek közötti áthúzódás is elfordulhat. Emiatt ezen támogatások pontosabb elszámolására kötelezte a magyar hatóságokat is az Eurostat egyik legfrissebb rendelkezése. Ez azt jelenti, hogy a nemzeti kiegészítő jellegű agrártámogatások esetében is a jogosultság keletkezésének ideje a mérvadó, s nem a folyósító hatóság számára előírt fizetési esedékesség vagy a tényleges teljesítés időpontja. A 2001-2004. évi notifikációs idősor átszámolása megtörtént.

Az egyenleget nem javítják a privatizációs bevételek (az ÁPV Rt. egyenlegében nem szerepelnek) és a visszterhes támogatások visszatérülései, s nem rontják a költségvetés-politikai célú kölcsönnyújtások. A táblázat az áttekinthetőség érdekében nem tünteti fel az ÁPV Rt. által a Kincstári Egységes számlára közvetlenül beutalt privatizációs bevételeket (2003-ban 42, 2004-ben 166,5 milliárd forint), mert ez kormányzaton belüli konszolidálandó pénzátadás.

A non-profit szervezetekre általában a nullszaldó-közeli gazdálkodás jellemző, kivéve a Hadigondozottak Közalapítványát, amely 2002. év végén 30,2 milliárd forint juttatásban részesült pénzbeli kárpótlás céljára. A pénzbeli juttatatás folyósítása a határozatok kiadásához kapcsolódik, amely időben elhúzódik. A Magyar Államkincstártól kapott tájékoztatás szerint 2004-ben a Közalapítvány a pénzbeli kárpótlásra és a kapcsolódó adminisztrációra összesen 9,6 milliárd forintot fizetett ki.

Az ÁPV Rt. ráfordításainak finanszírozásába egyre kevesebb ESA-bevételként elszámolható forrást tud igénybe venni, miután tárgyi vagyona kimerülőben, és a részvényértékesítéssel megvalósuló privatizáció statisztikai egyenleget nem javít.

Az Nemzeti Autópálya Rt. hitelfelvételből megvalósuló beruházásai és a kamatterhek automatikusan növelik a kormányzat összevont hiányát. A költségvetés és a társaság között létrejövő térítés-mentes vagyonátadások, illetve a hiteltartozás-átvállalások az ESA-egyenleget nem befolyásolják.

A kormányzathoz sorolt többi állami társaság összességében kedvezőtlenül hat a maastrichti mutatókra, elszámolásaik révén növelik a kormányzat hiányát és adósságát.

Részletes indokolás

Első rész

A Magyar Köztársaság 2006. évi központi költségvetése

Első fejezet

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1. §-hoz

A 2006. évi központi költségvetési főösszegei.

A 2. §-hoz

E § szerint a törvény 1. és 2. számú mellékletei tartalmazzák a főösszegeket, a hiányt, a kiadások és a bevételek fejezetek, címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti bontását.

A 3. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza, a likviditást biztosítsa, az államadósságot és a követeléseket kezelje. E felhatalmazás tág értelemben biztosít keretet államadósság-kezelési műveletekre. A költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben befolyásolni fogja az állampapír-piac aktuális helyzete is. Az adott évi részletes műveletekről ezen felhatalmazás alapján majd a költségvetési év lezárása után, a zárszámadás keretében számol be a pénzügyminiszter.

Második fejezet

A központi költségvetés egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés tartalék-előirányzatai

A 4. §-hoz

E paragrafus szabályozza annak az összegnek a felhasználását, amely céltartalékként a központi költségvetési szerveknél, a közszolgálati média részvénytársaságoknál és a MÁV Rt-nél foglalkoztatottak létszámcsökkenésével, az EU intézményeiben nemzeti szakértőként alkalmazottak számára külön jogszabályban meghatározott, továbbá a főtisztviselői járandóságokkal összefüggő kifizetések részbeni vagy teljes fedezetére szolgál. A támogatás-igénylés feltételeit a Kormány rendeletben, a MÁV Rt. esetében a gazdasági és közlekedési miniszterrel kötött megállapodás szabályozza.

A létszámcsökkenés (a természetes folyamatok mellett) a feladatellátás ésszerűsítéséből, a szervezetek, szervezet-rendszerek korszerűsítéséből adódhat, és kiadás-, támogatás megtakarítást kell eredményeznie.

A céltartalék szolgál a Prémium Évek Programban résztvevők költségeire és diplomás pályakezdők közigazgatási munkatapasztalat szerzésének finanszírozására, továbbá a közalkalmazotti korengedményes nyugdíjazást érintő pályázati rendszer támogatásának fedezetére.

Az állam vagyonával és a felhalmozásokkal kapcsolatos rendelkezések

Az 5. §-hoz

A törvény az ÁPV Rt. gazdálkodásának keretszabályait, a 14. számú melléklet a hozzárendelt vagyonhoz kapcsolódó kiadási előirányzatokat tartalmazza. A privatizációs tartalékból csak a korábbi privatizációkhoz kapcsolódó kötelezettségek miatt teljesíthetők kifizetések.

Az ÁPV Rt. kiadási előirányzatait tartalmazó törvényi melléklet szerkezete az EU statisztikai módszertan (ESA’95) szabályaira épül, mivel az ÁPV Rt. is része a kormányzati szektornak. A kormányzati szektor hiányát nem érintik az ÁPV Rt. befektetési jellegű, a kedvezőbb privatizáció előkészítését szolgáló kiadásai, valamint a privatizációs tartalékkal kapcsolatos elszámolások. A társaság többi kiadása rontja a kormányzati szektor egyenlegét.

Az ÁPV Rt. osztalék-fizetési kötelezettsége a társaság ESA’95 szerinti hiányát érintő ráfordításnak minősül, a teljes kormányzati szektor szintjén azonban a hozzárendelt vagyonból származó osztalék bevételt jelent. Az ÁPV Rt. osztaléka a társaság által elvonni tervezett mértékével egyezik meg.

Az értékesítés előkészítésének költségeit finanszírozó előirányzatok - miniszteri engedéllyel történő - túllépésére ad lehetőséget a törvény az esetlegesen jövőre átcsúszó privatizációk akadálytalan lebonyolítása érdekében. A privatizáció és a vagyonkezelés zavartalan lebonyolítása érdekében a törvény lehetőséget ad arra, hogy a privatizációért felelős miniszter átcsoportosíthassa az egyes előirányzatokat a fő kiadási csoportokon belül (tehát az ESA-hiány rontása nélkül).

A törvény 2006-ban is lehetőséget ad arra, hogy szigorú feltételek mellett, miniszteri engedéllyel, egyfajta privatizációs technikaként kötvényt bocsáthasson ki az ÁPV Rt.

A 6. §-hoz

Gyakran előfordul, hogy nemzetközi szervezetek azonnali segélyt kérnek a Magyar Köztársaságtól, amit a Kormány teljesíteni kíván. A segélyezés az ÁPV Rt. használaton kívüli vagyonából térítésmentesen történik.

A 7. §-hoz

A törvény meghatározza, hogy a központi költségvetési szerv a használatában, kezelésében lévő és a feladatai ellátásához feleslegessé váló gépeket, felszereléseket, járműveket, készleteket mely értékhatárig értékesítheti saját hatáskörben a kincstári vagyon értékesítésére vonatkozó szabályok betartása nélkül. Tartalmazza továbbá a kisösszegű követelések értékhatárát.

A 8. §-hoz

A törvény rendelkezik a kincstári vagyon értékesítéséből származó bevétel felhasználásáról.

A központi költségvetési szervekkel és a fejezeti kezelésű előirányzatokkal kapcsolatos rendelkezések

A 9. §-hoz

Ez a rendelkezés központi elvonást ír elő - az Áht. 109/G. §-ának (4) bekezdésében előírt kincstári vagyon utáni részesedés címén - a központi költségvetési szervektől az e paragrafusban meghatározott bevételek körében. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, hatósági jellegű és felhalmozási célú bevételekre, átvett pénzeszközökre.

Az Oktatási Minisztérium és a Belügyminisztérium felügyelete alá tartozó felsőoktatási intézményeknek, a költségvetési rendben gazdálkodó kutató intézményeknek a befizetési kötelezettségnek megfelelő összeget, ahol az épületek stb. fokozott mértékű felújítása indokolt, jogcímtől függetlenül nem terheli e kötelezettség. E körbe tartozik továbbá három egészségügyi intézmény is.

A befizetési kötelezettség 15%-os mértéke 5%-ra csökken.

Indokolt - a költségvetési szervek széles körében érvényesülő követelményekkel arányosan - továbbá, hogy a kizárólag saját bevételből gazdálkodó intézmények további, konkrét összegű befizetést teljesítsenek az állam javára, ugyancsak a kincstári vagyon utáni részesedés címén. A Gazdasági és Közlekedési Minisztérium felügyelete alá tartozó költségvetési szervek csak ezt az egyösszegű befizetést teljesítik, az 5%-os szabály nem vonatkozik rájuk. A rendelkezés egyéb egyedi befizetésekről is rendelkezik.

A 10. §-hoz

E rendelkezés értelmében a HM összes nem vállalkozási tevékenységből eredő bevétele - a meghatározott kivételektől eltekintve - a központi költségvetés központosított bevételét képezi.

A törvény szerint a Honvédelmi Minisztérium felhatalmazást kap, hogy a  vagyonkezelésében lévő kincstári vagyon értékesítéséből származó bevételt az ingó tárgyi eszközök és készletek értékesítése, megsemmisítése esetén az értékesítéssel, átadással és megsemmisítéssel kapcsolatos költségeire, a rendelkezése alatt álló ingatlanok bérbe- vagy haszonbérbe adásából, illetve az ingatlanok értékesítéséből származó bevételt a haderőreform keretében végrehajtandó laktanya-korszerűsítési, lakás beruházási feladatokra, a Magyar Honvédség Központi Honvédkórház beruházásának folytatására, valamint a Honvédelmi Minisztérium vagyonkezelésében lévő, kulturális, oktatási, jóléti, szociális vagy rekreációs célt szolgáló létesítmények korszerűsítésének kiadásaira fordítsa.

A paragrafus az általánostól eltérő szabályokat tartalmaz továbbá az OM, a BM, az EüM, az FVM, a GKM, a KüM, valamint a Nemzeti Sporthivatal esetében az ingatlan-értékesítésből származó bevételekre, meghatározva a felhasználás célját, és összegét.

A 11. §-hoz

A törvény meghatározza - jogszabályi kötelezettségek alapján - a felsőfokú oktatásban részt vevő hallgatók után járó normatív támogatásokat, a Széchenyi István Ösztöndíj, a Békésy György Posztdoktori Ösztöndíj és a Bolyai János Kutatási Ösztöndíj összegét, az MTA tagjainak és doktorainak tiszteletdíját, továbbá a garantált egyetemi tanár illetmény összegét.

A 12. §-hoz

E paragrafus a felsőoktatási intézmények közoktatási feladatainak, valamint gyakorló iskoláinak normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás alapján történik a támogatás meghatározása. Eljárási kérdések is szabályozásra kerülnek.

A 13. §-hoz

Meghatározzák a központosított bevételek körét és nevesítik a beszedésért felelősséget viselő fejezeti vezetőt.

A sportörvény szerint a sorsolásos szerencsejátékok játékadójának 12%-át, a bukmékeri rendszerű fogadások játékadójának 50%-át, valamint a sportfogadás (TOTÓ) játékadóját - külön jogszabályban foglaltak szerint - a sport támogatására kell fordítani, és a minisztérium költségvetési fejezetében kell megtervezni. E bekezdés tartalmazza, hogy a sporttal kapcsolatos állami feladatok cím támogatása tartalmazza ezen játékadó bevételek összegét.

Harmadik fejezet

A központi költségvetés és az államháztartás többi alrendszerének kapcsolata

A) A helyi önkormányzatok és a központi költségvetés kapcsolatrendszere

A helyi önkormányzatok központi költségvetési kapcsolatokból származó forrásai

A 14-15. §-hoz

A törvény ezen szakaszai szabályozzák - a kapcsolódó mellékletekkel együtt - a helyi önkormányzatokat, valamint a többcélú kistérségi társulásokat megillető normatív hozzájárulásokat és a felhasználási kötöttséggel járó normatív állami támogatásokat. A törvény 14. §-a alapján a 3. számú melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladatokhoz kapcsolódnak:

- település-működtetési feladatok,

- közművelődési és közgyűjteményi, valamint sport feladatok,

- esélykiegyenlítést szolgáló feladatok,

- a szociális és gyermekjóléti alapszolgáltatások, a szociális intézményi ellátások, gyermekvédelmi szakellátási feladatok,

- az önkormányzati közoktatási feladatok, megkülönböztetve az általános és szakmai jellegű képzést, a művészetoktatást, a kollégiumi ellátást, a fogyatékosok speciális oktatását, valamint külön is kiemelve néhány speciális feladatot (így egyebek mellett a nemzeti, etnikai kisebbségi oktatást, az iskolai étkeztetést, a napközis ellátást).

Normatív kötött felhasználású kiegészítő támogatást állapít meg a törvény a 8. számú mellékletben egyes közoktatási feladatok, illetve egyes szociális feladatok ellátásához, továbbá a hivatásos tűzoltóságok, a belső ellenőrzési társulások és a többcélú kistérségi társulások támogatásához.

A feladatmutatóhoz kötődő normatív hozzájárulásokat és bizonyos, a 8. számú mellékletben szereplő normatív támogatásokat részletesen, önkormányzatonként, többcélú kistérségi társulásonként és jogcímenként az adatszolgáltatásukban szereplő feladatmutatók és mutatószámok alapján a pénzügyminiszter és a belügyminiszter együttes rendeletben teszi közzé a költségvetési törvény hatálybalépését követően, az Áht. rendelkezéseivel összhangban. Ez szükséges a helyi önkormányzatoknak, többcélú kistérségi társulásoknak a költségvetésük megtervezésével kapcsolatos feladataik végrehajtásához, és költségvetésükről külön törvényben szereplő információszolgáltatási kötelezettségük határidőben történő teljesítéséhez.

A törvény 15. §-a további felhasználási kötöttséggel járó állami támogatásokat állapít meg.

A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. számú melléklet részletezi. A támogatások túlnyomó része a színházépület működtetéséhez kapcsolódik, emellett pályázati rendszerben részesülhetnek támogatásban az egyéb színházi intézmények.

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) szabályai szerint - beruházási támogatást vehetnek igénybe a helyi önkormányzatok. A Cct. módosításának megfelelően a céltámogatási rendszer decentralizálásra került a regionális fejlesztési tanácsok döntési hatáskörébe. 2006. évben céltámogatásból induló új beruházások régiónkénti támogatási előirányzatát a 21. számú melléklet tartalmazza.

A helyi önkormányzatok fejlesztési és vis maior feladataira biztosított előirányzat decentralizált működés 2006-ban is fennmarad, az előirányzat régiónkénti kereteit a törvény 21. számú melléklete tartalmazza.

A leghátrányosabb kistérségek felzárkóztatását a megyei területfejlesztési tanácsokhoz decentralizált források biztosítják. Az előirányzat régiónkénti kereteit a törvény 21. számú melléklete tartalmazza.

A budapesti 4-es - Budapest Kelenföldi pályaudvar - Bosnyák tér közötti - metróvonal megépítésének állami támogatásáról szóló 2005. évi LXVII. törvény szerinti építési feladatokra külön jogcímet állapít meg a törvény.

Az önkormányzatok és a többcélú kistérségi társulások központilag szervezett adatszolgáltatása a törvény tárgyalásának időszakában fejeződik be. A helyi önkormányzatokat és a többcélú kistérségi társulásokat megillető normatív hozzájárulások így a törvényalkotás folyamatában véglegeződnek.

A törvény e §-a szabályozza, hogy a helyi önkormányzatok és a többcélú kistérségi társulások normatív hozzájárulásokról és támogatásokról való lemondásának következtében felszabaduló összeg mely előirányzatokat és milyen sorrendben növeli. Ez biztosítja, hogy a helyi önkormányzatokat és a többcélú kistérségi társulásokat megillető támogatások továbbra is a helyi önkormányzati körben, a legindokoltabb területeken kerüljenek felhasználásra.

Itt kerülnek meghatározásra a közoktatási feladatokat ellátó, központi költségvetési szervként működő felsőoktatási intézmények, valamint a humánszolgáltatásokat ellátó nem állami intézmények fenntartói és a helyi önkormányzatok közötti feladatátadással, -átvétellel összefüggő előirányzat-módosítási szabályok.

A 16. §-hoz

E szakasz alapján a törvény 6. számú mellékletében foglalt szabályok szerint kiegészítő támogatásra jogosultak - a helyi önkormányzatokról szóló 1990. évi LXV. törvény. 87. §-ának (1) bekezdésével összhangban - az önhibájukon kívül hátrányos helyzetben lévő helyi önkormányzatok, valamint külön törvény alapján a tartósan fizetésképtelen helyi önkormányzatok, illetve mindazon önkormányzatok, amelyek működőképessége az előbbi támogatások mellett sem biztosítható.

A 17. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3., 4. és a 8. számú mellékletekből.

A 18. §-hoz

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

A törvény szerint a személyi jövedelemadóból a helyi önkormányzatokat - a korábbiakkal azonos arányú - 40%-os részesedés illeti meg. A megosztás részletes szabályait a törvény 4. számú melléklete tartalmazza. E szerint a településre kimutatott személyi jövedelemadó 10%-a illeti meg közvetlenül a települési önkormányzatokat. A további 30% pedig a 3. és 8. számú melléklet egyes jogcímeihez kapcsolódva normatívan, a megyei önkormányzatokat egységesen, lakosságszám-arányosan és intézményeikben ellátottak után, valamint a települési önkormányzatokat - a bevételeikben meglévő aránytalanságok csökkentését szolgáló - jövedelem-differenciálódás mérséklése címén illeti meg.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre, a normatív hozzájárulásokkal és támogatásokkal egyidejűleg.

A személyi jövedelemadó megosztásával kapcsolatos szabályok a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása más forrásokkal, különösen a normatív hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

Az önkormányzatok által beszedett illetékek és más bevételek szabályozása

A 19. §-hoz

E § határozza meg a beszedett illetékek helyi önkormányzatok és a központi költségvetés közötti megosztásának arányát, a megyei jogú várost megillető illetékbevételt, a megyei/fővárosi önkormányzatot megillető illetékbevételek megosztásának arányait, valamint a felmerült kiadások viselésének szabályait.

A beszedett illetékek szabályozásában (a helyi önkormányzatok egymás közötti és a központi költségvetés megosztási aránya, megyei/fővárosi illetékhivatalok és a megyei jogú városok közötti költségmegosztás) alapvető változás nem következik be.

A végrehajtható illetékhátralékok beszedésének hatékonyságát hivatott növelni az a rendelkezés, mely alapján a Fővárosi Illetékhivatal és a megyei illetékhivatalok a 2005. június 30-án nyilvántartott hátralék meghatározott hányadának az 50%-át akkor is kötelesek befizetni a központi költségvetésbe, ha azt nem szedték be.

A 20-21. §-hoz

Ezen §-ok tartalmazzák a gépjárműadó átengedésének arányát, a környezetvédelmi bírságból és a települési önkormányzatok termőföld bérbeadásából származó jövedelem után beszedett adóból, a szabálysértési pénz- és helyszíni bírságok behajtásából és a volt tanácsi vállalatok jogutódainak értékesítéséből származó bevételből való részesedésének arányát.

A fővárosi önkormányzatok bevételei

A 22. §-hoz

A törvény a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló 1990. évi LXV. törvény szabályait rendeli alkalmazni.

A helyi önkormányzatok pénzellátásának kiegészítő szabályai

A 23. §-hoz

A törvény meghatározza azokat a szociális támogatási formákat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

E szakasz nevesíti azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A közoktatási feladatokat is ellátó egyházak, illetve kisebbségi, helyi kisebbségi önkormányzatok a kisebbségi fenntartói kiegészítő támogatást a helyi önkormányzatok útján vehetik igényben. A kiegészítő támogatás elszámolási rendje is szabályozásra került.

B) A társadalombiztosítás és a központi költségvetés kapcsolata

A 24. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés a Nyugdíjbiztosítási Alap (a továbbiakban: Ny. Alap) és az Egészségbiztosítási Alap (a továbbiakban: E. Alap) bevételeinek és kiadásainak időbeli eltéréséből fakadó átmeneti pénzügyi hiány esetén biztosítja a Kincstári Egységes Számla igénybevételét.

A hitel igénybevétele finanszírozási terv alapján történik. A tervet az alap kezelője a kormányrendelet szerint készíti el. A terv indokolt esetben módosítható.

A felvett hitelt az alapok a befolyt bevételeikből soron kívül törlesztik.

A 25. §-hoz

Az E. Alap részére a Magyar Államkincstár a pénzügyminiszter által jóváhagyott finanszírozási terv alapján biztosít forrást a gyermekgondozási díj és a közgyógyellátás folyósításához, továbbá február hónaptól kezdődően a központi költségvetésből járulék címen történő pénzeszközátadáshoz.

A Ny. Alap részére a magánnyugdíj-pénztári tagdíj bevétel miatti járulékkiesés összegének megtérítése az első háromnegyed évben az előirányzat időarányos mértékéig, október, november hónapokban az éves előirányzat 5 százalékának megfelelő összeggel havonta Kincstári átutalás keretében történik. A törvényi feltételek szerinti éves elszámolásra és a fennmaradó különbözet megfizetésére december végén kerül sor.

A Ny. Alap kiadásainak támogatása jogcím csoport előirányzat átutalása az Áht. alapján történik. A támogatás utalása az első háromnegyed évben az előirányzat időarányos összegével, október, november hónapokban az éves előirányzat 5 százalékának megfelelő összeggel történik havonta. A tárgyév december havi utolsó bevétel beérkezése és az utolsó ellátás kifizetése után a tényleges bevételek és kiadások függvényében kerül sor a fennmaradó összeg átutalására az előirányzat mértékéig.

A törvény nevesíti a Ny. Alapot és az E. Alapot megillető „Fegyveres testületek kedvezményes nyugellátásainak kiadásaihoz hozzájárulás” jogcímen a támogatás átutalásának időpontját. Az érintett fejezetek havonta az éves előirányzat időarányos mértékének megfelelő összeget kötelesek befizetni az alapok része.

C) A központi költségvetés és az elkülönített állami pénzalapok kapcsolata

A 26. §-hoz

Ha az elkülönített állami pénzalapoknál finanszírozási problémák lépnének fel a bevételek és a kiadások eltérő ütemű teljesülése miatt, akkor a Magyar Államkincstárnak lehetősége van, a pénzügyminiszter egyedi engedélye alapján, az éven belül legfeljebb három hónap időtartamra kamatmentes hitelt nyújtani.

D) Európai Mezőgazdasági Orientációs és Garancia Alap Garancia Részlegtől érkező agrártámogatások és az Európai Unió részére fizetendő cukorilleték megelőlegezése

A 27. §-hoz

Az Európai Unió költségvetéséből nyújtott agrártámogatásokat (közvetlen termelői és piaci támogatásokat) a közösségi szabályok értelmében a tagállamnak meg kell előlegeznie. A Nemzeti Vidékfejlesztési Terv keretében nyújtott uniós támogatások megelőlegezésére abban az esetben van szükség, amennyiben az EU által biztosítandó forrásrész átmenetileg nem áll rendelkezésre. A törvény ennek feltételeit teremti meg azáltal, hogy a Magyar Államkincstárt felhatalmazza, hogy e célból kamatmentes hitelt nyújtson a magyarországi kifizető ügynökség (Mezőgazdasági és Vidékfejlesztési Hivatal) részére. A hitel felső határát és visszafizetésének szabályait is e rendelkezés részletezi.

A KESZ-hez kapcsolódó megelőlegezési számlákról fizetett támogatást és a közvetlen támogatások központi költségvetés előirányzatából nyújtott nemzeti kiegészítését a kedvezményezett akkor is igényelheti, ha meg nem fizetett köztartozása van. Az utóbbi támogatás esetében azonban a kedvezményezettet csak a köztartozás megfizetése után megmaradó összeg illeti meg.

A 28. §-hoz

Az intervenciós felvásárlás finanszírozásának és elszámolásának szabályait tartalmazza. Az Európai Unió által folyósított, az intervenciós felvásárlási ár előfinanszírozásának költségeit kompenzálni hivatott kamattérítés a központi költségvetést illeti.

A 29. §-hoz

A cukorilleték befizetése KESZ-ről történő megelőlegezésének, az erre szolgáló hitel visszafizetésének szabályait tartalmazza.

Negyedik fejezet

A központi költségvetés és az államháztartáson kívüli szervezetek kapcsolata

Az egyházak és a társadalmi önszerveződések támogatása

A 30. §-hoz

A humánszolgáltatást végző intézményt fenntartó - egyházi jogi személy, társadalmi szervezet, alapítvány, közalapítvány, országos kisebbségi önkormányzat, közhasznú társaság, gazdasági társaság és egyéni vállalkozó - a helyi önkormányzatot megillető jogcímeken és feltételek mellett normatív hozzájárulásban és támogatásban részesül a központi költségvetésből.

(1) bekezdés b) pont: A közoktatási tevékenységet végző gazdasági társaság és a képzésbe a 2003-2004. évtől belépettekre tekintettel az egyéni vállalkozó a normatíva 30%-ára jogosult. A közoktatási intézményt fenntartó közhasznú társaság továbbra is az önkormányzati normatíva 100%-ra jogosult.

(1) bekezdés g) pont: a rendelkezés szabályozza a nem állami fenntartású intézmények által ellátott egyes szociális feladatoknak a központi költségvetésből történő normatív hozzájárulása. A normatív támogatások rendszerének megváltozása nyomán a nem állami, egyházi fenntartók is nyújthatják azokat az alapellátásokat, amelyeket eddig csak az önkormányzatok nyújthattak.

(1) bekezdés h) pont: azok a gazdasági társaságok és egyéni vállalkozók, amelyek szociális, gyermekjóléti és gyermekvédelmi feladatokat látnak el  részesülhetnek a humán szolgáltatások normatívájában, de tekintettel arra, hogy profitorientált szervezetekről van szó, a normatíva 30%-ára jogosultak.

(1) bekezdés j) pont: Az oktatási miniszter a közoktatási közfeladatokat ellátó egyes nem állami intézmények fenntartójával közoktatási megállapodást köthet humánszolgáltató tevékenység -meghatározott feltételek szerinti - kiegészítő jellegű támogatására.

(2)-(4) bekezdés: Az egyházak és az országos kisebbségi önkormányzatok által fenntartott közoktatási, továbbá az egyházi fenntartású szociális, gyermekjóléti és gyermekvédelmi közfeladatot ellátó intézmények kiegészítő támogatásban részesülnek. A kiegészítő támogatás a normatív hozzájárulások és támogatások által nem fedezett működési és fenntartási költségek fedezetére szolgál. Összegének meghatározását az egyházak hitéleti és közcélú tevékenységének anyagi feltételeiről szóló törvény szabályozza.

(5) bekezdés: a normatív hozzájárulásban és támogatásban, valamint kiegészítő támogatásban részesített humánszolgáltatók a támogatást nyújtó minisztériumok azonos célú, tárgyévet követő évi előirányzatai terhére/javára számolnak el.

(6) bekezdés: Az intézmény működéséhez történő állami hozzájárulás feltételei azonosak az önkormányzati intézményekre érvényes szabályokkal.

(7) bekezdés: Az intézmények működéséhez történő állami hozzájárulás tervezhetősége érdekében a szociális, gyermekjóléti és gyermekvédelmi közfeladatot ellátó intézmények normatíva igénylésének 2007. évre vonatkozó szabályait tartalmazza a rendelkezés. Minden fenntartóval feladatellátási szerződést kell kötni, amelynek szabályozását az illetékes miniszter készíti elő.

(8) bekezdés: A közoktatási normatíva, valamint kiegészítő támogatás feltételeinek megállapítására, folyósítására és a felhasználás ellenőrzésére az eredeti előirányzat 0,5%-a használható fel.

(9) bekezdés: A közoktatási célú normatív állami hozzájárulásokhoz hasonlóan szükséges a szociális célú humánszolgáltatások normatív támogatásának ellenőrzése, amit a kormány rendeletben szabályoz.

(10)  A közoktatási tevékenységet végző humánszolgáltató a normatív és kiegészítő támogatást csak akkor veheti igénybe, ha működési engedélyében szerepel az oktatás munkarendje szerint meghatározott legmagasabb gyermek- és tanulólétszám.

(11) bekezdés: Ha a nem állami intézményt fenntartónak járó normatív hozzájárulás és támogatás, valamint kiegészítő támogatás együttes összege a költségvetési évben meghaladja a 40,0 millió forintot, az elszámolás jogszerűségét független könyvvizsgáló erről szóló nyilatkozatával kell alátámasztani. A könyvvizsgálat költségeit a nem állami intézmény fenntartójának kell finanszíroznia.

(12) bekezdés: A nem állami intézmény fenntartója a kiegészítő támogatást köteles a humánszolgáltatást ellátó intézmény támogatására fordítani.

(13)-(14) bekezdés: A szociális törvény és az Áht. közötti ellentmondást oldja fel, úgy hogy - az Áht. szabályainak megfelelően - a személyes gondoskodást nyújtó szociális intézmény fenntartójának, amennyiben az olyan közhasznú társaság, melyben központi költségvetési szerv többségi irányítást biztosító befolyással rendelkezik, az intézmény működőképességének fenntartását biztosító összeget, a Magyar Államkincstárnál vezetett elkülönített számlán kell tartania, nem pedig a szociális törvény szerinti bankszámlán.

(15) bekezdés: A normatív hozzájárulás és támogatás, a kiegészítő támogatás igénylésének jogszabályi feltételeit és az elszámolás szabályszerűségét a Magyar Államkincstár, valamint a közoktatási területen az OKÉV ellenőrzi.

(16) bekezdés: A köztestületként működő önkéntes tűzoltóságok továbbra is megkapják az átvállalt közfeladattal arányos állami támogatást.

(17) bekezdés: További köztestületi tűzoltóságok létrehozásának fedezetét biztosítja.

A 31. §-hoz

A 2006. évi 1%-os SZJA rendelkezések - egyházak melletti alternatív - kedvezményezettje a parlagfű-mentesítés, az erdőterület közjóléti célú védelme és bővítése, a társadalmi bűnmegelőzés, az egészségjavítást célzó sporttevékenység és a Szülőföld Alap támogatása.

A 32. §-hoz

A pártok, valamint a pártalapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. A 2006-ban esedékes választások következtében megváltozik a pártok, pártalapítványok támogatásának egymáshoz viszonyított aránya (a főösszeg változatlansága mellett). Rendelkezik továbbá a törvény a választásokat követő technikai eljárásról.

Itt jelenik meg a nemzeti és etnikai kisebbségi szervezetek támogatása is, melynek felhasználásáról az Országgyűlés - kijelölt bizottságainak javaslata alapján - dönt.

Ötödik fejezet

Kezességvállalás, kezesi helytállás és viszontgarancia

A 33. §-hoz

A törvény az államháztartásról szóló 1992. évi XXXVIII. törvény 33. § (1) bekezdésének megfelelően meghatározza a Kormány által vállalható új egyedi kezességek mértékét.

A 34. §-hoz

A törvény az államháztartásról szóló 1992. évi XXXVIII. törvény 33/B. § (1) bekezdésének megfelelően meghatározza a Kormány által vállalható kiállítási garanciák és kiállítási viszontgaranciák 2006. évi állományát.

A 35. §-hoz

A törvény az államháztartásról szóló 1992. évi XXXVIII. törvény 33. § (1) és (6) bekezdései alapján rendelkezik a nemzetközi fejlesztési intézményektől felveendő hitelekhez kapcsolódó kezességvállalás feltételeiről.

A 36. §-hoz

A törvény rendelkezik az MFB Rt. forrásszerzésének, az általa nyújtott garanciáknak és hiteleknek állami kezességvállalással biztosított összegéről, valamint az MFB Rt-nek nyújtandó árfolyam-garancia állományának felső határáról.

A 37. §-hoz

A volt tanácsi kötvények beváltásából keletkezett, központi költségvetéssel szembeni fizetési kötelezettségek rendezését szabályozza a törvény.

A 38. §-hoz

A törvény az Eximbank Rt. forrásszerzésének és vállalható garanciaügyleteinek, valamint a Mehib Rt. által vállalt nem piacképes biztosítások állományának összegéről rendelkezik. A garanciakeretek megegyeznek a 2005. évi mértékkel. A keretek kihasználtsága alapján nem indokolt azok növelése.

A 39. §-hoz

A törvény a Hitelgarancia Rt. által vállalható készfizető kezesség feltételeit és összegét, valamint a költségvetési viszontgarancia mértékét határozza meg. A Hitelgarancia Rt. várható aktivitásbővülése indokolja a garanciakeret növelését.

A 40. §-hoz

A törvény az Agrárvállalkozási Hitelgarancia Alapítvány által vállalható készfizető kezesség feltételeit és összegét, valamint a költségvetési viszontgarancia mértékét határozza meg. A garanciakeret megegyezik a 2005. évi mértékkel. A keretek kihasználtsága alapján nem indokolt azok növelése.

A 41. §-hoz

A törvény a diákhitelezési rendszer finanszírozását biztosító kezességvállalásról rendelkezik.

A 42. §-hoz

A 33. § és a 35. § alapján vállalt kezességekre vonatkozó kezességvállalási díj megállapításának keretéről és a díj elengedésének lehetőségéről rendelkezik a törvény.

A 43. §-hoz

A 33-36. §-ok és a 41. §, valamint az 1995. évi XXXIX. törvény (a továbbiakban: Priv.tv.) 23. §-ának (4) bekezdése alapján keletkező kezességbeváltásokat előirányzat hiányában is ki kell fizetni, a törvény a be nem tervezett, de esetleg felmerülő kifizetések jogcíméről rendelkezik.

A 44. §-hoz

Az állam készfizető kezességet vállal a fiatal párok lakásvásárlásához, illetve lakásépítéséhez annak érdekében, hogy segítse a megtakarítással még nem, de megfelelő jövedelemmel rendelkező fiatalok lakáshoz jutását. A kezesség a hitelből megvásárolt vagy épített ingatlan hitelbiztosítéki értékének 60%-át meghaladó kölcsönrészre vonatkozik, de legfeljebb a hitelbiztosítéki érték 100%-áig terjedhet. A kezesség érvényesítése esetén az adós tartozása adók módjára behajtandó köztartozássá válna. A kezesség feltételeit és részletszabályait rendelet fogja rögzíteni.

Hatodik fejezet

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 45. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a pártalapítványok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak támogatása tekintetében.

Rögzíti továbbá a törvény, hogy az I-VI., a VIII., a XXX. és a XXXIII. fejezetek kiadási és bevételi előirányzatának főösszegei csak az Országgyűlés hatáskörében csökkenthetők az Áht. 46. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást. Változás a 2005. évi szabályozáshoz képest, hogy a rendelkezés a XXXIII. Magyar Tudományos Akadémia fejezetre is vonatkozik. Ezt indokolja az MTA előzőekhez hasonló jogállása.

A központi költségvetés előirányzat-módosítási kötelezettség nélkül teljesülő kiadásai és bevételei

A 46. §-hoz

A törvény ezen paragrafusa nevesíti azon előirányzatok széles körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs.

A törvény együttesen tartalmazza a MÁV Rt. és a GySEV Rt. költségtérítését, amely egyben kormányzati engedéllyel előirányzat-módosítási kötelezettség nélkül teljesülő kiadás lehet a költségvetésben.

A Folyósított ellátások utáni térítés alcím kiadási előirányzata a nyugdíjszerű ellátásban részesülő személyek évközi ellátás emelése végrehajtásával összefüggésben az Országos Nyugdíjbiztosítási Főigazgatóság által teljesített tételes elszámolás alapján az ifjúsági, családügyi és esélyegyenlőségi miniszter engedélyével túlléphető.

Annak érdekében, hogy az európai uniós támogatások felhasználása ne ütközzön semmilyen akadályba, a szükséges központi költségvetési társfinanszírozás rugalmas szabályok (átcsoportosítás, automatikus túlteljesülés) szerint biztosítható. A bekezdés egyrészt fokozza a rugalmasságot az előirányzatok túlteljesülésének fejezetenkénti együttes kezelésével, másrészt megteremti a lehetőségét annak, hogy a Kormány a közösségi támogatások felhasználása felett az (1) bekezdés 18. pontjában meghatározottak szerint kontrollt gyakoroljon.

A Szülőföld Alapról szóló 2005. évi II. törvény előírja - a befizetések, adományok előző naptári évi összegének figyelembevételével - a költségvetési támogatás 1 milliárd forintra történő kiegészítését. A rendezésre a negyedéves finanszírozási terv alapján kerül sor.

A megváltozott munkaképességűek foglalkoztatásával összefüggő költségkompenzáció a Kormány engedélyével túlléphető.

A 47-48. §-hoz

Ezen paragrafusok külön szabályokat fogalmaznak meg az APEH és a VPOP érdekeltségi rendszerére.

A49. §-hoz

Ezen paragrafus külön szabályokat fogalmaz meg a környezetvédelmi, természetvédelmi és vízügyi területi szervek érdekeltségi rendszerére.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

Az 50. §-hoz

Felhatalmazó rendelkezés a Kormány számára szervezeti, szervezési intézkedésekhez szükséges feltételek zökkenőmentes megteremtésére a tisztán saját bevételből gazdálkodó központi költségvetési szervek vonatkozásában.

A költségvetés céltartalékának átcsoportosítására hatalmazza fel a pénzügyminisztert. Az intézkedés felmérésen alapul.

A pénzügyminiszter kap felhatalmazást arra az esetre, ha rendkívüli beruházási segítségnyújtásra van szükség az államháztartás vagy a gazdaság különböző területein.

Annak érdekében, hogy évközben az előirányzatot zökkenőmentesen és szabályszerűen használják fel felhatalmazást kap a pénzügyminiszter az átcsoportosítására.

Az önkormányzatok működőképességének megőrzését szolgáló előirányzatok közötti átcsoportosításokat foglalja magába a rendelkezés.

A rendelkezés a folyamatos finanszírozás érdekében ad felhatalmazást a földművelésügyi és vidékfejlesztési miniszternek a pénzügyminiszter előzetes egyetértésével a megjelölt előirányzatok közötti átcsoportosításra.

A haderőreform végrehajtásával összefüggő szervezeti változások, a NATO felé vállalt haderő-fejlesztési célkitűzések, valamint az előre nem tervezhető nemzetközi feladatok megvalósítására kellően indokolt esetben a honvédelmi miniszter a pénzügyminiszter egyetértésével átcsoportosítást hajthat végre a tárca költségvetésén belül.

A nemzetközi feladatok megvalósítására indokolt esetben a belügyminiszter a pénzügyminiszter egyetértésével átcsoportosítást hajthat végre a tárca költségvetésén belül.

Az egészségügyi struktúra-átalakítással összefüggő intézkedésekre az egészségügyi miniszter a pénzügyminiszter előzetes egyetértésével átcsoportosítást hajthat végre a tárca költségvetésén belül.

A színházi feladatokra történő átcsoportosításhoz ad a rendelkezés felhatalmazást.

Az Európai Unió 2007-2013. közötti költségvetéseiből Magyarország a jelenleg rendelkezésre álló uniós forrásokhoz képest minden bizonnyal jelentősen nagyobb mértékű támogatásban részesülhet. A források tényleges lehívásának azonban előfeltétele, hogy jól kidolgozott projektjavaslatok álljanak rendelkezésre. A § megteremti annak a lehetőségét, hogy ezen projektek előkészítése a 2005. évhez hasonlóan 2006-ban is folytatódhasson.

A regionális fejlesztésért és felzárkóztatásért felelős tárca nélküli miniszter lakbértámogatás jogcímmel kapcsolatos, 2006. évi előirányzat 30%-ával növelt mértékű 2007. és 2008. évre szóló kötelezettségvállalási felhatalmazása azért szükséges, mert előfordulhat, hogy a 3 költségvetési évre vonatkozó pályázat 2006-ban csak töredékévről szól, ezért a következő évekre akár többszörös is lehet a kötelezettségvállalás.

A regionális fejlesztésért és felzárkóztatásért felelős tárca nélküli miniszter hatásköréhez tartozó átcsoportosítások szabályozását tartalmazza a rendelkezés, illetve engedélyezi bizonyos előirányzatok meghatározott mértékű éven túli kötelezettségvállalását.

Az oktatási miniszter kap felhatalmazást a különböző típusú képzés hallgatói létszám többletből adódó előirányzat átcsoportosítására.

A rendelkezés megteremti annak a lehetőségét, hogy a beruházások megvalósulásának függvényében az oktatási miniszter átcsoportosíthasson a felsőoktatási fejlesztési program jogcímcsoport jogcímei között.

A határon túli magyarok programjainak hatékonyabb végrehajtása szükségessé teheti, hogy a külügyminiszter - a pénzügyminiszter előzetes egyetértésével - átcsoportosítást hajtson végre a fejezeti kezelésű előirányzaton belül.

A rendelkezés felhatalmazást ad az informatikai és hírközlési miniszternek a megjelölt bevételből a Közháló program működtetésének finanszírozására.

A hatékony államháztartási gazdálkodás érdekében szükséges, hogy azonos célú, részben európai uniós és tisztán hazai finanszírozású pályázati felhívások egyidejűleg ne jelenjenek meg - vagyis ne történjen párhuzamos finanszírozás. Mivel európai uniós támogatással gyakorlatilag minden ágazatban megjelentek, megjelennek pályázati felhívások, ezért új, kizárólag központi költségvetési forrásból finanszírozott pályázati felhívást közzétenni, egyedi támogatást nyújtani csak indokolt esetben, kormányrendeletben meghatározott módon lehet. A bekezdés megteremti a fentiek érvényesítésének lehetőségét.

Az „Állami Foglalkoztatási Szolgálat modernizációja” program címzettje a teljes Állami Foglalkoztatási Szolgálat, az intézkedés kedvezményezettjeként azonban csak a Foglalkoztatási Hivatal került megjelölésre. Így a programban részt vevő Munkaügyi Központok feladatellátására közvetlenül nem folyósítható támogatás. A Foglalkoztatási Hivatal, mint kedvezményezett által történő finanszírozás az Áht. 39. § (2) bekezdése értelmében jelenleg csak kormány engedéllyel lehetséges. A program folyamatos végrehajtása érdekében szükséges az átcsoportosítás engedélyezésére vonatkozó miniszteri felhatalmazás.

Az útépítések folyamatos finanszírozását teszi lehetővé a rendelkezés.

A rendelkezés a felsőoktatási intézmények hosszú távú kötelezettségvállalásainak főbb szabályait, speciális korlátait és részbeni átvállalása lehetőségét rögzíti.

Az 51. §-hoz

A gazdasági növekedés függvényében szükséges az államháztartás egyensúlyi helyzetének biztosítása, melynek egyik módja, hogy a fejezetek költségvetésében megtervezett fejezeti államháztartási tartalék csak a kormány engedélyével használható fel.

A tartalékok szolgálnak a köztisztviselői és közalkalmazotti illetményalap és pótlékalap emeléséből adódó kiadások fedezetéül. A nem kormányzati fejezeteknél a fejezeti államháztartási tartalék fennmaradó előirányzatának felhasználásáról kormányjavaslat alapján az Országgyűlés határoz majd.

A maradványképzési kötelezettség előírása mellett - annak teljesíthetősége céljából - a kormány meghatározott jogosítványokat kap.

Az 52. §-hoz

A gazdasági növekedés függvényében szükséges az államháztartás egyensúlyi helyzetének biztosítása. A cél érdekében az önkormányzatoknak is államháztartási tartalékot kell képezniük.

Az 53. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Az 54. §-hoz

A § - és a kapcsolódó törvényi mellékletek - meghatározza azon összegeket, melyekre 2006-ban a szakmailag felelős minisztériumok, költségvetési szervek kötelezettséget vállalhatnak. A rendelkezés megteremti annak a lehetőségét, hogy a közösségi források lekötésével teljes mértékű és a lehető leggyorsabb legyen az európai uniós pénzeszközök felhasználása.

Az 55. §-hoz

A rendelkezés megteremti annak a lehetőségét, hogy a közösségi forrásoknál nagyobb összegre történő szerződéskötéssel teljes mértékű legyen az európai uniós pénzeszközök felhasználása. A §-ban foglaltak lehetővé teszik, hogy egyes szerződések - meghiúsulásuk esetén - helyettesíthetőek legyenek más kötelezettségvállalásokkal.

Az 56. §-hoz

A § biztosítja azt, hogy az Európai Unió 2007 utáni költségvetéséből rendelkezésre álló támogatási források felhasználása minél gyorsabb legyen azáltal, hogy - a közösségi jogszabályokkal összhangban - már 2006-ban szerződéseket lehessen kötni a kedvezményezettekkel az uniós források terhére. Amennyiben a kötelezettségvállalások eredményeképp kifizetésre is sor kerülne, akkor a szükséges összeget az adott fejezet előirányzatain belüli átcsoportosítással kell biztosítani.

Az 57. §-hoz

A § - és a kapcsolódó törvényi melléklet - meghatározza azon összegeket, melyekre 2006-ban a Nemzeti Vidékfejlesztési Terv keretében kötelezettség vállalható.

Hetedik fejezet

A költségvetéssel kapcsolatos vegyes és átmeneti rendelkezések

Az 58. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A társadalombiztosítási nyugellátásról szóló 1997. évi LXXXI. törvény 62. §-a határozza meg a nyugdíjemelés számításánál alkalmazott módszert. A paragrafus rögzíti, hogy milyen mértékű - nettó - átlagkereset és fogyasztói árnövekedés alapján kell a 2006. évi nyugdíjemelést végrehajtani.

A központi költségvetés egészségbiztosítási járulékot fizet a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 26. §-ában meghatározott személyi kör, valamint a mezőgazdasági őstermelők, hajléktalanok, és biztosítottnak nem minősülő eltartott hozzátartozók után.

Az 59. §-hoz

A köztisztviselői törvény értelmében (43. § (1) bekezdés) az illetményalapot a közszolgálati érdekegyeztetés keretében kialakított állásfoglalás figyelembevételével évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap.

Az államháztartásról szóló törvény szerint (93. §) az eredeti rendszeres személyi juttatás előirányzatának 50%-a használható fel jutalomra intézményi szinten. E korlát alól a költségvetési törvényben lehet felmentést adni. A bevételek beszedésében közreműködők ösztönzése indokolja, hogy az APEH, a VPOP, a Pénzügyi Szervezetek Állami Felügyelete, valamint a (fő)polgármesteri és megyei önkormányzati hivatalok, körjegyzőségek kizárólag adó- vagy illetékügyi feladatokat ellátó köztisztviselői mentesüljenek e szabály alól.

A 60. §-hoz

A közalkalmazottak jogállásáról szóló törvény szerint (69. §) az illetménypótlék számításának alapját (pótlékalap) a mindenkori éves költségvetési törvény állapítja meg.

Az államháztartási törvény új szakaszaként 2005. évben beiktatott 93/A. §-ának értelmében az ösztönző bérkeret mértékét a mindenkori éves költségvetési törvény állapítja meg. A mérték vetítési alapja a keresetbe tartozó juttatások előző évi bázis előirányzata.

A 61. §-hoz

A bírák jogállásáról és javadalmazásáról, valamint az ügyészségi szolgálati viszonyról és az ügyészségi adatkezelésről szóló törvények értelmében a legalacsonyabb bírói/ügyészi alapilletményt - 1. fizetési fokozat - évenként az állami költségvetésről szóló törvény állapítja meg.

Meghatározza a törvény, továbbá a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

A 62. §-hoz

A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) 66/F. § (1), illetve 66/L. § (1) bekezdése szerint a nevelőszülői, illetve a hivatásos nevelőszülői díj legalacsonyabb összegét a mindenkori éves költségvetési törvény határozza meg.

A szociális igazgatásról és szociális ellátásokról szóló 1993. évi III. törvény 38. § (3) bekezdése szerint a lakásfenntartás egy négyzetméterre jutó elismerhető havi költségét a költségvetési törvény állapítja meg.

A 63. §-hoz

A közoktatásról szóló 1993. évi LXXIX. törvényben (a továbbiakban: Közokt. tv.) 118. §-ának (10) bekezdésében meghatározott, kiemelt munkavégzésért járó kereset-kiegészítés számítási alapját határozza meg.

A Közokt. tv. 19. §-ának (6) bekezdésében meghatározott pedagógusok szakkönyvvásárlásához kapcsolódó támogatás összegét határozza meg.

A 64. §-hoz

A felnőttképzési normatív támogatás mértékének meghatározására évente a költségvetési törvényben kerül sor. A felnőttképzési normatív támogatás 2006. évi mértéke az elméleti órák tekintetében 240,-Ft/fő/óra, a gyakorlati órák tekintetében 560,-Ft/fő/óra, a fogyatékkal élő felnőtt általános, nyelvi és szakmai képzéséhez nyújtható normatív támogatás mértéke a 2006. évben 780,-Ft/fő/óra.

A 65. §-hoz

A paragrafus rendelkezik a különböző jogszabályokban meghatározott életjáradékok 2006. évi összegének meghatározásáról: részben a már korábban megállapított életjáradékok március 1-jétől történő emeléséről, részben pedig az ezt követően megállapításra kerülő életjáradékok az előző évben megvalósult átlagos nyugdíjemelés százalékos mértékben növelt összegű megállapításairól.

A 66. §-hoz

A műsorterjesztési költségekhez igazodó támogatás folyósítását szabályozó végrehajtási rendelkezés. Évek óta része a költségvetési törvénynek, változatlan szöveggel.

A 67. §-hoz

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvény.

A 68. §-hoz

A költségvetés-politika változatlan célja a fejlesztési támogatások decentralizációja. A rendelkezés külön mellékletben foglalja össze a regionális és megyei területfejlesztési tanácsok döntési körébe tartozó decentralizált programok és önkormányzati fejlesztési támogatások régiónkénti összegeit, továbbá felhatalmazást ad a kormánynak, hogy a decentralizált fejlesztési programok támogatási feltételeit rendeletben szabályozza.

A § szabályozza az üvegházhatású gázok kibocsátási egységeinek értékesítéséből származó bevétel felhasználását.

A 69. §-hoz

A Földművelésügyi és Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

Második rész

Az elkülönített állami pénzalapok költségvetésével kapcsolatos rendelkezések

A 70. §-hoz

Az elkülönített állami pénzalapok bevételét és kiadásait tartalmazó melléklet jóváhagyásáról rendelkezik, valamint rögzíti, illetve felsorolja azokat az előirányzatokat, amelyek automatikusan túlteljesülhetnek. A § rögzíti még a Munkaerőpiaci Alap központi költségvetésbe teljesítendő befizetéseinek összegét, valamint a Humánerőforrás-fejlesztési Operatív Program MPA-ra háruló hazai társfinanszírozásának mértékét.

Harmadik rész

A társadalombiztosítás pénzügyi alapjainak 2006. évi költségvetése

Első fejezet

A társadalombiztosítás pénzügyi alapjai kiadásainak és bevételeinek főösszege, a hiány mértéke

A 71. §-hoz

A paragrafus meghatározza a társadalombiztosítási alrendszer főösszegeit és egyenlegét. E törvény 13. számú melléklete a társadalombiztosítási alrendszer összevont kiadásait és bevételeit tartalmazza.

Második Fejezet

A nyugdíjbiztosítási alap költségvetése

A 72. §-hoz

A paragrafus meghatározza a Ny. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését a törvény 11. számú melléklete tartalmazza.

Harmadik Fejezet

Az egészségbiztosítási alap költségvetése

A 73. §-hoz

A paragrafus meghatározza az E. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését a törvény 12. számú melléklete tartalmazza.

Negyedik Fejezet

A társadalombiztosítás pénzügyi alapjai költségvetésének végrehajtásával, az egyes előirányzatok megállapításával, teljesítésével, illetőleg felhasználásával kapcsolatos rendelkezések

Előirányzat-módosítási kötelezettség nélkül teljesülő kiadások

A 74. §-hoz

E szakasz nevesíti a Ny. Alap és az E. Alap azon kiadási előirányzatait, melyek esetében a teljesülés külön szabályozott módosítás nélkül is eltérhet az előirányzattól. E szerint a kiadások közül túlléphetők a nyugellátások, a táppénz, a terhességi-gyermekágyi segély és a gyermekgondozási díj, a kártérítési és baleseti járadék, a gyógyszertámogatás kiadásai, a gyógyfürdő és egyéb gyógyászati ellátás támogatás, az anyatejellátás, az utazási költségtérítés, a nemzetközi egyezményekből eredő és külföldön történő ellátások kiadásai, az egyéb kiadások és a vagyongazdálkodás kiadási előirányzat.

Az egészségügyi miniszter, az ifjúsági, családügyi, szociális és esélyegyenlőségi miniszter és a pénzügyminiszter különleges jogosítványai

A 75. §-hoz

Felhatalmazást ad az egészségügyi miniszter részére, hogy a gyógyító-megelőző ellátás jogcím-csoporton belül, valamint a gyógyászati segédeszköz támogatás jogcím-csoporton belül a jogcímek kiadási előirányzatai között a pénzügyminiszter egyetértésével év közben átcsoportosítást hajtson végre.

Felhatalmazást ad az egészségügyi miniszter részére, hogy a speciális beszerzésű gyógyszerkiadás jogcím és a vénykezelési díj jogcím előirányzatról a gyógyszertámogatás kiadásai jogcím előirányzatra, valamint, a gyógyszer termékek évközi átsorolása esetén az érintett jogcímek között átcsoportosítást hajtson végre a pénzügyminiszter egyetértésével.

Felhatalmazást kap az egészségügyi miniszter az E. Alapnál, az ifjúsági, családügyi, szociális és esélyegyenlőségi miniszter az Ny. Alapnál, hogy a világbanki kölcsönnel összefüggő tőketörlesztés és kamatkiadás előirányzatot meghaladó többlete esetén a megfelelő előirányzatokat a saját bevételi többlet terhére megemelje, illetve az ezen felüli teljesítés meghaladhatja az előirányzatot.

Az ifjúsági, családügyi, szociális és esélyegyenlőségi miniszter felhatalmazást kap - a nyugellátások évközi emelése végrehajtásával összefüggésben - a Ny. Alap fejezetnél az érintett alcímek kiadási előirányzatainak tételes elszámolás alapján történő túlteljesülésének engedélyezésére.

Felhatalmazást ad az ifjúsági, családügyi, szociális és esélyegyenlőségi miniszter és az egészségügyi miniszter részére, hogy az Alapok kezelői javaslatára a nyugellátásoknál és az Egészségbiztosítási Alap pénzbeli ellátásainál meghatározott méltányossági keretösszegek között átcsoportosítson.

Felhatalmazást ad az egészségügyi miniszter részére, hogy engedélyezze az E. Alap működési kiadásainak meghatározott mértékű túllépését a baleseti és egyéb kártérítési megtérítések előirányzaton felüli többlet, valamint az egészségügyi szolgáltatók visszafizetése és a kifizetések visszatérítése és egyéb bevételek címen az E. Alapnál jelentkező bevételek keletkezése esetén.

A költségvetési törvény a külön jogszabályokban meghatározott feltételek szerint lehetőséget teremt a háziorvosok és szakellátásban dolgozó orvosok érdekeltségi rendszerének megteremtésére. A gyógyszerfelírási szokások pozitív irányú változása esetén a költségvetésben meghatározott összeg - a szakmai jogszabályokban rögzített szempontok szerint - felosztható lesz. A (7) bekezdés felhatalmazást ad az egészségügyi miniszter részére, hogy a fel nem használt összeget a gyógyszertámogatások kiadásai jogcím előirányzata javára saját hatáskörében átcsoportosítsa.

Felhatalmazza az egészségügyi minisztert az egyes célfeladatok végrehajtásával összefüggően a működési kiadási előirányzatok alcímek közötti átcsoportosítás végrehajtására.

A társadalombiztosítás pénzügyi alapjai költségvetése egyes előirányzatainak felhasználásával kapcsolatos rendelkezések

A 76. §-hoz

A törvény értelmében a Ny. Alap és az E. Alap költségvetésében jóváhagyott fejezeti államháztartási tartalék előirányzat csak illetményemelésre és a kormány által meghatározott egyéb célra használható fel.

A 77. §-hoz

A paragrafus rendelkezik az E. Alap zárt ellátási kiadási előirányzatai felhasználása időarányos mértékhez viszonyított túllépésének évközi engedélyezési szabályairól.

A 78. §-hoz

Meghatározza a gyógyító-megelőző ellátás jogcímcsoport tartalmát.

A külön jogszabályokban meghatározott feltételek szerint lehetőséget teremt a háziorvosok és szakellátásban dolgozó orvosok érdekeltségi rendszerének megteremtésére. A gyógyszerfelírási szokások pozitív irányú változása esetén a költségvetésben meghatározott összeg - a szakmai jogszabályokban rögzített szempontok szerint - felhasználható lesz.

A 79. §-hoz

A törvény felhatalmazza az Országos Egészségbiztosítási Pénztárat (a továbbiakban: OEP), hogy az egyhavi illetménynek, illetve személyi alapbérnek megfelelő külön juttatás kifizetéséhez az E. Alap gyógyító-megelőző ellátásból finanszírozott egészségügyi szolgáltatók részére a tárgyév január hónapjában előleget folyósítson. Az előleget az OEP 11 havi egyenlő részletben vonja le a finanszírozás összegéből tárgyév február hónaptól kezdődően.

A 80. §-hoz

Az OEP a gyógyszertárak részére a lakosság biztonságos gyógyszerellátásának érdekében kamatmentes, visszatérítendő finanszírozási előleget nyújthat. Az (1) bekezdés alapján az előleg folyósítására a gyógyszertámogatási kiadások finanszírozására szolgáló keretösszegből összesen 8000,0 millió forint fordítható.

A (2) bekezdés értelmében az E. Alap gyógyászati segédeszköz támogatás és gyógyfürdő és egyéb gyógyászati ellátás előirányzatai tartalmazzák a vénykezelési díj fedezetét is.

A (3) bekezdés szerint az E. Alap gyógyászati segédeszköz támogatás jogcímcsoport tartalmazza az OEP által a járóbeteg szakellátás részére beszerzett gyógyászati segédeszközök kiadásait is.

A 81. §-hoz

A szabályozás biztosítja az irányított betegellátási rendszerben való folyamatos részvételt 2006. évben azon ellátásszervezők részére, akik a vonatkozó jogszabály módosítási tervezetek szerint 2005. december 31-ével lezárásra kerülő irányított betegellátási modellkísérletben az év folyamán szerződéssel rendelkeztek. Meghatározásra kerül az „elvi folyószámla” kifizetésekhez kapcsolódó elszámolási degresszió, illetve a fennmaradó összeg kifizethetőségének tilalma.

A 82. §-hoz

Az (1) bekezdésben a törvény a méltányossági alapon megállapításra kerülő nyugellátás, méltányossági nyugdíjemelés és egyszeri segély keretösszegét határozza meg.

A (2) bekezdés meghatározza azokat a keretösszegeket, amelyeken belül a kötelező egészségbiztosításról szóló 1997. évi LXXXIII. törvény 26. §-a és 50. §-a alapján az OEP főigazgatója különös méltánylást érdemlő körülmények esetén méltányossági ellátást engedélyezhet. Meghatározott keretösszegig engedélyezhető a táppénz, terhességi-gyermekágyi segély, gyermekgondozási díj, gyógyító-megelőző ellátás, gyógyszertámogatás és gyógyászati-segédeszköz támogatás előirányzatok terhére méltányossági kifizetés.

A 83. §-hoz

A szakasz az Ny. Alap és az E. Alap világbanki kölcsönnel összefüggő tőketörlesztésre és kamatkiadásra szánt előirányzatait határozza meg.

A 84. §-hoz

A törvény értelmében az E. Alap 2006-ben 50,0 millió forinttal támogatja a Fogyatékos Gyermekek, Tanulók Felzárkóztatásáért Országos Közalapítványt.

Negyedik rész

A költségvetés előirányzatainak megalapozását szolgáló rendelkezések és törvénymódosítások

A helyi önkormányzatokról szóló 1990. évi LXVI. törvény módosítása

A 85. §-hoz

Az önkormányzatok hitelfelvételi korlátjának a gépjárműadóval történő bővítése a mozgásterüket növeli.

Az illetékekről szóló 1990. évi XCIII. törvény módosítása

A 86. §-hoz

A módosítás biztosítja az illetékmentességet a haszonélvezet, használat joga átvezetésére is, amennyiben a birtokösszevonási célú földcsere keretében elcserélt termőföldrészt a csere időpontjában ilyen már terhelte.

A rendelkezés lehetővé teszi, hogy a Környezetvédelmi és Vízügyi Minisztérium egyes vízügyi, környezet-, és természetvédelmi hatósági eljárásokra illeték helyett igazgatási-szolgáltatási díjat vezessen be. A módosítás alapján az alapeljárások illetéke általános tételűvé válik, amelyet csak akkor kell megfizetni, ha jogszabály az eljárásra igazgatási-szolgáltatási díjat nem állapít meg.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 87. §-hoz

A Munkaerőpiaci Alap foglalkoztatási alaprésze terhére vállalható áthúzódó kötelezettségek maximális mértékét határozza meg.

A Munkaerőpiaci Alap biztonságos működése érdekében szükség van egy minimális záróállományra. Az Flt. módosítása ezt biztosítja, illetve a § rendelkezést tartalmaz arra az esetre is, hogy milyen eljárás követendő, ha a szükséges mértéket meghaladja a záróállomány.

A köztisztviselők jogállásáról szóló 1992. évi XXIII. törvény módosítása

A 88. §-hoz

E módosítás része az országos érdekegyeztető fórumokon kötött bérpolitikai megállapodásnak, összhangban a végzettséghez kötött 2006. július 1-jétől érvényes minimálbérekkel.

A közalkalmazottak jogállásáról szóló 1992. évi XXXIII. törvény módosítása

A 89. §-hoz

Az érdekegyeztetési eljárás során keletkezett megállapodásnak megfelelően kerül a közalkalmazotti bértábla módosításra.

Az államháztartásról szóló 1992. évi XXXVIII. törvény módosítása

A 90. §-hoz

(Áht. 8/A. §) Az államadóssághoz hasonlóan az állományokhoz kapcsolódó árfolyam mozgások elszámolását indokolt finanszírozó tételként kezelni.

(Áht. 12/B. § és 124. § (2) y) pont) A 12/B §. célja, hogy a következő évek költségvetésének mozgástere ne szűküljön be túlzottan. A korlátozás olyan esetekben alkalmazandó, amikor a kötelezettségvállalás időpontjában közvetlen állami kiadás többnyire nem jelentkezik, azonban a kötelezettségvállalás a következő évek költségvetéseit megterheli. A 124. §-ban szereplő felhatalmazás a 12/B. § rendelkezései részletszabályainak megállapítására ad felhatalmazást.

(Áht. 13/B. §) Az Áht. 13/B. §-ának jelenleg hatályos rendelkezése megtiltja, hogy a támogatást nyújtó szerv az igénylőket még a támogatás odaítélése és a támogatási szerződés megkötése előtt a közbeszerzési eljárás előzetes lefolytatására, illetve a szerződés megkötésére kötelezze. A jelen módosítás azonban - időtakarékossági okokból, és élve a közbeszerzési törvény 48. §-a szerinti lehetőséggel - indokolt esetben megengedi a támogatás nyújtójának, hogy az igénylőket kivételesen indokolt esetben a közbeszerzési eljárás megindítására kötelezze. Ilyen indok lehet pl. az adott támogatási program gyors megvalósításához fűződő érdek.

(Áht. 13/C. §) A rendelkezés szabályozza, hogy európai uniós támogatás szabálytalan felhasználása esetén a szabálytalanságért felelős, illetve a szabálytalanul felhasznált támogatást folyósító fejezet felelős a források visszafizetéséért.

(Áht. 33/B. § és 33/C. §) Az új szabályozás lehetővé teszi, hogy az állam kiállítási viszontgaranciát vállaljon olyan esetekben is, amikor a kiállító biztosítási szerződéssel rendelkezik. Ennek oka az, hogy vannak olyan államok, amelyekben az ilyen típusú állami garanciára nincs gyakorlat, ezért csak biztosítótársaságot fogadnak el partnerként. Az állam mögöttes felelősségvállalásának célja - a kiállítási garanciához hasonlóan - a kiállító intézmények költségeinek csökkentése, mivel a kereskedelmi biztosítás díját így minimalizálni lehet.

A kiállítási viszontgarancia tartalma és feltételei megegyeznek a kiállítási garanciáéval, tehát nem fedik le feltétlenül a biztosító által vállalt kockázatokat és a biztosító által kifizetett összeget. Természetesen ebben az esetben is érvényesülnek a kiállítási garancia vállalására és érvényesítésére vonatkozó, az Áht-ban és a garanciavállalás részletes szabályait tartalmazó kormányrendeletben előírt szabályok. A jogszabályi rendelkezések betartatása, továbbá annak érdekében, hogy a kiállító által a biztosítónak fizetendő díj és a biztosítónak - az állami viszontgarancia miatt csökkenő - kockázatvállalása egymással arányban álljon, a törvénymódosítás kimondja, hogy a biztosítási szerződés a nemzeti kulturális örökség minisztere, és a pénzügyminiszter jóváhagyásával hozható létre illetve módosítható.

(Áht. 64/A. §) Az önkormányzatok igénybevételi kamat mértékéről és annak fizetéséről rendelkezik.

(Áht. 64/D. § (3)) Az államigazgatási eljárásról szóló 1957. évi IV. törvény rendelkezéseit hatályon kívül helyezi - 2005. november 1-jétől - a közigazgatási eljárás és szolgáltatás általános szabályairól szóló 2004. évi CXL. törvény. A Ket. új szabálya az ügyfelek kötelező értesítése az eljárás megindításáról. Tekintettel arra, hogy az önkormányzatok tudják, hogy a Kincstár az Áht. szabályai alapján elszámolásukat felülvizsgálja, az erről szóló értesítés mellőzhető.

(Áht. 100. §) A törvény megtiltja a költségvetési intézmények számára, hogy pénzügyi lízing szerződést kössenek, hiszen ez - mint azt Hpt. is kimondja - a  tartalmában ugyanaz, mint a jelenleg is tiltott hitelfelvétel.

(Áht. 109/I. §) A módosítás garanciális szabályt épít be az európai közösségi jelentőségű természetvédelmi rendeltetésű területekről szóló Natura 2000 jegyzékbe felvett ingatlanok elidegenítésének esetére.

(Áht. 113/A. §) Az ÁKK szakértőként történő részvétele az állami kezesség melletti hitelfelvétel esetén a forrásbevonási költségek csökkentését szolgálja. Állami kezességes konstrukció esetén az ÁKK díját a kezességvállalási díj felszámítása fedezheti. Állami kezességgel nem járó, de többségi állami érdekeltségű társaságok esetében az ÁKK részvételéről az érintett társaság dönt. Az ÁKK díját a tapasztalatok szerint az ÁKK részvételével elérhető költségcsökkenés ellensúlyozni tudja.

(Áht. 124. § (2) bek. y) pont) A kormány rendeletben szabályozza a PPP részletes szabályait.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény módosítása

A 91. §-hoz

A Priv.tv. 7. § (4) bekezdése szerint a nem az ÁPV Rt. tulajdoni joggyakorlása alatt álló állami társaságok privatizációjának végrehajtása is az ÁPV Rt. feladata. Ugyanakkor nem rendelkezik a törvény e feladat teljesítése érdekében felmerült kiadások, keletkezett bevételek és egyéb elszámolandó tételek elszámolásának módjáról, helyéről. Ez a rendelkezési hiányosság szűnik meg a módosításokkal.

Az atomenergiáról 1996. évi CXVI. törvény

A 92. §-hoz

A rendelkezés a felügyeleti díj mértékét állapítja meg.

A társadalombiztosítási nyugellátásról szóló 1997. évi LXXXI. törvény módosítása

A 93. §-hoz

Az (1) bekezdés megszünteti a társadalombiztosítási nyugellátásról szóló 1997. évi LXXXI. törvény (a továbbiakban: Tny.) 6/A. § (4) bekezdése negyedik mondatában szereplő, a tizenharmadik havi nyugdíj első részlete kifizetési időpontjaként a konkrétan május hónapra történő hivatkozást.

A (2) és (4) bekezdés a Tny. 66. §-a (1) bekezdésének, valamint 95. §-a (4) bekezdésének az egyszeri segéllyel történő kiegészítését tartalmazza. A törvény az egyszeri segély jogintézményének visszaállításával a tömeges ügyfélforgalmat bonyolító nyugdíjbiztosítási igazgatási szervek részére lehetőséget biztosít olyan váratlanul bekövetkezett élet(krízis)helyzetek kezelésére, a felmerült anyagi gondok részbeni enyhítésére, amikor a nyugellátásban részesülő személy mindennapi szokásos életvitele veszélybe kerül (pl: saját vagy hozzátartozó súlyos betegsége, haláleset, elemi csapás stb.).

Az (3) bekezdés a Tny. 80. §-ának (6) bekezdését módosítja az esedékessé vált, de fel nem vett ellátás tekintetében. A jelenlegi rendelkezések az ilyen ellátás tekintetében csak egy éven belül teszik lehetővé az ellátás utólagos kiutalását, ugyanakkor a Tny. követelésérvényesítési rendelkezése, nevezetesen 93. §-ának (1) bekezdése ötévi határidőt ír elő, ezért indokolt az e rendelkezéssel való szinkron megteremtése érdekében a Tny. 80. § (6) bekezdésében szereplő egyévi határidőnek öt évre történő módosítása.

A (5) bekezdés a Tny. 96. §-a (3) bekezdésének 2006. január 1-jétől hatályos rendelkezéseit egészíti ki a mezőgazdasági termelők ez év októberében bevezetésre kerülő támogatás-előírásaira figyelemmel. A támogatást folyósító Mezőgazdasági és Vidékfejlesztési Hivatal részére biztosítani kell a Tny. adatszolgáltatási rendelkezéseiben, hogy e hivatal is kérhessen a támogatás megállapítása érdekében adatokat a nyugdíjbiztosítási igazgatási szervek nyilvántartásából.

A (6) bekezdés a Tny. felhatalmazó rendelkezéseinek kibővítését tartalmazza az egyszeri segély vonatkozásában.

A kötelező egészségbiztosítás ellátásairól szóló 1997. évi LXXXIII. törvény módosítása

A 94. §-hoz

A GYED korábbi felső korlátja alacsonyabb, mint a várható minimálbér kétszeresének 70%-a. Ennek az ellentmondásnak a feloldását teszi lehetővé a törvény, valamint ezzel a megoldással biztosítja a módosítás a GYED felső korlátjának automatikus emelését.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 95. §-hoz

A rendelkezés a közművelődési és közgyűjteményi szakterületek feladatellátásához az állami, önkormányzati felelősségvállalás közérdekű jellegéből fakadóan e törvény és az Ltv. által előírt kötelezettségek teljesítéséhez, a központi költségvetési hozzájárulásról rendelkezik.

Az egészségügyről szóló 1997. évi CLIV. törvény módosítása

A 96. §-hoz

A rendelkezés pontosítja az Egészségügyi Fejlesztési Előirányzat forrásait.

A szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény módosítása

A 97. §-hoz

A rendelkezés meghatározza a Munkaerőpiaci Alap képzési alaprész terhére vállalható tárgyéven túl áthúzódó kötelezettségek maximális mértékét.

A fogyasztói árkiegészítésről szóló 2003. évi LXXXVII. törvény módosítása

A 98. §-hoz

A törvény szerint az árkiegészítés alapja egységesen a tárgyhóban - a melléklet szerinti utazási kedvezményekkel támogatott - értékesített menetjegyek, illetve bérletek darabszáma, tekintettel arra, hogy csak fix összegű támogatás igényelhető a jövőben. A hatósági áras különjárati autóbusz szolgáltatás árkiegészítésének alapja az utazási távolság, tekintettel arra, hogy e szolgáltatás megrendelésekor a szállított személyek száma irreleváns.

A törvény szerint az árkiegészítés mértéke a mellékletben megadott utazási kedvezményeken belül függ az adott menetjegyen, vagy bérleten - kivéve komp- és révközlekedést - feltüntetett érvényes utazási távolságtól, az utazási távolságnak megfelelő fix összegű 10, illetve 5 km-re jutó támogatási összegtől.

A komp- és révközlekedés esetében az árkiegészítés mértéke továbbra is független az utazási távolságtól.

A hatósági áras különjárati autóbusz-forgalom után járó fogyasztói árkiegészítés mértéke az utazási távolságtól függ azzal, hogy a törvény meghatározza az egy napra jutó maximálisan igényelhető árkiegészítés összegét.

A hatályos törvény szerint a gazdasági és közlekedési miniszter külön rendeletben állapítja meg az ingyenes utazások után a helyi tömegközlekedésben, valamint a komp- és révközlekedésben résztvevő szolgáltatók árkiegészítését. A törvény szerint az összes ingyenes utazás után járó kedvezményt a gazdasági és közlekedési miniszter állapítja meg, ezért a törvényszöveg kiegészül a helyközi tömegközlekedéssel.

A hatályos törvény 6. § b) pontja nemcsak az ingyenes utazásokra járó százalékos árkiegészítés alapját, hanem egyúttal az ingyenes utazásra jogosultak körét is szabályozta. Tekintettel arra, hogy a törvény szerint a százalékos mértékű árkiegészítés megszűnik, a Fát. 6. §-ának tartalma teljesen megváltozik, így az ingyenes utazás említése a 6. §-ban okafogyottá válik.

Mivel a törvény továbbra is fenntartja az ingyenes utazási lehetőséget a törvény által meghatározott jogosultak részére, továbbá egységesen minden közforgalmú személyszállítás esetében a gazdasági és közlekedési miniszter kompetenciájába utalja az ezzel kapcsolatos részletszabályok megalkotását, ezért szükséges a jogosultak körét e törvényi helyen szabályozni. A jogosultak köre nem változik.

A gazdasági és közlekedési minisztert rendelet alkotásra felhatalmazó rendelkezéseket a törvény szerinti módosításoknak megfelelően pontosítani szükséges.

A törvény szerint az árkiegészítések mértéke 2006. július 1-jétől fix összegű lesz, ezért az eddigi Melléklet helyébe új Melléklet lép. A Mellékletben szereplő elnevezések változnak, mivel a korábbi százalékos kedvezményekre történő utalás okafogyottá válik. Ezért a Melléklet utazási kedvezményeket tartalmaz. A törvény az 1-8. pontok alatt utazási kedvezményként az utazási távolságok függvényében határozza meg a 10, illetve 5 km-re jutó támogatási tételek összegét. A 9-10. kategóriában a kedvezmények összege nem függ az utazási távolságtól.

A Kutatási és Technológiai Innovációs Alapról szóló 2003. évi XC. törvény módosítása

A 99. §-hoz

A Kutatási és Technológiai Innovációs Alap felhasználási lehetőségei közé iktat be új jogcímeket (tudománypolitika támogatása). Szabályozza továbbá az Alap kezelésére fordítható kiadások arányát (2005. évi szinten).

Vegyes és záró rendelkezések

A 100. §-hoz

Hatályba léptető rendelkezés.

A 101. §-hoz

Hatályon kívül helyező rendelkezés.

A 102. §-hoz

Átmeneti rendelkezések.

A 103. §-hoz

Felhatalmazó rendelkezések.

A 104. §-hoz

A §-ban szereplő törvények egyes rendelkezéseinek hatályba lépését módosítja a rendelkezés.

A 105. §-hoz

A társadalmi szervezetek által használt állami tulajdonú ingatlanok jogi helyzetének rendezéséről szóló 1997. évi CXLII. törvény 6. §-át pontosítja.

A fogyasztói árkiegészítésről szóló 2003. évi LXXXVII. törvény pontosítása.

A 106. §-hoz

Az üzemben tartási díj havi 948 forintról 967 forintra nő a törvény szerint, melynek összegét a (2) bekezdésben részletezett számítási mód szerint a Kormány - 2005. évhez hasonlóan - átvállalja.

Külön előirányzat szolgál a Magyar Televízió Rt. reorganizációs tervének megvalósítására, az átalakított szervezeti struktúra és munkafolyamatok megfelelő működéséhez szükséges költségekre, mely összegből egyidejűleg biztosítani kell a korszerű megjelenésű és tartalmú közéleti és kulturális műsorok súlyának növelését.

A 107. §-hoz

A felsőoktatási törvény rögzíti a programfinanszírozási előirányzat és az oktatást megalapozó kutatási támogatás intézményi összege minimumának számítási módját. A törvény e túlhaladott kalkulációs követelménytől való eltérésre ad törvényi felhatalmazást.

A 108. §-hoz

E paragrafus rendelkezik az orosz államadósság terhére, a MÁV Rt. részére beérkező iker-motorkocsik költségvetési elszámolásáról.

A 109. §-hoz

A törvény a Nemzeti Autópálya Rt-nek (NA Rt.) a gyorsforgalmi és elkerülő utak építéséhez - állami kezesség mellett - felvett hiteleinek átvállalására ad felhatalmazást. A társaság hitelei 2006-ban járnak le. Az NA Rt. a hitelek visszafizetéséhez saját bevétellel nem rendelkezik, így a törlesztés forrását mindenképpen az Államnak kell finanszíroznia. Az NA Rt. az elkészülő utakat átadja az Államnak, a hitelátvállalást ezzel szemben számolja el a társaság. Az Állam annyi hitelt vállal át, amennyi megfelel a hitelből épített, s az Államnak át is adott utak értékének. Az útátadások a 2002. évi költségvetésről szóló - módosított - 2000. évi CXXXIII. törvény 122. §-a (7) bekezdésének rendelkezése alapján adó- és illetékmentesek.

A 110. §-hoz

A tavalyi évhez hasonlóan idén is megelőlegezi a Kincstár a Nemzeti Autópálya Rt-nek egyes kiemelt tevékenységei kapcsán az általános forgalmi adót. A megelőlegezést az útépítés finanszírozási rendszerének egyszerűbbé tétele indokolja.

A kárpótlási jegyek kezelésével kapcsolatos feladatokat a hatályos jogszabályok alapján a Központi Kárrendezési Iroda (Iroda) látja el. A 104/1991. (VIII. 3.) Korm. rendelet a kárpótlási jegyekkel összefüggésben tételes elszámolási kötelezettséget ír elő. Ennek teljesítése érdekében az Országgyűlés tudomásul veszi, hogy az Iroda e kötelezettségének a költségvetési forrásokat kímélő módon, bírósági egyezség megkötésével is eleget tehet. A bírósági eljárás ugyanakkor garancia arra, hogy az elszámolás a jogszabályoknak megfelelően történjen.

A 111. §-hoz

A Strukturális Alapok támogatásai kapcsán az 1260/1999. Tanácsi Rendelet értelmében biztosítani kell, hogy az Operatív Programok között a közösségi jogszabályban meghatározott szervezetek átcsoportosítási joggal rendelkezzenek. A § megteremti ennek a lehetőségét.

A 112. §-hoz

Egyes uniós támogatások (pl. a PHARE előcsatlakozási program utódjának tekinthető ún. Átmeneti Támogatás) esetében a programok megvalósításának időpontja nem határozható meg egyértelműen. Ennek megfelelően előfordulhat, hogy valamely fejezet előre nem tervezett uniós forrást használna fel. A § megteremti a pótlólagosan szükséges hazai társfinanszírozás biztosításának lehetőségét.

A 113. §-hoz

A § biztosítja annak lehetőségét, hogy a jóváhagyott előirányzatnál nagyobb összegű európai uniós támogatás felhasználása esetén a pótlólagosan szükséges társfinanszírozás átcsoportosítással biztosítható legyen. Abban az esetben, ha az Európai Unió által biztosított forrás valamilyen okból nem áll rendelkezésre, e § alapján fejezeten belüli átcsoportosítással a likviditási probléma orvosolható.

A 114. §-hoz

A § megteremti annak a lehetőségét, hogy az EQUAL Közösségi Kezdeményezés, illetve a Nemzeti Fejlesztési Terv Operatív Programjainak irányító hatóságai a felügyeletük alá tartozó kötelezettségvállalási keret-előirányzatok között - meghatározott feltételek fennállása esetén - átcsoportosítást hajthassanak végre.

A 115. §-hoz

Annak érdekében, hogy az Unió támogatásainak felhasználását semmi ne akadályozza, célszerű az előre nem látható kiadások fedezetére (pl. árfolyamveszteség elszámolása) céltartalékot képezni. A § a céltartalék felhasználását szabályozza.

A 116. §-hoz

A közmédiumok archívumai jelentős nemzeti értéket képviselnek, amelyeknek csak közgyűjteményben lehet megfelelő helyük. Ennek érdekében a költségvetés forrást biztosít a Magyar Televízió Rt. archívuma felhasználói jogainak részbeni megszerzéséhez a létrejövő, megfelelő nyilvánosságot biztosítani képes Nemzeti Audiovizuális Archívum számára.

A 117. §-hoz

A rendelkezés a 2006. évre vonatkozó közbeszerzési értékhatárokat állapítja meg.

A 118. §-hoz

A rendelkezés azt biztosítja, hogy a kis- és közepes aktivitású hulladéktároló létesítésére szolgáló beruházás megvalósuljon abban az esetben is, ha többletköltség merülne fel.

A 119. §-hoz

A magyar filmgyártás jövőjének biztosítása szempontjából szükséges követelmény, hogy a belföldön rendelkezésre álló gyártási infrastruktúra fejlesztésre, korszerűsítésre kerüljön, ennek eredményeként európai színvonalú, a filmgyártási folyamat egészét átfogó szolgáltatási vertikum alakuljon ki Magyarországon.

A 120. §-hoz

Az alapfokú művészetoktatás finanszírozása a törvény tárgyalása során élénk vitát váltott ki. Felmerült annak gyanúja, hogy számos helyen az állami támogatás megszerzése végett „alibi oktatás” folyik. E gyanú eloszlatásának módja az, ha a rendelkezésben szereplő módon az oktatási tárca áttekinti a területet.