2000. évi LXIII. törvény indokolása

a föld alatti bányamunkában foglalkoztatott fiatalkorúak orvosi alkalmassági vizsgálatáról szóló, a nemzetközi munkaügyi konferencia 1965. évi 49. ülésszakán elfogadott 124. számú Egyezmény kihirdetéséről

Indokolás

A Nemzetközi Munkaügyi Szervezet egyes munkavállalói rétegeket érintő egyezményei közül a föld alatti bányamunkában foglalkoztatott fiatalkorúak orvosi alkalmassági vizsgálatáról szóló, 1965. június 23. napján elfogadott 124. számú Egyezmény a bányamunkára alkalmazott fiatalkorúak orvosi vizsgálatát írja elő.

Az Egyezmény előírja a legalább évenkénti, kötelező alkalmassági vizsgálat elvégzését a 21 évnél fiatalabb munkavállalók tekintetében föld alatti foglalkoztatásuk esetén.

A tagállamok arra vállaltak kötelezettségek, hogy megfelelő ellenőrző rendszert működtetnek az Egyezmény rendelkezéseinek végrehajtása érdekében.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1968. június 8. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1969. június 8. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.