2004. évi XXVIII. törvény indokolása

a foglalkoztatással összefüggő egyes törvények módosításáról

-----STARTING---POINT---ALTALANOS--- 

Új jelenségként figyelhető meg - párhuzamosan az európai tendenciákkal - az informatika fejlődésével, használatának egyszerűsödésével, széleskörű hozzáférhetőségével a munka világának átalakulása. A távolság, mint a munkavégzés akadálya, megszűnőben van. A távmunka olyan új alternatívát jelent, melynek révén a klasszikusan a munkahelyen dolgozó alkalmazottakhoz képest a távmunkát végző munkavállaló lényegesen önállóbb és függetlenebb, ami az időbeosztását, munkavégzése módját illeti. Ez a munkaviszony bizonyos általános jellemzőjét - a munkáltató részletes utasítása alapján történő önállótlan munkavégzést - áttöri, így a távmunka a jogirodalomban atipikusnak nevezett munkaviszonyok közé sorolható.

Az atipikus jogviszonyokkal foglalkozó jogelmélet szerint három konjunktív tényező esetén minősíthető a munkavégzés távmunkának: így, ha a munkáltató szervezetétől elkülönített helyen, számítógéppel történik a munkavégzés, és elektronikus úton valósul meg a kapcsolattartás a munkaadóval. A távmunka a szintén a munkáltató telephelyétől eltérő helyen végzett bedolgozói tevékenységtől abban különbözik, hogy ennek alapján nem csupán tipikusan teljesítménykövetelmény alapján teljesítendő, egyszerű (fizikai) munkák elvégzésére kerülhet sor, hanem összetett, magas kvalifikációt és önálló munkavégzést kívánó feladatokra, melyek korszerű jogi kereteket igényelnek.

Az európai foglalkoztatási stratégia keretében az Európai Bizottság felkérésére került sor 2002-ben Brüsszelben az uniós szinten működő munkaadói (UNICE és CEEP) és szakszervezeti szövetségek (ETUC) által a távmunkáról szóló keretmegállapodás megkötésére (Framework Agreement on Telework). Tekintettel arra is, hogy ezen előírások uniós irányelvbe iktatása a jövőben valószínűsíthető, a jelen törvény minden olyan kérdés szabályozására kitér, melyről az európai munkaadói és munkavállalói érdekképviseletek megállapodtak.

A törvény - a Munka Törvénykönyve (a továbbiakban: Mt.) 203. §-a (2) bekezdésének a) pontjában a Kormány számára biztosított, a távmunkára vonatkozó szabályok megállapítására szóló felhatalmazással szemben - törvényi szinten szabályozza az új jogintézményt. Mindennek elsődleges indoka, hogy - egyezően az EU-tagországok megoldásaival - a távmunka nem önálló jogviszony, végzése munkaviszony keretében történik. A törvény ennek megfelelően munkajogi alapokon állva, az Mt. külön fejezeteként szabályozza a távmunkát.

A távmunka munkajogi szabályai nem csak a munkaviszonyban foglalkoztatottakra, de a köztisztviselőkre és közalkalmazottakra is kiterjednek. Ez a köztisztviselők esetében a köztisztviselők jogállásáról szóló 1992. évi XXIII. törvény (a továbbiakban: Ktv.) módosítását igényli, a közalkalmazottak jogállásáról szóló 1992. évi XXXIII. törvény (a továbbiakban: Kjt.) módosítására azonban nincs szükség, tekintve, hogy a közalkalmazottakra az Mt. minden olyan rendelkezése vonatkozik, amelyet a Kjt. nem tilt kifejezetten.

A törvény tartalmazza a kapcsolódó munkavédelmi rendelkezéseket, valamint a munkaügyi ellenőrzési törvény módosítását.

Az egyes törvényeknek az Egységes Munkaügyi Nyilvántartás létrehozásával összefüggő módosításáról szóló 2003. évi XCIV. törvény 2004. május 1-jei hatálybalépéssel módosította a foglalkoztatás elősegítéséről és a munkanélküliek ellátásáról szóló 1991. évi IV. törvényt.

A törvény a nyilvántartás létrehozása és működésének biztosítása érdekében a munkaadók részére bejelentési kötelezettséget ír elő a munkaviszony létesítésére és megszűnésére vonatkozóan, valamint biztosítja a munkavállalók és a munkaadók számára, hogy saját adataikhoz hozzáférjenek és azokról, illetve felhasználásukról tájékoztatást kérjenek.

 
-----STARTING---POINT---RESZLETES---

Az 1. §-hoz

A törvény kötelezővé teszi a munkáltató számára a távmunkások számáról és munkaköréről szóló adatoknak az üzemi tanáccsal történő közlését, a dolgozói részvétel megalapozott gyakorlása érdekében.

A 2. §-hoz

Távmunkavégzés esetén az erről szóló munkaszerződésben az általános szabályok szerint szintén rögzíteni szükséges a munkavégzés helyét. Mivel a távmunkavégzés rendszeres, a munkáltató székhelyétől, telephelyétől elkülönült, a távmunkavállaló által választott helyen történő munkavégzés, a munkaszerződésben éppen ezért csak azt a helyet lehet munkavégzési helyként megjelölni, ahonnan a munkavállaló az utasítást kapja.

A 3. §-hoz

A távmunkára vonatkozó új rendelkezések törvénybe illesztése miatt a törvény átszámozza a vezető állású munkavállalókra vonatkozó egyes paragrafusokat.

A 4. §-hoz

A távmunkát a munkáltató működési körébe tartozó tevékenységnek a munkavállaló által választott, a munkáltató székhelyétől, telephelyétől elkülönült helyen, információtechnológiai és informatikai eszközzel történő munkavégzésként definiálja a törvény, a munkavégzés eredményének továbbítására pedig elektronikus eszközzel kerül sor.

A távmunkára - ahol a fejezet speciális rendelkezést nem tartalmaz - az Mt. általános szabályai alkalmazandók.

A távmunka keretében történő foglalkoztatáshoz az erről szóló külön megállapodás, vagyis munkaszerződés kötése vagy módosítása szükséges a felek között. A munkaszerződésnek - az általános feltételeken túl - kötelezően ki kell terjednie a távmunkásként történő foglalkoztatás tényére, a felek közötti, a munkaviszonyból származó jogok gyakorlásához és kötelezettségek teljesítésével összefüggő kapcsolattartás feltételeire, valamint a távmunkavégzéssel összefüggésben felmerült szükséges és indokolt, végrehajtási jogszabályban részletezett költségek munkáltató általi megtérítésének módjára.

Fennálló munkaviszony esetén - hasonlóan a részmunkaidős, illetőleg a határozott idős foglalkoztatáshoz - a törvény biztosítja a munkavállaló számára a jogot ahhoz, hogy a hagyományos munkavégzésről a távmunkára, illetőleg távmunkáról a hagyományos munkavégzésre történő áttérést kezdeményezze a munkáltatónál. Mivel ez a felek közös megállapodásával létrejövő munkaszerződés-módosítással történhet, a munkáltató az ajánlatot nem köteles elfogadni, azt azonban - tekintettel a törvényben meghatározott szempontokra - mérlegelnie, és döntéséről 15 napon belül írásban értesítenie kell a munkavállalót. Tekintettel arra, hogy a döntés mérlegelési jogkörben hozott, azt az Mt. 6. § (3) bekezdése alapján indokolni nem kell.

Ha a távmunkához a munkaeszközt, informatikai eszközt a munkáltató biztosítja, egyúttal meghatározhatja, hogy azt a munkavállaló mely tevékenységre nem használhatja. Ha - eltérő megállapodás esetén - az eszközt nem ő, hanem a munkavállaló vagy harmadik személy bocsátja rendelkezésre, a munkavállaló köteles a munkáltatót a munkaszerződés megkötésével (illetőleg módosításával) egyidejűleg tájékoztatni a kapcsolattartáshoz szükséges elektronikus eszköz elérhetőségének adatairól.

Speciális szabályokat fogalmaz meg a törvény a munkaviszony létesítésekor a fennálló munkáltatói tájékoztatási kötelezettség vonatkozásában. Ennek - az általános tárgykörökön túlmenően - ki kell terjednie a munkáltatói ellenőrzésre, az informatikai eszköz használatának feltételeire, valamint a kártérítési felelősség speciális szabályaira.

Az adatvédelmi rendelkezések között a törvény a távmunkás elérhetőségének harmadik személy tudomására hozásával kapcsolatos tilalmat fogalmaz meg. Adatainak kiadására csak törvényben meghatározott esetben vagy a munkavállaló hozzájárulásával kerülhet sor. Ezen túlmenően általános jelleggel tartalmazza a törvény, hogy az adatvédelem feltételeinek megteremtése a munkáltató feladata.

Különös rendelkezések kerülnek megfogalmazásra a munkáltató és a munkavállaló közötti kapcsolattartás módjára, a munkaidőre, a munkáltatói utasítási jogra és a munkakörbe tartozó egyes feladatok meghatározására vonatkozóan. Az utóbbi során figyelemmel kell lenni a rendes munkaidőben azonos vagy hasonló munkakörben ellátható, illetőleg szakmában dolgozók által ellátott feladatok mennyiségére, természetére. A távmunkát végző munkavállaló a munkaidő beosztását, felhasználását maga határozza meg, de ettől eltérő megállapodás is lehetséges.

Kivételes rendelkezés megállapítására kerül sor munkavégzés ellenőrzése vonatkozásában, amelynek kapcsán a törvény rendelkezik a munkavégzési helyként szolgáló ingatlan területére történő munkáltatói belépésről, a munkavállaló privát szférájának védelméről. Ugyanakkor a törvény nem csupán a munkáltató belépési jogát rendezi, de előírja, hogy a távmunkát végző munkavállaló számára is biztosítani kell - a működési rendre vonatkozó szabályok megtartása mellett - a munkáltató területére történő belépést és tartózkodást.

Különös szabályok vonatkoznak továbbá a kártérítésre is; gondatlan károkozás esetén a törvény háromhavi átlagkeresetben maximálja a kártérítés legmagasabb mértékét, ha az önálló munkavégzés eredményeként okoz kárt a munkavállaló. Erre továbbá csak akkor van lehetőség, ha a felek megállapodnak arról, hogy a munkáltató utasítási joga kizárólag a feladat kiadására szorítkozik, és hogy ehhez kapcsolódóan a kártérítés mértékét is felemelik. A munkáltató vétkességi alapú, de teljes mértékű kárfelelősségét írja elő a törvény abban az esetben, ha a munkavállalónak okozott kár a telephelytől különböző munkahelyen, nem a munkáltató által biztosított eszközzel való munkavégzéssel összefüggésben történik vagy a távmunkát végző munkavállaló által biztosított munka- és egyéb, a munkavégzési kötelezettség teljesítéséhez használt eszközzel függ össze.

A munkáltató nyilvántartási kötelezettségével kapcsolatosan a törvény - az általános szabályhoz hasonlóan - elrendeli, hogy a munkáltató köteles a távmunkát végző, munkaideje beosztásának meghatározására feljogosított munkavállaló esetén is a munkavégzés idejére, az ügyeletre és a készenlétre vonatkozó adatokat nyilvántartani.

Az 5. §-hoz

Távmunkavégzésre munkaerő-kölcsönzés esetén is sor kerülhet, a törvény értelmében ekkor a kölcsönbeadónak és a munkavállalónak mind a munkaerő-kölcsönzésről, mind a távmunkavégzésről meg kell állapodnia.

A 6. §-hoz

A személyi jövedelemadóról szóló törvénybe (Szja tv.) kerülnek be a távmunkát végző munkavállaló munkáltatótól kapott költségtérítésével - mely az adójogi rendelkezések szerint a munkavállalónál bevételként merül fel - szemben elszámolható költségek. Az Mt. 153. § (1) bekezdésében foglalt általános szabály alapján egyébként a munkáltató köteles a távmunkát végző munkavállaló számára megtéríteni a távmunkavégzéssel kapcsolatos szükségesen és indokoltan felmerült valamennyi költséget. Ezért erről külön végrehajtási rendeletben rendelkezni szükségtelen, a felhatalmazó rendelkezés felesleges.

A 7. §-hoz

Tekintettel arra, hogy a Ktv. felsorolja a közszolgálati jogviszonyra irányadó Mt.-beli jogszabályhelyeket, a távmunka-szabályok bevezetésével összefüggésben ezek megjelölésének pontosítására is sor kerül.

A 8. §-hoz

A törvény megteremti a távmunka végzésekor alkalmazandó munkavédelmi szabályozás és hatósági ellenőrzés törvényi szintű összhangját.

A távmunka ellátása munkavégzésére irányuló jogviszonyban (munkaviszonyban, közszolgálati, közalkalmazotti jogviszonyban) történik, ezért ezen szervezett munkavégzésre a munkavédelemről szóló 1993. évi XCIII. törvény (a továbbiakban: Mvt.) és a munkabiztonsági tartalmú egyéb jogszabályok rendelkezései túlnyomó részben alkalmazhatóak és alkalmazandóak. A távmunka lényege - többek között - a munkáltató székhelyétől (telephelyétől) eltérő munkavégzési hely (pl. saját lakás), illetve esetenként a munkavállaló által biztosított munkaeszköz használata.

Az Mvt. törvény szerinti módosítása mindezért külön rendelkezésként, önálló fejezetben emeli a törvény szabályozásába azon szabályokat, amelyeket az általános szabályozástól eltérően kell a távmunka végzésére alkalmazni.

Az Mvt. szabályozása értelmében az egészséget nem veszélyeztető és biztonságos munkavégzés követelményei megvalósításának - mint munkáltatói kötelezettségnek - a költségeit a munkavállalóra nem szabad áthárítani. A munkáltató kötelezettsége - a munkavégzés körülményeihez igazodóan, az azzal összefüggő veszélyek figyelembevételével - a munkavállaló részére megfelelő munkaeszközök biztosítása. A távmunkavégzés speciális ismérveként az a munkavállaló saját tulajdonú, bérelt stb. ingatlanában, a munkavállaló által rendelkezésre bocsátott munkaeszközzel is történhet. Ezen munkaeszközök használtak, elavultak lehetnek, ezért nem biztos, hogy megfelelnek az egészséget nem veszélyeztető és biztonságos munkavégzés követelményeinek. A munkaeszközök használatát ezért a törvény szerint a munkáltatónak - az Mvt. szabályai szerint lefolytatott munkavédelmi szempontú előzetes vizsgálatát követően - külön engedélyeznie szükséges. A vizsgálat költségei az általános szabályozás értelmében a munkavállalóra nem háríthatók át. A vizsgálat módjáról az Mvt. részletesen nem szól, de utal az üzembe helyezéskor lefolytatandó előzetes vizsgálatra, mint megfelelően alkalmazandó eljárásra (célja, iránya, dokumentációk ellenőrzése). Mivel a jogszabályhely a személyi feltételeket nem nevesíti, ezért ennek elvégzése nem minősül munkabiztonsági szaktevékenységnek.

A távmunka végzésének helye a fentiek értelmében nem csak a klasszikus értelemben vett munkahely (munkáltató által bérelt iroda, telework center stb.) lehet, hanem olyan, magántulajdonban levő ingatlan is, ahol a munkabiztonság feltételrendszerének megfelelő munkahely nem szükségszerűen adott. Mindezen okból a törvény a távmunka végzését csak a munkáltató által munkavédelmi szempontból előzetesen megfelelőnek minősített (amennyiben szükséges, ilyenné alakított) munkahelyen engedi folytatni. Az ilyen munkahelyen fennáll annak a lehetősége, hogy a munkavállaló megváltoztatja a munkáltató által engedélyezett munkahelyi körülményeket, ezért a törvény a munkavédelmi szempontból lényeges munkakörülmények ilyen megváltoztatását a munkáltató hozzájárulásához köti.

A munkajogi szabályok módosítása csak indokolt esetben engedi meg - figyelemmel a speciális munkavégzési helyre - a munkavállaló munkáltató általi ellenőrzését, szabályozva azt is, hogy ezen ellenőrzés a munkavállaló számára indokolatlan és aránytalan terhet nem jelenthet. Arra tekintettel, hogy az Mvt. folyamatosan végzett munkáltatói ellenőrzési kötelezettséget határoz meg, szükséges volt a törvény szerint értelmezni az ellenőrzés céljából a munkahelyre történő belépés indokoltságát. A törvény ezen követelménynek - garanciális rendelkezésként - úgy tesz eleget, hogy pontosan megjelöli azon jogcímet és törvényi feladatot [Mvt. 54. § (7) bekezdése b) pontjaα amelyek végrehajtása érdekében indokolt a munkáltató (vagy megbízottja) által végzett ellenőrzés.

Ugyanezen okból, garanciális rendelkezésként határozza meg a törvény a fenti ellenőrzésen túlmenően azon személyeket (meghatározott munkavédelmi szakképesítéssel) és feladatokat (kockázatértékelés, balesetvizsgálat stb.), amelyek elvégzése céljából a munkáltató (vagy megbízottja) a munkavégzési helyként szolgáló ingatlan területére beléphet.

A munkáltató köteles tájékoztatni a munkavállalót az Mvt. VI. Fejezetében meghatározott munkahelyi munkavédelmi tanácskozási és érdekképviseleti lehetőségekről. Annak okán, hogy a távmunkát végző munkavállaló értelemszerűen nem a munkáltató székhelyén (telephelyén), hanem általában egyedül dolgozik, ezért szükséges ezen tájékoztatási kötelezettség teljesítésének a törvény szerinti hangsúlyos biztosítása. A törvény - a munkavédelmi tanácskozási és érdekképviseleti lehetőségekről és gyakorlatról, az ilyen tevékenységet ellátó felelős személyekről, elérhetőségük adatairól való tájékoztatási kötelezettség rögzítésén túlmenően - a munkavállaló jogait védő rendelkezésként szabályozza a munkavédelmi képviselőnek a munkahelyre történő belépési lehetőségét.

Az Mvt. 81. §-ában meghatározott felügyeleti - hatósági - feladatot ellátó felügyelő illetékességi területén külön engedély, előzetes értesítés nélkül bármikor ellenőrzést tarthat. A távmunkát végző munkavállaló munkahelye - a fent kifejtettek szerint - egyben családi otthon is lehet és emiatt természetesen nem engedhető meg a bármely időpontban, előzetes értesítés nélküli ellenőrzés. Alkotmányos alapjog - személyhez fűződő jogként - a magánlakás sérthetetlenségéhez fűződő jog, amelynek tiszteletben tartását a polgári jog szabályai biztosítják, egyben meghatározzák a megsértése esetén alkalmazható jogkövetkezményeket. Ugyanezen alapvető szabályozás értelmében e jogot nem sérti az a magatartás, amelyhez a jogosult hozzájárult (és a hozzájárulás társadalmi érdeket nem sért vagy veszélyeztet). Ezért a törvény értelmében e hatósági ellenőrzésről a felügyelet (OMMF, ÁNTSZ, MBH) a munkáltatót és munkavállalót az ellenőrzés megkezdése előtt legalább három munkanappal tájékoztatni köteles. A törvény a munkáltató kötelezettségévé teszi ugyanakkor az ellenőrzést végző felügyelőnek a munkahelyre történő belépéséhez szükséges hozzájárulásnak a munkavállalótól történő beszerzését. A hozzájárulás megadásának jogosultsága - a munkavégzési hely speciális jellege okán - természetesen nem csak a munkavállalót, hanem a lakás tulajdonosát, használóját stb. is megilletheti, azonban a közöttük létrejött munkavégzésre irányuló jogviszony alapján a munkáltató ezt csak a munkavállalótól kérheti meg. A munkavállalónak a munkavédelmi törvényben meghatározott együttműködési kötelezettsége (Mvt. 71. §) alapján a hatósági ellenőrzést lehetővé tevő hozzájárulást - a törvény szerinti határidőben - meg kell adnia, vagy azt a jogosulttól be kell szereznie.

A 9. §-hoz

A törvény kiegészíti egy garanciális szabállyal a munkaügyi ellenőrzésről szóló 1996. évi LXXV. törvény (a továbbiakban: Met.) munkahelyre vonatkozó értelmező rendelkezését. E szabály - a bedolgozók esetében eddig is alkalmazott jogi megoldáshoz hasonlóan - a munkaügyi ellenőrzés szempontjából nem tekinti munkahelynek a távmunkát végző munkavégzés céljára szolgáló lakóhelyét, ezzel biztosítva a magánlakás sérthetetlenségéhez fűződő alkotmányos alapjog védelmét.

Az Mvt. rendelkezéseitől való hangsúlyos eltérést a munkabiztonsági, illetve a munkaügyi ellenőrzés közötti alapvető különbség indokolja. A munkabiztonsági ellenőrzés ugyanis kizárólag a munkavégzés helyén történhet meg, míg a munkaügyi ellenőrzés döntően a rendelkezésre álló iratok alapján lefolytatható.

A magánlakás sérthetetlenségéhez fűződő alkotmányos alapjog védelme a munkabiztonsági ellenőrzés során tehát az előzetes tájékoztatással és a munkavállaló hozzájárulásának beszerzésével, a munkaügyi ellenőrzés során pedig az adatoknak a központban történő ellenőrzésével biztosítható.

A 10. §-hoz

A Nyilvántartás működésének megkezdéséhez az Országos Nyugdíjbiztosítási Főigazgatóság bocsátja a Nyilvántartást működtető szerv rendelkezésére a munkaadóknak és a munkavállalóknak a 2002. és 2003. évi adatait. A végrehajtási rendelet kidolgozása során egyértelművé vált, hogy a Nyilvántartás kialakításához nélkülözhetetlenek a munkavállalóknak és a munkaadóknak a 2004. január 1-jétől 2004. április 30-ig tartó időszakra vonatkozó adatai. Tekintettel arra, hogy erre az időszakra vonatkozó adatok az Országos Egészségbiztosítási Pénztárnak állnak a rendelkezésére, az Országos Egészségbiztosítási Pénztár fogja azt a Nyilvántartás rendelkezésére bocsátani. Ezért a törvény a foglalkoztatási törvényt az ezeknek az adatoknak az átadására vonatkozó szabályozással egészíti ki.

-----STARTING---POINT---VEGE---

A 11. §-hoz

A törvény hatályba lépésére 2004. május 1-jén kerül sor. A törvénybe iktatott, illetőleg átszámozott rendelkezésekkel összefüggésben a törvény módosítja az Mt. és a Kjt. egyes előírásainak paragrafusszámát, a távmunkára vonatkozó kormányrendeletre adott felhatalmazást pedig hatályon kívül helyezi.

A törvény ösztönözni kívánja a munkaadókat arra, hogy jelentsék be azt a foglalkoztatást is, amely 2004. május 1-je előtt kezdődött, és a munkavégzés tekintetében a munkaadó nem tartotta be a hatályos munkaügyi jogszabályok rendelkezéseit. Ezért a 2004. január 1-jétől 2004. április 30-ig terjedően létrejött foglalkoztatások vonatkozásában a 2004. június 30-ig terjedő időszakban lehetőséget biztosít a munkaügyi ellenőrzés keretében kiszabott bírság alól történő mentesülésre, ha a munkaadó a jövőben alkalmazza a hatályos jogszabályok rendelkezéseit, és a jogszabályokban előírt bejelentési és nyilvántartási kötelezettségeit pótolja és teljesíti.