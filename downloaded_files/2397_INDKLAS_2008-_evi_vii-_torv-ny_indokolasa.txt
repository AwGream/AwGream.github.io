2008. évi VII. törvény indokolása

egyes adótörvények módosításáról

-----STARTING---POINT---ALTALANOS--- 

2008. január 1-jén hatályba lépett az újrakodifikált általános forgalmi adóról szóló 2007. évi CXXVII. törvény (a továbbiakban: Áfa törvény). Az új törvény alkalmazása során felmerültek olyan jogalkalmazási problémák, amelyeket szükséges minél hamarabb rendezni. A törvény így többek között szűkíti a fordított adózás hatálya alá eső ügyletek körét, újraszabályozza az adómentes termékimporttal kapcsolatos feltételrendszert, nagyobb mozgásteret biztosít az adóalanyoknak az ingatlan bérbeadás adófizetési kötelezettségének választása során, a közösségi joggal összhangban egyszerűsíti a bizonylatok kötelező adattartalmát, valamint bővíti azokat az eseteket, amikor az adóalany mentesülhet az adólevonási tilalom alól.

-----STARTING---POINT---RESZLETES---

Az 1. §-hoz

A hatályos törvény az építési szerződés alapján átadott ingatlan (ingatlanrészt) termékértékesítésként és nem szolgáltatásnyújtásként kezeli, és erre a termékértékesítésre vonatkozóan fordított adózást rendel alkalmazni. A jogalkalmazás során felmerült eltérő értelmezések miatt a törvény egyrészt elszakad a Ptk.-beli építési szerződés fogalomtól, és ezáltal a fő-, illetve alvállalkozói tevékenység megítélésének kérdésétől, továbbá pontosítja a szöveget úgy, hogy a rendelkezés az ingatlan-nyilvántartásba bejegyzendő ingatlanra vonatkozik.

A 2. §-hoz

A bírósági, egyéb hatósági eljárásokat szabályozó törvényi rendelkezések alapján a bíróság vagy a hatóság (a továbbiakban együtt: hatóság) által igénybe vett igazságügyi szakértők, tolmácsok, kirendelt védők és pártfogó ügyvédek díját az eljáró szerv (bíróság, rendőrség, közigazgatási hatóság) határozattal állapítja meg az eljárás különböző szakaszaiban. Figyelemmel arra, hogy a felsorolt eljárási szereplők a gyakran hosszabb ideig húzódó eljárások különböző szakaszaiban többször is igénybe vehetők, a vonatkozó jogszabályok rögzítik, hogy az eljáró hatóság mikor köteles a díjukról dönteni. Ez ellen a határozat ellen azonban fellebbezésnek van helye, így a felsorolt személyek csak a jogerős díjmegállapító határozat kézhezvételekor értesülnek arról, hogy ténylegesen mekkora díjazásban részesültek az általuk nyújtott szolgáltatásért.

A törvény ezért azon szolgáltatások esetében, amikor a díj összegét előre nem kiszámítható időpontban egy hatóság állapítja meg, az általánostól eltérő teljesítési időpontot állapít meg. Ez az időpont pedig a szóban forgó díjakról (szolgáltatás ellenértékéről) rendelkező jogerős végzésnek (határozatnak) a szolgáltatást nyújtó részére történő kézbesítése.

A 3. §-hoz és 33. §-hoz

Az Áfa törvény rendelkezései kapcsán az önkormányzati szektorból jelentős számú visszajelzés érkezett, miszerint az étkeztetési szolgáltatások megváltozott áfa - jogi megítélése károsan befolyásolja az önkormányzatok pénzügyi kondícióit. Az új rendelkezések következtében ugyanis az óvodai, diákotthoni, kollégiumi, bölcsődei és szociális ellátás keretében történő étkeztetés adómentessé vált, egyúttal azonban ezzel összefüggésben az étkeztetéshez kapcsolódó beszerzések input áfái levonási tilalom alá kerültek. Ez az új áfa-megítélés az önkormányzatok számára rendkívül kedvezőtlen, a problémát alapvetően az okozza, hogy mivel az étkeztetést jelentős állami támogatás igénybevételével látják el, az étkeztetéshez kapcsolódó térítési díjak jellemzően alacsonyabbak, mint a kapcsolódó beszerzések, igénybevett szolgáltatások árai. Korábban ez az eltérés nem jelentett problémát az önkormányzatoknál, ugyanis a beszerzésekre jutó áfa - terhek - az étkeztetés korábbi adóköteles mivolta okán az adólevonási jog gyakorlásával megtérültek. Az adólevonási tilalom beállta azonban azzal az eredménnyel jár, hogy 2008. január 1-jétől kezdődően nagyobb input áfa „ragad be” (jelenik meg tényleges teherként, amely levonásba nem helyezhető) az önkormányzatoknál, mint amennyi az étkeztetés után beszedett térítési díjak után fizetendő áfa összege lenne. E különbözet megfinanszírozása azonban jelentős pluszterhet ró az amúgy is forráshiányos önkormányzatok számára.

Az új helyzet megváltoztatása érdekében az önkormányzati szektor egyöntetűen olyan törvénymódosítási igénnyel fordult az Önkormányzati és Területfejlesztési Minisztériumhoz, valamint a Pénzügyminisztériumhoz, amely az óvodai, diákotthoni, kollégiumi, bölcsődei, szociális ellátás során nyújtott étkeztetés újbóli adókötelessé tételét célozza. Ezen álláspontjukat és igényüket az önkormányzatok a 2008. január 30-án lezajlott Kormány - Önkormányzatok Egyeztető Fórumának ülésén megerősítették és fenntartották. Az említett ülésen a Kormány képviselője azzal a javaslattal élt, hogy amennyiben az önkormányzatok valóban egyöntetűen fenntartják ezen igényüket, akkor a Kormány megvizsgálja annak lehetőségét, hogy egy esetleges Áfa törvénymódosítás keretében legyen megoldható az önkormányzatok számára sürgős étkeztetési kérdés. A felülvizsgálatot és az ahhoz szükséges egyeztetéseket követően alakult ki az - az önkormányzatok problémáira megoldást jelentő - szövegváltozat, amelyet a 3. § tartalmaz.

Az étkeztetés kapcsán ugyanakkor indokolt olyan átmeneti rendelkezés beiktatása is, amely biztosítja, hogy azok a szociális, gyermekjóléti, illetve gyermekvédelmi intézményt fenntartók, akik 2008. január 1-jétől - az étkeztetés adómentessé válásának tényét figyelmen kívül hagyva - nem csökkentették térítési díjaikat, az étkeztetés újbóli adókötelessé tételére való indokkal már ne emelhessék meg azokat. A kérdéses átmeneti rendelkezést pedig a 33. § tartalmazza.

Az átmeneti rendelkezés azt is biztosítja, hogy az egyébként adóköteles étkeztetést végző adóalanyok a jogszabály alapján, kötelezően ingyenesen nyújtott étkeztetésük után 2008. december 31-ig adófizetésre nem kötelezettek, ugyanakkor azonban a kapcsolódó beszerzések tekintetében adólevonási joggal élhetnek.

A 4. §-hoz

A hatályos törvény értelmében az ingatlan bérbeadás adómentes, azonban az adóalanyoknak lehetőségük van arra, hogy a bérbeadásra adófizetési kötelezettséget válasszanak. Ez irányú választás esetében a hatályos törvény értelmében azonban minden ingatlan bérbeadására vonatkozik az adófizetési kötelezettség. A törvény ugyanakkor lehetőséget biztosít arra is, hogy amennyiben az adóalany adófizetési kötelezettséget választ az ingatlan bérbeadásra, az - az adóalany választásától függően - ne terjedjen ki a lakóingatlan bérbeadásra, azaz továbbra is adómentes legyen a lakóingatlan bérbeadása. Ennek alapvető oka, hogy az önkormányzatok vegyes ingatlanállománnyal rendelkeznek, melyet bérbe adnak. Míg a lakóingatlannak nem minősülő ingatlanok esetében az adófizetési kötelezettség gazdasági szempontból előnyösebb az önkormányzatok számára a levonási jog megnyílása miatt, ugyanakkor a szociális bérlakások bérbeadása esetén a bérleti díj után áthárított áfa miatt megnövekedett bérbevevői költségek miatt hátrányosabb. Ezért az önkormányzatok szeretnék adómentesen bérbe adni a szociális bérlakásokat, anélkül, hogy elesnének a gazdasági ingatlan adóköteles bérbeadásából származó előnyöktől. A törvény erre lehetőséget ad az adóalanyoknak.

Az 5. §-hoz

Az Európai Unió egyben vámunió is, így a Közösség területére importált termék vámjogi szabadforgalomba bocsátása bármelyik tagállamban kezdeményezhető. Azonban minden esetben biztosítani kell, hogy a vámkezelés helyétől függetlenül az „import” utáni áfa bevétel annak a tagállamnak a költségvetésébe folyjék be, amelynek területén az import tényleges rendeltetési helye van. Ezt jogtechnikailag a közösségi szabályozás és ezzel összhangban a nemzeti áfa szabályok úgy biztosítják, hogy a vámkezeltetés tagállamában az import adómentes, az adót pedig a termék rendeltetése szerinti tagállamban Közösségen belüli termékbeszerzés jogcímén kell megfizetni. Ezzel összhangban szükséges, hogy a vámkezeltetés tagállamában történjen egy adómentes Közösségen belüli termékértékesítés. A tagállamok az adómentesség biztosításához az adóelkerülés visszaszorítása érdekében meghozhatnak egyéb intézkedéseket.

A fenti előírás szabályozásbeli nehézségét az okozza, hogy a termékimport adómentessége olyan feltételhez kötött - nevezetesen az importált terméknek a Közösségen belüli adómentes értékesítéséhez -, amely időben később következik be.

Tekintettel arra, hogy Magyarországnak érdeke, hogy a vámkezeltetések belföldön történjenek, indokolt az adómentes termékimporttal kapcsolatos feltételek újraszabályozása, mely szabályozási elemek hasonlóak a 2006. szeptember 1-je és 2007. december 31-e között hatályos szabályozáshoz. A törvény újraszabályozza az adóbiztosíték nyújtásának, illetve az adóbiztosíték alóli mentességnek a feltételeit. Így a törvény feloldja az adóbiztosíték mentesség párhuzamos - áfa- és vámtörvénybeli - szabályozásának problémáját, azáltal, hogy a törvény szerinti 95. § (1) bekezdésének c) pontjában egyértelműen a 2003. évi CXXVI. törvényben (a továbbiakban: Vám tv.) foglalt szabályok alkalmazását rendeli, s a (4) bekezdésben foglalt eltérés már csak annak kimondására szolgál, hogy a pénzügyi képviselő igénybevételekor a biztosítékot ő is nyújthatja. A „Vám tv. rendelkezéseinek megfelelően adóbiztosítékot nyújt” kitétel magában foglalja természetesen mind annak összegére, formájára, alakiságaira, érvényességére vonatkozó vámjogi rendelkezéseket, mind a nyújtás alóli mentességhez rendelt feltételrendszert, amely a Vám tv. 48. § (2)-(3) bekezdésében található. Az új szabályozás ezzel tehát alapvetően a vámhatóságnál, illetve az adóhatóságnál fennálló kintlévőség nélküli tevékenységet határozza meg a mentesség alapjául. Ennek oka, hogy valójában ezen engedélyeknek a vámszempontból megbízhatóság alapfeltétele, annak viszont a kintlévőség mentesség, így ezek az engedélyek úgyis „elvesznek”, amint a kintlévőségmentes-tevékenység megszűnik; illetve a megbízható adós státusz feltételrendszerének is alapeleme a kintlévőség nélküli működés. A termékimport önadózással történő megállapítására jogosult adóalanyi kör pedig ebben az ügyletben éppolyan kockázatot jelent, mint az erre nem jogosult, azaz az import áfát kivetés alapján megfizető adóalanyok, hiszen a megállapított adó megfizetése alóli végleges mentesülés ugyanazon feltételek jövőbeni teljesülésétől függ. Mindezek alapján megállapítható, hogy a kintlévőség mentességi feltétel mindezen jogintézmények „közös eleme”, így az ehhez rendelt mentesség-adás alkalmas mind az ezen címeket birtokló, mind - pl. a vállalkozás méretei vagy jellege miatt - ilyen engedélyeket kiváltani nem tudó (vagy akaró) olyan gazdálkodók mentesítésére, akik egyébként tevékenységüket megbízhatóan végzik.

Az adóbiztosíték nyújtáson túlmenően az adómentes termékimport feltételeként előírt Közösségen belüli adómentes értékesítést valószínűsíteni kell a vámjogi szabadforgalomba bocsátáskor. A valószínűsítés egy előzetes, az adóbiztosíték egy utólagos szűrőt jelent az adómentesség feltételei teljesülésének vizsgálatánál.

Mivel a termékimport hamarabb következik be, mint hogy véglegesen lehetne dönteni annak adómentességéről, ezért a szabadforgalomba helyezéskor csupán „ideiglenes” adómentességről lehet rendelkezni. A törvény az egyéb adminisztratív kötelezettségekkel kapcsolatos előírásokhoz igazítja a végleges adómentességről történő rendelkezést. Így az importálónak a szabadforgalomba bocsátástól számított 45, illetve 75 napon belül kell igazolnia azt, hogy a termék elhagyta Magyarországot, valamint - attól függően, hogy a bevallás benyújtására előírt határidők hogyan alakulnak - igazolnia kell, hogy eleget tett az összesítő nyilatkozatadási, vagy bevallási kötelezettségének, vagy, ha ezek a kötelezettségek a jelzett időpontig nem váltak esedékessé, akkor be kell mutatnia az adómentes értékesítésről kiállított számlát, saját termék továbbítása esetén az egyéb okiratot.

Amennyiben Magyarországon az adómentes termékimportot külföldi adóalany importáló valósítja meg és egyúttal közvetett vámjogi képviselővel jár el, akkor a törvény értelmében a közvetett képviselő teljesíti az importáló helyett az egyébként az importálót az adómentes Közösségen belüli termékértékesítés kapcsán terhelő adminisztratív kötelezettségeket. Így a közvetett vámjogi képviselő állítja ki a számlát az adómentes értékesítésről az importáló helyett és nevében, valamint a közvetett vámjogi képviselő tünteti fel a saját bevallásában és összesítő nyilatkozatában elkülönítetten a külföldi megbízója által teljesített értékesítés adatait. Ezáltal a külföldi importálónak nem kell belföldön adóalanyként nyilvántartásba vetetnie magát.

A 6. §-hoz

A törvény értelmében a jogosulatlan adóvisszatérítés, illetve adómentesség esetén az adó visszafizetésére és az ehhez kapcsolódó egyéb jogkövetkezményekre vonatkozó előírások a jövőben az Áfa törvényben (tehát törvényi szinten) kerülnek szabályozásra.

A 7. §-hoz

A törvény bővíti azokat az eseteket, amikor az adóalany mentesülhet a levonási tilalom alól. Így a törvény - az eredeti jogalkotói szándékkal összhangban - mentesíti az adóalanyt a továbbértékesítési céllal vásárolt lakóingatlan beszerzését terhelő áfára vonatkozó levonási tilalom alól abban az esetben is, ha az adóalany olyan lakóingatlant értékesít tovább, amely a törvény erejénél fogva adóköteles. Az adólevonási tilalmak vonatkozásában a törvény lehetővé teszi, hogy a lakóingatlan építéséhez, felújításához beszerzett termékekre, igénybevett szolgáltatásokra jutó áfa is levonható olyan esetekben, amikor az adóalany a lakóingatlant úgy hasznosítja, hogy azt túlnyomórészt adókötelesen bérbe adja, továbbá - anyagjellegű ráfordításként - beépíti ezen termékeket, szolgáltatásokat a bérleti díj adóalapjába.

A személygépkocsi üzemeltetéséhez, fenntartásához beszerzett termékre és igénybevett szolgáltatásokra jutó áfa is levonható a törvény értelmében olyan esetekben, amikor az adóalany a személygépkocsit adókötelesen bérbe adja, s a bérleti díjba - anyagjellegű ráfordításként - beépíti az említett termékbeszerzéseket, illetve igénybevett szolgáltatásokat.

A 8. §-hoz

A törvény szűkíti azon ingatlanhoz kapcsolódó szolgáltatások körét, amelyekre a hatályos törvény fordított adózást rendel alkalmazni. A fordított adózás a törvény szerint kizárólag csak az ingatlan létrehozatalára, bővítésére, átalakítására vagy egyéb megváltoztatására irányuló építési-szerelési és egyéb szerelési szolgáltatásokra terjedne ki. A fordított adózás alkalmazásának ugyanakkor további feltétele, hogy az említett szolgáltatások építési hatósági engedély-köteles tevékenységhez kapcsolódjanak.

A 9. §-hoz

Az Áfa törvény értelmében főszabály szerint az import áfát a vámhatóság állapítja meg és veti ki, azonban a törvényben meghatározott feltételek teljesítése esetén a vámhatóság engedélyezi az adóalanyoknak az import áfa önadózással történő rendezését. Az engedély kiadásához szükséges feltételek között szerepel, hogy a kérelmező adóalanynak az összes értékesítésén belül mekkora hányadot kell realizálnia meghatározott adómentes ügyleteiből, illetve abszolút értékben milyen értékű bevételt kell realizálnia ezen adómentes ügyleteiből. Ezeket a feltételeket indokolt a régi Áfa törvényben meghatározott feltételekhez hasonlóan megállapítani, így pontosítani szükséges, hogy a figyelembe veendő adómentes ügyletek körébe a Közösségen belüli és Közösségen kívüli adómentes ügyleteken túl beletartoznak egyes a termékek nemzetközi forgalma értelmében adómentes ügyletek is. Ezáltal a soron következő keresztféléves import áfa önadózásra jogosító engedélyek kiadásánál a korábbival azonos módon lehet megítélni a feltételek teljesítését.

A 10. §-hoz

A törvény mentesíti a nyugtaadási kötelezettség alól a szerencsejáték szolgáltatásokat, szemben a hatályos változattal, amely csak a szerencsejáték szervezéséről szóló 1991. évi XXXIV. törvény hatálya alá tartozó sorsolásos játékok szervezését mentesíti.

A 11. §-hoz

A törvény eleget tesz annak a közösségi jogi kívánalomnak, hogy az adóalanynak lehetőséget kell biztosítani a tekintetben, hogy milyen módon kívánja szabatosan megjelölni a számlán, hogy milyen terméket, szolgáltatást nyújt. Ezáltal a törvény értelmében nem kötelező a továbbiakban a számlán a Szolgáltatás Jegyzék (SZJ) számot, illetve a Vámtarifaszámot (vtsz.) feltüntetni akkor, amikor olyan termék, szolgáltatás nyújtása történik, amelyre a törvény ezen azonosítószámokkal hivatkozik. Azonban az adóalanynak továbbra is lehetősége van arra, hogy a számlán az SZJ, illetve a vtsz. hivatkozást használja, feltüntesse.

A 12. §-hoz

Az adóraktározási eljárás sajátja, hogy az adóraktározási eljárás hatálya alatt történő termékértékesítés adómentes. Ehhez kapcsolódik az a rendelkezés, hogy az adóraktárból történő kitároláshoz adóbiztosítékot kell nyújtani. Ahhoz, hogy az adóbiztosítékot a vámhatóság felszabadítsa, szükséges, hogy az adóalany igazolja a termék adójogi helyzetének rendezését (pl. belföldi termékértékesítés esetén az adót megfizette). A hatályos törvény nem tartalmaz határidő előírást arra vonatkozóan, az adóalanynak meddig kell az adójogi helyzet rendezését igazolni, illetve nincs kifejezett előírás arra vonatkozóan, hogy a vámhatóság milyen esetben érvényesíti az adóbiztosíték terhére az áfát. A törvény ezt pótolja, azáltal, hogy előírja, hogy az adójogi helyzet rendezését a kiraktározástól számított 90 napon belül kell igazolni, ellenkező esetben a vámhatóság az áfát kiszabja és amennyiben azt az adóalany nem fizeti meg, az adóbiztosíték terhére érvényesíti.

Ezen túlmenően a törvény biztosítja, hogy amennyiben a kiraktározó pénzügyi képviselővel jár el, a pénzügyi képviselő az adóbiztosíték nyújtása alól ugyanazokkal a feltételekkel mentesülhessen mint a kiraktározó.

A 13-15. §-hoz

A törvény az Áfa törvénynek az adómentes termékimporthoz kapcsolódó Közösségen belüli adómentes termékértékesítésre és a közvetett vámjogi képviselőre vonatkozó új szabályaira tekintettel az adózás rendjéről szóló 2003. évi XCII. törvény (a továbbiakban: Art.) bejelentkezést, áfa-nyilatkozatot, közösségi adószámot, adóbevallási kötelezettséget és az összesítő nyilatkozatot szabályozó egyes rendelkezéseinek módosítását tartalmazza. Amennyiben adómentes termékimport esetén a belföldön nyilvántartásba nem vett külföldi adóalany közvetett vámjogi képviselőt bíz meg azzal, hogy járjon el helyette a kapcsolódó adózási ügyekben, a törvény - az Art. 20/B. §-ában foglaltak szerint - ezen adóalanyokat mentesíti a bejelentkezési kötelezettség teljesítése alól, ha a bejelentkezésre egyéb okból sem kerülne sor, azaz az adóalany belföldön egyéb adóköteles tevékenységet nem végez. A törvény Art. 22. § (2) bekezdését módosító rendelkezése ugyanezt a személyi kört mentesíti az áfa-nyilatkozat megtétele alól is. Az áfa-nyilatkozat tartalma a törvény szerint bővül a közvetett vámjogi képviselői státus bejelentésével, így ha a közvetett vámjogi képviselő egyéb jogcímen kiadott közösségi adószámmal még nem rendelkezik, akkor az állami adóhatóság e nyilatkozat alapján - a megbízó importáló helyett teljesített adókötelezettségekre tekintettel - a közvetett vámjogi képviselőnek közösségi adószámot állapít meg [Art. 22. § (1) bekezdés g) pontja és 22. § (7) bekezdése]. Az Art. 22. § (1) bekezdés új f) pontja szerint az adómentes termékimportot nem közvetett vámjogi képviselővel teljesítő, kizárólag az adómentes termékimportot megvalósító ügylet miatt adóalannyá váló importáló az áfa-nyilatkozatban ezt a körülményt jelzi és e nyilatkozat alapján részére az állami adóhatóság közösségi adószámot állapít meg [Art. 22. § (1) bekezdés f) pontja]. Mivel a közvetett vámjogi képviselő a saját nevében, az importáló helyett teljesíti az adómentes termékimporthoz kapcsolódó adókötelezettségeket, a törvény az Art. adóbevallásra vonatkozó általános rendelkezését [Art. 31. § (1) bekezdés] a közvetett vámjogi képviselő saját nevében, de a megbízó importáló helyett teljesítésére utalással kiegészíti.

A 16. §-hoz

A törvény alapján egyszerűsödik a közbeszerzések során teljesítendő kifizetésekhez szükséges igazolások felhasználása.

A 17. §-hoz

Tekintettel arra, hogy a közvetett vámjogi képviselő a saját nevében, az importáló helyett teljesíti az adómentes termékimporthoz kapcsolódó adókötelezettségeket, a törvény az összesítő nyilatkozatra vonatkozó rendelkezését [Art. 1. számú melléklet I. B. 3. d) pontja] a közvetett vámjogi képviselő saját nevében, de a megbízó importáló helyett teljesítésére utalással kiegészíti. A törvény az Áfa törvény 96. §-ában foglaltak szerint eljáró közvetett vámjogi képviselő részére, illetve az adómentes termékimporton kívül más, adóalanyiságot keletkeztető gazdasági tevékenységet belföldön nem végző importáló részére havi áfa-bevallási gyakoriságot ír elő azzal, hogy bevallást az utóbbi körnek csak arról a hónapról kell benyújtani, amelyben az adózó adómentes termékimportot megalapozó közösségi termékértékesítést végzett [Art. 1. számú melléklete I. B. 3. pontja].

A 18-24. §-hoz

A módosítás - az önkormányzatok adóztatási mozgásterének bővítése érdekében - 2009-től továbbra is lehetővé teszi az önkormányzatok számára, hogy a helyi építmény- és telekadót az alapterület, valamint a korrigált forgalmi érték alapján is működtethessék, azzal, hogy a számított érték-alapú adóztatásra is lehetőség lesz.

-----STARTING---POINT---VEGE---

A 25-31. §-hoz

A törvény hatályba léptető, illetve a normaszöveget és egyéb belső hivatkozásokat pontosító rendelkezéseket tartalmaz.

A törvény a közösségi jogi kívánalmaknak megfelelően rendezi a számlával egy tekintet alá eső okiratra (módosító számlára) előírt kötelező adattartalmat is. Ennek értelmében nem kötelező adattartalma a továbbiakban ezen okmánynak a kibocsátó és a címzett neve, címe, adószáma, de természetesen annak feltüntetésére a továbbiakban is lehetőség van.

A 32. §-hoz

A törvény 32. § (1) és (2) bekezdése az Áfa törvény 88. § (4) bekezdésének módosításához kapcsolódóan átmeneti rendelkezést tartalmaz. Azok az adóalanyok, amelyek a törvény kihirdetéséig bejelentették, hogy az ingatlan-bérbeadásra az adókötelessé tételt választják, e nyilatkozatukat a törvény kihirdetése napját követő naptól számított 30 napon belül a törvény kihirdetésétől kezdődő hatállyal úgy módosíthatják, hogy az adókötelessé tétel csak a lakóingatlannak nem minősülő ingatlanokra terjedjen ki. Azok az adóalanyok, amelyek a törvény kihirdetéséig az ingatlan-bérbeadás adókötelessé tételéről nem nyilatkoztak, a törvény kihirdetése napját követő 30 napon belül a törvény kihirdetésétől kezdődő hatállyal nyilatkozhatnak arról, hogy az ingatlan-bérbeadásra a lakóingatlanok kivételével adókötelessé tételt választanak.

A törvény 32. § (3) bekezdése az új Áfa törvényhez kapcsolódóan, a 2007. november 16. és 2008. február 15. közötti időszakra vonatkozó bejelentési, változás-bejelentési kötelezettség teljesítése és a választási jog gyakorlása körében amnesztia jellegű szabályt tartalmaz. E szerint, ha az adózó a 2007. november 16. és 2008. február 15. napja közötti időszakban teljesítendő bejelentési, változás-bejelentési kötelezettségének a módosító törvény kihirdetése napjától számított 30 napon belül eleget tesz, illetve ugyanezen feltételek szerint választási jogát gyakorolja (vagy korábbi választását módosítja), a bejelentést, változás-bejelentést, valamint a választási jogra vonatkozó nyilatkozatot e törvények alkalmazásában úgy kell tekinteni, mintha azt az adózó a törvényes határidőben teljesítette/gyakorolta volna. Ez a szabály nem vonatkozik az Áfa törvény 269. § (1) bekezdésében meghatározott esetre.

A 33. §-hoz

Lásd a 3. § indokolását.

A 34. §-hoz

A törvény 8. §-a 2008. május 1-jétől kezdődően leszűkíti a fordított adózás alá eső szolgáltatások körét. E módosítás ugyanakkor olyan átmeneti rendelkezések megalkotását is indokolja, amelyek egyértelművé teszik, hogy a fordított adózás alól kikerülő szolgáltatásokra mely esetekben alkalmazható először az „egyenes” adózás. A 34. § ezeket az átmeneti rendelkezéseket tartalmazza.

A 35. §-hoz

Gyakorlati tapasztalatok azt mutatják, hogy a négy és fél hónapos felkészülési idő, amelyet a törvény kihirdetésétől az alkalmazásáig nyitva álló idő jelentett, kevésnek bizonyult arra, hogy az érintett gazdálkodó szervezetek a rendelkezés alkalmazására felkészüljenek. Ezért a rendelkezés az alkalmazási időt áthelyezi 2009. január 1-jére.