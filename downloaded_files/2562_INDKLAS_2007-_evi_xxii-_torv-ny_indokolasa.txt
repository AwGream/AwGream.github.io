2007. évi XXII. törvény indokolása

a fogyasztóvédelmi jogszabályok alkalmazásáért felelős nemzeti hatóságok eljárására és együttműködésére vonatkozó közösségi jogi aktusok végrehajtásához szükséges törvénymódosításokról

-----STARTING---POINT---ALTALANOS--- 

A törvény célja egyes fogyasztóvédelmi tárgyú közösségi jogi aktusok végrehajtásának, illetve az alkalmazásukhoz szükséges feltételek biztosítása. Ennek keretében a következőkhöz kapcsolódó törvénymódosításokat tartalmazza:

− a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló, 2004. október 27-i 2006/2004/EK európai parlamenti és tanácsi rendelet (a továbbiakban: 2006/2004/EK rendelet) végrehajtásához szükséges hatásköri rendezések és eljárási szabályok,

− a 2006/2004/EK európai parlamenti és tanácsi rendeletnek a kölcsönös jogsegély tekintetében történő végrehajtásáról szóló bizottsági határozat (a továbbiakban: bizottsági határozat) végrehajtásának biztosítása,

− a fogyasztói érdekek védelme érdekében a jogsértés megszüntetésére irányuló eljárásokról szóló, 1998. május 19-i 98/27/EK európai parlamenti és tanácsi irányelv (a továbbiakban: 98/27/EK irányelv) alkalmazásához szükséges eljárási szabályok.

I. A 2006/2004/EK rendelet végrehajtása

1. A rendelet célja a fogyasztóvédelmi tárgyú közösségi jogi aktusok végrehajtását biztosító tagállami hatóságok egymás közötti, valamint a Bizottsággal való együttműködése feltételeinek megteremtése a rendelet mellékletében felsorolt jogi aktusok rendelkezéseit érintő Európai Közösségen belüli jogsértések tekintetében. Ennek érdekében a rendelet 4. cikkének (1) bekezdése előírja, hogy a tagállamoknak ki kell jelölniük a rendelet alkalmazásáért felelős, hatáskörrel rendelkező hatóságokat és - az adott tagállamban a rendelet alkalmazásának összehangolását végző - összekötő hivatalt. Továbbá a rendelet 4. cikkének (6) bekezdése szerint a tagállamoknak biztosítaniuk kell, hogy a hatáskörrel rendelkező hatóságok rendelkezzenek a rendelet alkalmazásához szükséges vizsgálati és intézkedési jogosítványokkal. E jogosítványok a következők: dokumentumokhoz való hozzáférés; információkérés; helyszíni ellenőrzés; a jogsértéssel való felhagyásra történő írásbeli felszólítás; a jogsértéssel való felhagyásra vonatkozó kötelezettségvállalás elérése, valamint annak közzététele; a jogsértéssel való felhagyásnak vagy a jogsértés megtiltásának elrendelése, valamint az erre vonatkozó határozat közzététele; eljárási bírság kiszabása.

2. A hatáskörrel rendelkező hatóságok listáját a Kormány a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2006/2004/EK rendelet végrehajtásához szükséges egyes intézkedésekről szóló 2083/2006. (IV. 18.) Korm. határozatában jóváhagyta. A hatáskörrel rendelkező hatóságok az Európai Bizottság, valamint a többi tagállam részére bejelentésre kerültek. A 2083/2006. (IV. 18.) Korm. határozat melléklete szerint az egyes, a fogyasztók érdekeinek védelmét szolgáló jogszabályok tekintetében hatáskörrel rendelkező hatóságok a következők:

− a Gazdasági Versenyhivatal (GVH),

− a Fogyasztóvédelmi Főfelügyelőség (FVF), illetve a megyei (fővárosi) fogyasztóvédelmi felügyelőségek (felügyelőségek) (a továbbiakban együtt: fogyasztóvédelmi hatóság),

− a Pénzügyi Szervezetek Állami Felügyelete (PSZÁF),

− az Országos Rádió és Televízió Testület (ORTT),

− a Nemzeti Hírközlési Hatóság (NHH),

− az Országos Gyógyszerészeti Intézet (OGYI), illetve

- a Polgári Légiközlekedési Hatóság (PLH). (A PLH a 2083/2006. (IV. 18.) Korm. határozat mellékletének 2006. decemberi módosításával kikerült a hatáskörrel rendelkező hatóságok köréből, így a törvénnyel már nem érintett.)

Összekötő hivatalként a Fogyasztóvédelmi Főfelügyelőség került kijelölésre a Fogyasztóvédelmi Főfelügyelőség szervezetéről, feladat- és hatásköréről, valamint a fogyasztóvédelmi bírság felhasználásáról szóló 89/1998. (V. 8.) Korm. rendeletnek a 92/2006. (IV. 18.) Korm. rendelettel történt módosításával. Ezt követően mint összekötő hivatal az Európai Bizottság és a többi tagállam felé bejelentésre került.

3. A törvény a hatáskörrel rendelkező hatóságok közül a GVH, az OGYI, az FVF, illetve a felügyelőségek, valamint az NHH eljárási szabályozása tekintetében szükséges módosításokat tartalmazza. Nem a törvény keretében, hanem külön törvényekben kerül sor a Pénzügyi Szervezetek Állami Felügyeletéről szóló 1999. évi CXXIV. törvénynek a PSZÁF-ra vonatkozóan, valamint a rádiózásról és televíziózásról szóló 1996. évi I. törvénynek az ORTT-re vonatkozóan szükséges módosítására.

A törvény − e hatóságok feladatai szabályozásának rendjével összhangban − törvényi szinten is megvalósítja a GVH, az OGYI, az FVF, illetve a felügyelőségek, és az NHH kijelölését a rendelet végrehajtására. Erre a hatóságok listájának Kormány általi jóváhagyását követően is szükség van, az érintett hatóságok feladatkörének szabályozása ugyanis teljeskörűen (a fogyasztóvédelmi hatóságok esetében pedig keretjelleggel, a fő tevékenységi köröket lefektetve) törvényi szinten történik. Így e hatóságok számára feladat megállapítására törvényi szinten van lehetőség. A rendelet végrehajtására történő kijelölést az adott hatóság feladatkörét meghatározó rendelkezésekhez kapcsolódóan kell megtenni.

4. Előfordul, hogy egy adott közösségi jogi aktus tekintetében több hatóság is rendelkezik hatáskörrel, az átültető szabályozásban kialakított hatásköri rendezéstől függően. Ilyen esetekben, amennyiben ez lehetséges, elválasztásra kerül az egyes hatóságok rendelet végrehajtásával kapcsolatos feladatköre. Így a 2000/31/EK európai parlamenti és tanácsi irányelv esetében egyes rendelkezéseket átültető szabályok a fogyasztóvédelmi hatóság, míg más, pontosan körülhatárolható szabályok az NHH hatáskörébe tartoznak.

Amennyiben a hatáskörök egyértelmű elhatárolására nincs mód, minden érintett hatóság kijelölésre kerül a rendeletnek az adott jogi aktus tekintetében történő végrehajtására, de csak a feladatkörében, azaz abban a körben, amelyben a hazai jogszabályok értelmében eljár. Ilyen például a 87/102/EGK tanácsi irányelv, melynek a fogyasztóvédelemről szóló 1997. évi CLV. törvényben (a továbbiakban: Fgytv.) történt átültetését a fogyasztóvédelmi hatóság, a hitelintézetekről és a pénzügyi vállalkozásokról szóló 1996. évi CXII. törvényben, más kötelezetti körre kiterjedően történt átültetését pedig a PSZÁF hajtatja végre.

Vannak végül olyan esetek is, amikor a jogszabály párhuzamosan állapít meg hatásköröket. Ilyenkor valamennyi érintett hatóság minden ügyben eljárhat a rendelet adott irányelv tekintetében történő végrehajtására. Ilyen a szabályozás a 2001/83/EK európai parlamenti és tanácsi irányelv esetében, ahol mind a fogyasztóvédelmi hatóság, mind pedig az OGYI teljes jogkörrel eljárhat, a megelőzés szabályai szerint. Ennek megfelelően mindkét hatóság a teljes irányelv vonatkozásában kijelölésre kerül.

5. A kijelölésnek a törvényben alkalmazott megoldására [„a (...) hatóság látja el a 2006/2004/EK rendelet végrehajtását a (...) irányelvet átültető tagállami jogszabályokba ütköző Európai Közösségen belüli jogsértések tekintetében”] azért van szükség, mert a rendelet 3. cikkének a) és b) pontja értelmében az a cselekmény vagy mulasztás minősül a rendelet alkalmazásában „Közösségen belüli jogsértésnek”, amely a rendelet mellékletében felsorolt, a tagállamok belső jogrendjébe átültetett irányelvek rendelkezéseibe ütközik. Így a rendelet szerinti jogsegélyeljárás során minden tagállami hatóság a közösségi jogi rendelkezések megsértése miatt jár el, az irányelvi típusú jogharmonizáció jellegénél fogva azonban az irányelvet átültető nemzeti jogszabály az, amelyben az irányelvi célkitűzés konkretizálódik. Minden nemzeti hatóság a saját nemzeti jogát alkalmazza, amelyek a közösségi jogi alap miatt − elvben − azonosak kell, hogy legyenek tartalmukban (az anyagi jogi oldalon a fogyasztóvédelmi tárgyú irányelv átültetése, az eljárási oldalon pedig a rendelet alapján harmonizált eljárási szabályozások miatt). Ugyanakkor lehet, hogy az eljárás alapját képező jogsértés egy másik tagállam átültető szabályozásának megsértését jelenti, s ez lesz az alapja a magyar hatóság kölcsönös jogsegély keretében történő megkeresésének, ezért nem lehet azt mondani, hogy a magyar hatóság csak az adott irányelvet átültető magyar szabályozás megsértése kapcsán járna el.

A magyar hatóság azonban ezt követően sem anyagi jogi, sem pedig eljárásjogi oldalon nem a másik tagállam jogát alkalmazza, hanem a vonatkozó magyar szabályozást. Így a rendelet 15. cikke (2) bekezdésének b) pontja értelmében arra is mód van, hogy „a megkeresett hatóság a megkereső hatósággal folytatott konzultációt követően visszautasíthatja a (...) végrehajtási intézkedésekre vonatkozó megkeresés teljesítését, ha megfelelő vizsgálat lefolytatását követően úgy véli, hogy a Közösségen belüli jogsértés elkövetésére nem került sor”.

6. Az Fgytv. módosításával törvényi szintű szabályozást nyer az összekötő hivatal kijelölése annak érdekében, hogy az FVF-nek a rendelettel kapcsolatos feladatai egy helyen kerüljenek rendezésre, mégpedig ott, ahol az alapvető feladatkörök lefektetése történik.

7. A törvény tartalmazza továbbá a rendelet 4. cikkének (6) bekezdése szerinti, az érintett hatóságok eljárási szabályozásában eddig hiányzó jogosítványok biztosítására irányuló rendelkezéseket. A rendelet 4. cikke (6) bekezdésének felsorolásában foglalt minimális eljárási jogosítványokat az érintett hatóságok eljárási szabályozása, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) jelenleg is biztosítja, két kivétellel.

7.1. Az e) pont szerint a rendelet végrehajtásában érintett hatóságoknak rendelkezniük kell olyan jogkörrel, hogy a Közösségen belüli jogsértés elkövetéséért felelős eladótól vagy szolgáltatótól a Közösségen belüli jogsértéssel való felhagyásra vonatkozó „kötelezettségvállalást” érjenek el, és adott esetben e kötelezettségvállalás közzétételét rendeljék el. Hangsúlyozni kell, hogy a „kötelezettségvállalás elérése (kieszközlése)” olyan eljárási jogosítvány, amelyet a rendelet az intézkedési jogosítványok rendszerében a jogsértéssel felhagyásra való írásbeli felszólítás és a jogsértéssel felhagyás határozattal történő elrendelése között helyez el, tehát az a közösségi szabályozás értelmében a „jogsértéssel való felhagyás vagy annak megtiltása elrendelésé”-től különböző (annál enyhébb) eljárási jogosítványt takar.

A Ket. 76. §-a értelmében, „ha jogszabály lehetővé teszi, az első fokon eljáró hatóság a hatáskörébe tartozó ügynek a közérdek és az ügyfél szempontjából is előnyös rendezése érdekében határozathozatal helyett az ügyféllel hatósági szerződést köthet”. A szerződés keretében olyan kötelezettség is vállalható, melyre az ügyfél hatósági határozattal egyébként nem lenne kötelezhető. A 77. § (2) bekezdése szerint, „ha az ügyfél a szerződésben foglaltakat megszegi, a szerződés jogerős és végrehajtható határozatnak minősül, és a hatóság − az addigi teljesítések figyelembevételével − hivatalból intézkedik a végrehajtás elrendeléséről.” A 88. § (1) bekezdése alapján a hatóság − a hatáskörének keretei között − ellenőrzi a jogerős vagy fellebbezésre való tekintet nélkül végrehajtható hatósági határozatban foglaltak teljesítését is.

A hatósági szerződés intézménye megfelelő eszköz a rendelet 4. cikke (6) bekezdésének e) pontja szerinti eljárási jogosítvány megvalósítására. Előnye, hogy amennyiben a jogsértő nem a szerződésnek megfelelően jár el, a szerződésszegésének következményeit viselnie kell, s ennek keretében akár a korábbi magatartásáért is felelősségre vonható. Előnye továbbá, hogy egységes rendezést ad valamennyi, a rendelet végrehajtásában érintett hatóság tekintetében.

Mindazonáltal a Ket. 76. §-a (1) bekezdésének rendezésére figyelemmel („ha jogszabály lehetővé teszi”), a hatósági szerződés alkalmazásának lehetőségéről az egyes hatóságok eljárását szabályozó jogszabályokban kifejezetten rendelkezni kell. A törvény az érintett törvényeket: a gazdasági reklámtevékenységről szóló 1997. évi LVIII. törvényt (a továbbiakban: Grtv.), az Fgytv.-t, továbbá az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvényt (a továbbiakban: Ektv.) kiegészítve lehetőséget biztosít a hatósági szerződés alkalmazására a rendelet végrehajtása körében lefolytatott eljárásokban.

A hatósági szerződéskötés feltétele az ügyfél vállalása a Közösségen belüli jogsértéssel való felhagyásra vonatkozóan, ahol a jogsértés megszüntetésének módját, kritériumait a hatóság határozza meg, s rögzíti a szerződésben.

A hatósági szerződés tekintetében további - Ket.-tel összhangban lévő - szabályok, feltételek is megállapíthatók a Ket. 76. §-ának (2) bekezdése értelmében. Így a rendelet 4. cikke (6) bekezdése e) pontjának teljes körű érvényesíthetősége érdekében rendelkezni kell a hatósági határozat közzétételének lehetőségéről. A hatósági szerződések közzétételére a Ket. nem ad egyértelmű szabályozást, mivel csak a jogerős határozatok nyilvános közzétételéről rendelkezik oly módon, hogy amennyiben közzétételüket törvény elrendeli, arra a hirdetményi közlés szabályait kell alkalmazni. A hatósági szerződésekről szóló közlemény közzétételére vonatkozó szabályozás, amely meghatározza a közlemény tartalmi elemeit is, a hirdetményi közlés szabályainak analógiájára kerül kialakításra.

7.2. A másik terület, ahol a rendelet 4. cikke (6) bekezdésének való megfelelés érdekében a meglévő eljárási szabályozások kiegészítésére van szükség: a jogsértéssel való felhagyást vagy annak megtiltását elrendelő határozatok közzététele. A Ket. 81. §-ának (8) bekezdése értelmében törvény elrendelheti a jogerős határozat nyilvános közzétételét. Ebben az esetben a hirdetményi úton történő közlés szabályait azzal az eltéréssel kell alkalmazni, hogy a határozat rendelkező része is közzétehető, nem kell tartalmaznia azonban a jogorvoslat lehetőségéről szóló tájékoztatást. A hirdetményi közlésről a Ket. 80. §-a rendelkezik, a hirdetmény tartalmi elemeit a (2) bekezdés határozza meg.

7.2.1. Minthogy az Ektv. az NHH eljárása tekintetében a Ket.-et rendeli alkalmazni, e törvényben a közzétételi kötelezettség előírására, valamint a közzététel helyének (a hatóság honlapja) meghatározására van szükség. Ugyanakkor, a Ket.-nek az adatvédelemmel kapcsolatos rendelkezései alapján indokolt a fogyasztó személyes adatai nyilvánosságra hozatalának elkerülése. Ennek jogszabályi alapja a Ket. 17. §-ának (2) bekezdése, melynek értelmében „a hatósági eljárás tartama alatt − különösen (...) a döntésnek hirdetményi úton való közlésénél − a hatóság gondoskodik arról, hogy (...) a személyes adatok védelme biztosított legyen”.

7.2.2. A Grtv.-ben, valamint az Fgytv.-ben szabályozott hatósági eljárásokban - a Ket. 13. §-a (1) bekezdésének d) pontja alapján - lehetőség van a Ket. szabályozásától való eltérésre. Az említett jogszabályhely alapján a Ket. rendelkezéseit a piacfelügyeleti és a piac szabályozásával kapcsolatos eljárásokban csak akkor kell alkalmazni, ha az ügyfajtára vonatkozó törvény eltérő szabályokat nem állapít meg.

Az Fgytv. 43. §-ának f) pontja szerint az FVF és a felügyelőségek piacfelügyeleti tevékenységük körében ellenőrzik az áruk forgalmazására és a szolgáltatások nyújtására vonatkozó jogszabályok és hatósági előírások megtartását. E rendelkezés értelmében az FVF és a felügyelőségek ellenőrzésre irányuló hatósági eljárásai a piacfelügyelet körébe tartoznak.

A Grtv., illetőleg az annak alapján folytatható reklámfelügyeleti eljárás a piac szabályozásának eszköze. A törvény miniszteri indokolása a reklámot a piacgazdaság körülményei között a verseny egyik legfontosabb eszközeként határozza meg. A gazdasági reklámtevékenység a reklámozott áruktól és szolgáltatásoktól nem választható el, mivel azok bemutatását, népszerűsítését célozza, így a reklámszabályok megsértése egyúttal az áruk és szolgáltatások piacának sérelmét is jelenti.

A reklám piacalakító szerepe abból adódik, hogy a reklám az áruk és szolgáltatások iránti fogyasztói keresletet befolyásolja, a fogyasztók piaci döntéseit határozhatja meg, így egy adott reklám jogellenességét megállapító reklámfelügyeleti eljárás sem definiálható másképpen, mint a piacra ható, a piacot szabályozó eljárásként.

A miniszteri indokolás a reklám sajátosságait feltárva kiemeli, hogy a reklámozást és annak szabályozását két alapvető szempontból kell megközelíteni: egyrészről a fogyasztói érdekek védelme, másrészről a piaci verseny fenntartása, a verseny és az üzleti tisztesség biztosítása oldaláról. A reklámra vonatkozó minden jogi szabályozásnak e két alapvető érdek biztosítását kell alapul vennie. E jelleget a Grtv. preambuluma is megjeleníti: a Grtv. megalkotásának céljaként a fogyasztók érdekei biztosítása mellett a gazdasági hatékonyságot és a társadalmi jólétet szolgáló piaci verseny fenntartását, az üzleti tisztesség követelményeit betartó vállalkozások érdekeinek védelmét, valamint az áruk és a szolgáltatások értékesítésének előmozdítását jelölve meg. A kifejtettek alapján a reklámfelügyeleti eljárás a Ket. szóhasználatában „a piac szabályozásával kapcsolatos eljárás”-nak tekintendő.

Ugyanakkor a fogyasztóvédelmi hatósági és a reklámfelügyeleti eljárás tekintetében is csak ott indokolt a Ket.-től való eltérés, amennyiben a közzétett határozat tartalmára vonatkozó Ket.-beli szabályok kiegészítésre szorulnak. Emellett indokolt a közzéteendő határozatok körét − a közösségi jogi kötelezettség által közvetlenül determinált körön túlmutatva − a belső jogalkalmazási megfontolásokat is figyelembe véve meghatározni. A különböző − tartalmuk jellege és a jogsértés súlya szerint meghatározott − határozattípusok differenciált megközelítést tesznek szükségessé.

A közzéteendő dokumentum tartalma tehát részben a Ket.-től eltérően kerül meghatározásra. Így nem az ügyfél, hanem csupán a jogsértő adatait kell közzétenni. A közzététel során meg kell jelölni, hogy az a törvény mely rendelkezése alapján történik. A közzétett dokumentumnak tartalmaznia kell − a Ket. megengedő rendelkezésével összhangban − a határozat rendelkező részét, továbbá bele kell foglalni a megállapított tényállást is. Ezen túlmenően a határozattal szembeni jogorvoslat tényét, illetve annak eredményét is fel kell tüntetni. A határozat rendelkező részének, valamint a megállapított tényállásnak a közlése a közzététel célja (azaz a fogyasztók tájékoztatása a jogsértésekről, azok elkövetőiről, továbbá a jogsértések miatt megállapított szankciókról) megvalósulásának feltétele. A jogorvoslatról való tájékoztatás kötelezettsége az érintett vállalkozás szempontjából garanciális elem, mely a jóhírnév megsértésének problémáját hivatott kezelni.

7.2.3. A korábbi közzétételi szabályoktól eltérően fontos új elemként jelenik meg valamennyi érintett törvény vonatkozásában, hogy az eljáró hatóságnak mérlegelése szerint lehetősége van arra, hogy közzétett határozatáról a nemzeti hírügynökséget tájékoztassa. E rendelkezés kiküszöböli a napilapokban történő közzétételhez kapcsolódó költségviselés problémakörét. A sajtónyilvánosság szélesebb körű megteremtése pedig annak jogsértéstől visszatartó ereje mellett a fogyasztók tájékoztatásának általános javulását eredményezheti.

7.2.4. A közzétételi szabályokhoz kapcsolódóan hangsúlyozni kell, hogy a közzététel tágabb körben történő előírása, illetve lehetővé tétele nem érinti más jogszabályok nyilvánosságra vonatkozó rendelkezéseinek érvényesülését. A közzététel tényétől vagy annak elmaradásától függetlenül alkalmazni kell az eljáró szerv a közérdekű adatok nyilvánosságáról szóló 1992. évi LXIII. törvény szerinti kötelezettségeire, valamint a Ket. 69. §-ának (6) bekezdésében szabályozott iratbetekintésre vonatkozó szabályokat.

II. A bizottsági határozat végrehajtása

A 2006/2004/EK rendelet végrehajtásához a kölcsönös jogsegély tekintetében részletes szabályokat megállapító bizottsági határozat ugyan jellegénél fogva közvetlenül alkalmazható, azonban címzettjeiként a tagállamokat jelöli meg. Így annak az érintett hatóságok általi végrehajtását utalásos rendelkezés formájában indokolt biztosítani.

III. A 98/27/EK irányelvnek való megfelelés

A törvény a 98/27/EK irányelv átültetésére vonatkozó korábbi rendelkezések kisebb korrekcióját, illetve kiegészítését tartalmazza. Ennek körében kiegészülnek azok a rendelkezések, melyek lehetővé teszik a jogsértések kellő gyorsasággal, adott esetben sürgősségi eljárással történő megszüntetését (az ügydöntő határozat meghozataláig terjedő időtartamra a jogsértés megszüntetését elrendelő végzés, az erről történő soron kívüli döntés, azonnali végrehajtás). Pontosításra, illetve kiegészítésre kerülnek az irányelv szerinti feljogosított egységek eljáráskezdeményezésre vonatkozó jogosultságát biztosító rendelkezések. Módosulnak továbbá a hatósági döntések közzétételére vonatkozó szabályok.

Az irányelv átültetése már az Európai Unióhoz való csatlakozást megelőzően megtörtént. Az Európai Bizottság azonban vizsgálva az irányelv átültetésére vonatkozó nemzeti végrehajtási intézkedéseket, megkeresésében hiányosságokra mutatott rá az irányelv egyes követelményeinek alkalmazása tekintetében. Válaszában a Kormány a szükséges korrekciók, illetve kiegészítések megtételére vállalt kötelezettséget. A törvény a Bizottság felé is jelzett eljárási szabályozási módosításokat valósítja meg a GVH, az OGYI, az FVF és a felügyelőségek, valamint az NHH vonatkozásában. A PSZÁF, valamint az ORTT eljárása tekintetében szükséges módosításokat külön törvények fogják tartalmazni.

-----STARTING---POINT---RESZLETES---

Az 1. §-hoz

A Grtv. 15. §-a (4) bekezdésének módosításával a fogyasztóvédelmi hatóság, illetve a gyógyszerészeti hatóság kerül kijelölésre a 2006/2004/EK rendelet végrehajtására az emberi felhasználásra szánt gyógyszerek közösségi kódexéről szóló 2001/83/EK európai parlamenti és tanácsi irányelv - a gyógyszerek reklámozására vonatkozó - 86-100. cikke tekintetében.

A Grtv. 15. § új (5) bekezdésével kiegészítésre kerül továbbá a szabályozás a 2007/76/EK bizottsági határozat végrehajtására utalással.

A 2. §-hoz

A Grtv. 16. §-ának (3) bekezdésében a 98/27/EK irányelv 4. cikke (1) bekezdését átültető rendelkezés az egységes megfogalmazás, az irányelv hivatalos szövegváltozatának való megfelelés, továbbá a Hivatalos Lap megjelölése megváltozásának lekövetése érdekében szövegszerű pontosításra kerül. Tartalmi változással azonban a módosítás nem jár.

A 3. §-hoz

A 2006/2004/EK rendelet 4. cikke (6) bekezdésének e) pontja szerinti eljárási jogosítvány megteremtése érdekében a reklámfelügyeleti eljárás szabályozása kiegészítésre kerül a hatósági szerződéskötés lehetőségével, a rendelet végrehajtása körében. A 19/B. § beiktatásával a fogyasztóvédelmi hatóság és a gyógyszerészeti hatóság eljárásában válik lehetővé a hatósági szerződés alkalmazása. (Erről bővebben: az általános indokolás I.7.1. pontja.)

A Gazdasági Versenyhivatal reklámfelügyeleti eljárására a Grtv. 17. §-ának (2) bekezdése értelmében a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) rendelkezéseit kell alkalmazni, meghatározott kivételekkel. E tekintetben nem indokolt kivételt tenni, ugyanis a Tpvt. 75. §-ában szabályozott kötelezettségvállalás intézménye megfeleltethető a 2006/2004/EK rendelet 4. cikke (6) bekezdésének e) pontja szerinti eljárási jogosítványnak.

A 4. §-hoz

A Grtv. 20/A. §-a új rendelkezésként a reklámfelügyeleti eljárásban hozott határozatok közzétételének szabályait állapítja meg. A hatósági döntések nyilvánosságra hozatalának kérdése az utóbbi időben egyre nagyobb jelentőséggel bír. A nyilvánosság eszköze alkalmas egyrészt a jogsértésektől való visszatartásra, másrészt tájékoztatja a közvéleményt, a fogyasztókat a jogsértések elkövetéséről, a jogsértők kilétéről, továbbá a hatóság tevékenységéről, munkájáról.

A reklámfelügyeleti szabályozás privilegizált jellegére tekintettel a Ket. határozatok közzétételére vonatkozó szabályaitól eltérő szabályok kerülnek megállapításra.

A nagyobb súlyú, jelentőségű esetekben (amikor a bírságösszeg a jogsérelem súlyára vagy a jogsértés tárgyának értékére tekintettel kiugróan magas, illetve amikor a jogsértést ismételten követik el) a határozat közzététele kérdésében nincs helye mérlegelésnek, a közzététel kötelező. Kötelező továbbá a határozat közzététele a közösségi normák által meghatározott körben, jelen esetben a 2006/2004/EK rendelet, valamint a 98/27/EK irányelv végrehajtására irányuló eljárás esetében. Egyebekben bármely jogerős határozat közzétehető az eljáró hatóság mérlegelése alapján. A mérlegelés lehetősége biztosítja azt, hogy a közzététel intézménye betölthesse a nyilvánosság megfelelő tájékoztatásában való funkcióját, s a jelentéktelen határozatok tömegének közzététele ne rontsa le az intézmény súlyát.

Annak érdekében, hogy a közzététel a tájékoztatásra irányuló célját mind teljesebben be tudja tölteni, a közzétett dokumentum kötelező tartalma a Ket.-ben meghatározottaknál szélesebben kerül megállapításra. Így tartalmaznia kell nemcsak a határozat rendelkező részét (pl. a hatóság bírságolásról szóló döntését), hanem a - Ket. 72. §-a szerint az indokolás részét képező - megállapított tényállást is, amely alapján a hatóság a döntést hozta (pl. azt a jogsértő magatartást, amely miatt a bírságot kiszabták). Ugyanakkor a határozat szerint elmarasztalt vállalkozások jogvédelme érdekében a jogorvoslatra vonatkozó információknak is szerepelnie kell a közzétett dokumentumban. A közzétételt a jogorvoslati eljárás eredményével, amikor és amennyiben az az eljáró hatóság rendelkezésére áll, ki kell egészíteni.

A Grtv. 20/B. §-ában a hatósági szerződések nyilvánosságra hozatala a határozatokhoz hasonlóan kerül szabályozásra.

Az 5. §-hoz

A törvény kiegészíti a Grtv. jogharmonizációs záradékát azokra a közösségi jogi aktusokra való hivatkozással, amelyeknek a törvény biztosítja a végrehajtását.

A záradék az erre vonatkozó elvárásoknak megfelelően jelzi, hogy a Grtv. mely rendelkezései érintettek a jogharmonizációban, továbbá, hogy a Grtv. az egyes közösségi jogi aktusoknak való megfelelést nem önmagában, illetve nem teljeskörűen biztosítja, hanem egyes esetekben − értelemszerűen − csak a fogyasztóvédelmi hatóság, a gyógyszerészeti hatóság, illetve a Gazdasági Versenyhivatal feladatkörében és eljárásában.

A 6. §-hoz

Az Fgytv. hatályát meghatározó rendelkezés módosítását az európai közösségi jogi aktusok végrehajtásának biztosítása teszi szükségessé. A 2006/2004/EK rendelettel létrehozott tagállamok közötti jogsegélyeljárást ugyanis a Közösségen belüli jogsértések esetén kell lefolytatni. A „Közösségen belüli jogsértés” fogalmába a rendelet 3. cikkének b) pontja szerint azok a jogsértő cselekmények tartoznak, amelyek elkövetésének helye, elkövetőjének letelepedési helye, illetve elkövetésére vonatkozó bizonyíték vagy vagyoni érték helye a fogyasztó lakóhelyétől eltérő tagállamban van. Ebből a szempontból a törvény hatályos rendelkezésében a „Magyar Köztársaság területén végzett” tevékenységekre történő szűkítés akadályát képezné annak, hogy a magyar fogyasztóvédelmi hatóság eljárjon megkereső hatóságként olyan esetekben, amikor más tagállamokban végzett tevékenység a Magyar Köztársaság területén sérti a fogyasztók érdekeit, vagy megkeresett hatóságként olyan esetben, ha az elkövetésre vonatkozó bizonyíték a kapcsolóelem a Magyar Köztársaság területéhez. Ezért szükség van e kritérium kiiktatására.

A Magyar Köztársaság területére való utalás elhagyásától függetlenül a törvény hatálya a jogalkotásról szóló 1987. évi XI. törvény 11. §-ának (1) bekezdése értelmében továbbra is a Magyar Köztársaság területére terjed ki. Ugyanakkor ilyen módon megszüntetésre kerül a 2006/2004/EK rendelet közvetlen alkalmazásának, a fogyasztóvédelmi hatóság eljárásának akadálya a rendeletben meghatározott körben.

Az Fgytv. hatálya ezen túlmenően bővítésre kerül oly módon is, hogy az a jövőben nemcsak a gazdasági, hanem a szakmai tevékenységekre is kiterjed. Ilyen módon a szakmai tevékenység keretében a fogyasztóknak szolgáltatást nyújtó személyek (pl. tervezők, szakértők, ügyvédek, földmérők) tevékenysége bekerül a fogyasztóvédelmi ellenőrzés körébe.

Technikai szempontú módosítás, hogy a „gazdálkodó szervezet” fogalmának meghatározása a hatályra vonatkozó rendelkezésből az értelmező rendelkezések közé kerül átemelésre.

A 7. §-hoz

Az Fgytv. értelmező rendelkezései kiegészülnek a „gazdálkodó szervezet” − a hatály-meghatározásból átemelt − fogalmának meghatározásával. Tartalmi változás a meghatározásban, hogy az nemcsak a Magyar Köztársaságban, hanem a külföldön nyilvántartásba vett jogi személyekre is kiterjesztésre kerül. Ennek oka az, hogy az Európai Gazdasági Térség államainak vállalkozásai határon átnyúló szolgáltatás keretében letelepedés (tehát magyarországi fióktelep létrehozása) nélkül is végezhetnek olyan gazdasági tevékenységet, amely a Magyar Köztársaság területén érinti a fogyasztókat, s ilyen esetekben a fogyasztóvédelmi hatóság eljárására szükség lehet.

A légiforgalomban történő utasszállítás például jellegzetes területe a letelepedés nélküli, határon átnyúló szolgáltatásnak. A 2006/2004/EK rendelet végrehajtásával érintett, a visszautasított beszállás és légijáratok törlése vagy hosszú késése esetén az utasoknak nyújtandó kártalanítás és segítség közös szabályainak megállapításáról szóló 261/2004/EK európai parlamenti és tanácsi rendelet (a továbbiakban: 261/2004/EK rendelet) végrehajtása érdekében szükséges biztosítani, hogy ilyen esetekben is el tudjon járni a fogyasztóvédelmi hatóság.

A 8. §-hoz

Az Fgytv. 39. §-ának (5) bekezdésében a 98/27/EK irányelv 4. cikke (1) bekezdését átültető rendelkezés az egységes megfogalmazás, az irányelv hivatalos szövegváltozatának való megfelelés, továbbá a Hivatalos Lap megjelölése megváltozásának lekövetése érdekében szövegszerű pontosításra kerül. Tartalmi változással azonban a módosítás nem jár.

A 9. §-hoz

Az Fgytv. 43/A. §-ával - az ebben meghatározott közösségi jogi aktusok tekintetében - kerül kijelölésre a fogyasztóvédelmi hatóság mint a 2006/2004/EK rendelet végrehajtásában hatáskörrel rendelkező hatóság. A rendelkezés az összes olyan közösségi jogi aktus tekintetében történő kijelölést tartalmazza, amelynek kikényszerítését a vonatkozó jogszabályok értelmében a fogyasztóvédelmi hatóság végzi. A megosztott hatáskörökről az általános indokolás I.4. pontja részletes leírást tartalmaz.

A (2) bekezdés a 261/2004/EK rendelet tekintetében történő kijelölést tartalmazza. Ez esetben az eljáró hatóság szintén a fogyasztóvédelmi hatóság. Ugyanakkor a fogyasztóvédelmi hatóság számára az eljáráshoz olyan háttérinformációk, szempontok ismerete szükséges, amelyeknek csak a légiközlekedési hatóság van birtokában (a légijáratok késésének okai, körülményei stb.). Ezért a fogyasztóvédelmi hatóság részére történő feladatmegállapítás során utalás történik arra, hogy a hatóság szükség szerint megkeresi a légiközlekedési hatóságot. Ez a megkeresés a Ket. belföldi jogsegélyre vonatkozó szabályai szerint történik.

A (3) bekezdés a fogyasztóvédelmi hatóságot jelöli ki − összekötő hivatalként − a 2006/2004/EK rendelet szerinti kölcsönös jogsegélyeljárás koordinálására.

Az Fgytv. 43/B. §-ában a 2006/2004/EK rendeletben előírt, az Európai Bizottság, valamint a többi tagállam felé teljesítendő értesítési, tájékoztatási, valamint kétévenkénti tagállami jelentéstételi kötelezettségek végrehajtására a fogyasztóvédelemért felelős miniszter kerül kijelölésre.

A 10. §-hoz

Az Fgytv. 46. §-ának (2) bekezdésében a 98/27/EK irányelv 4. cikke (1) bekezdését átültető rendelkezés az egységes megfogalmazás, az irányelv hivatalos szövegváltozatának való megfelelés, továbbá a Hivatalos Lap megjelölése megváltozásának lekövetése érdekében szövegszerű pontosításra kerül. Tartalmi változással azonban a módosítás nem jár.

A „külön jogszabályban meghatározott rendelkezések”-re történő hivatkozás a fogyasztói érdekek védelme érdekében a jogsértés megszüntetésére irányuló eljárásokról szóló 98/27/EK irányelv mellékletében meghatározott irányelvekkel összeegyeztethetőséget teremtő jogszabályok felsorolásáról szóló 13/2004. (IV. 16.) IM rendeletben felsorolt átültető rendelkezésekre utal. A miniszteri rendelet elfogadását követően − az érintett irányelveket átültető nemzeti jogszabályi rendelkezések változásait követve − folyamatosan felülvizsgálatra és módosításra kerül.

A 11. §-hoz

A 2006/2004/EK rendelet 4. cikke (6) bekezdésének e) pontja szerinti eljárási jogosítvány megteremtése érdekében a fogyasztóvédelmi hatóságok eljárásának szabályozása − a 47/B. § beiktatásával − kiegészítésre kerül a hatósági szerződéskötés lehetőségével, a rendelet végrehajtása körében. (Erről bővebben: az általános indokolás I.7.1. pontja)

A 12. §-hoz

Az Fgytv. 49. §-a (1) bekezdésének módosítása pontosítja a hatóság azonnali rendelkezésének szabályait. A korábban használt „ideiglenes intézkedés” intézménye helyett − a többi érintett hatóság eljárási szabályozásával összhangban − az érdemi határozat meghozataláig terjedő időtartamra hozott, a jogsértés megszüntetését azonnali hatállyal elrendelő végzés kiadásának lehetősége kerül szabályozásra, mivel a Ket. az „ideiglenes intézkedés”-t másra használja [Ket. 22. § (4) bek.]. A hatóság erre irányuló jogosítványa részben a 98/27/EK irányelv 2. cikke (1) bekezdése a) pontjának való megfelelést szolgálja. A hivatkozott közösségi jogi előírás szerint biztosítani kell a jogsértések kellő gyorsasággal, adott esetben sürgősségi eljárással történő megszüntetését.

A végzés csak a határozat elleni fellebbezésben támadható meg [Ket. 98. § (2) bek.].

A 13. §-hoz

A határozatok nyilvánosságra hozatalának szűkebb körű szabályozását az Fgytv. korábban is tartalmazta. E szabályok azonban − az adatvédelmi biztos megállapításai szerint − nem feleltek meg a közérdekű adatok és a közérdekből nyilvános adatok megismerésére vonatkozó, elsősorban a személyes adatok védelméről és a közérdekű adatok nyilvánosságáról szóló 1992. évi LXIII. törvényben meghatározott követelményeknek. A határozatok közzétételét csak szűk körben tették kötelezővé, a közzététel lehetőségének eseteit pedig nem egzakt módon határozták meg. A hatóság súlyos fogyasztói érdeksérelem megelőzése, illetve csökkentése érdekében hozhatta nyilvánosságra határozatát. Ennek következtében a fogyasztóvédelmi hatóságok nem vállalták fel a felelősséget, hogy eldöntsék, mi tekintendő súlyos fogyasztói érdeksérelemnek, és mikor van szó annak megelőzéséről, csökkentéséről. A határozatok így elenyésző számban kerültek nyilvánosságra. A törvény az adatvédelmi biztos felhívásának is eleget téve oly módon rendezi a közzététel szabályozását, hogy az mind a hazai jogszabályoknak, mind a közösségi jogi normáknak, mind pedig a jogintézmény céljának és az azzal szemben támasztott elvárásoknak megfeleljen. A szabályozás fontos eleme az ügyek jellege, súlya szerint történő differenciálás.

A fogyasztóvédelmi hatósági eljárások piacfelügyeleti jellegére tekintettel a Ket.-nek a határozatok közzétételére vonatkozó szabályaitól eltérő szabályok kerülnek megállapításra. Azokban az esetekben, amikor a jogsértő magatartás vagy mulasztás az életet, testi épséget, egészséget, illetve a környezetet veszélyezteti, vagy súlyos kárral fenyegető helyzetet idéz elő, az eljáró hatóság határozatát jogorvoslatra tekintet nélkül közzé kell tenni, mivel a fent felsorolt értékek védelme prioritást élvez.

A nagyobb súlyú, jelentőségű esetekben (amikor a bírságösszeg a jogsérelem súlyára vagy a jogsértés tárgyának értékére tekintettel kiugróan magas, illetve amikor a jogsértést ismételten követik el) a határozat közzététele kérdésében nincs helye mérlegelésnek, a jogerős határozat közzététele kötelező. Kötelező továbbá a határozat közzététele a közösségi normák által meghatározott körben: a 2006/2004/EK rendelet, valamint a 98/27/EK irányelv végrehajtására irányuló eljárás esetében.

Egyebekben bármely jogerős határozat közzétehető az eljáró hatóság mérlegelése alapján. A mérlegelés lehetősége biztosítja azt, hogy a közzététel intézménye betölthesse a nyilvánosság megfelelő tájékoztatásában való funkcióját, s a jelentéktelen határozatok tömegének közzététele ne rontsa le az intézmény súlyát.

Annak érdekében, hogy a közzététel a tájékoztatásra irányuló célját mind teljesebben be tudja tölteni, a közzétett dokumentum kötelező tartalma a Ket.-ben meghatározottaknál szélesebb. Így tartalmaznia kell nemcsak a határozat rendelkező részét (pl. a hatóság bírságolásról szóló döntését), hanem a - Ket. 72. §-a szerint az indokolás részét képező - megállapított tényállást is, mely alapján a hatóság a döntést hozta (pl. azt a jogsértő magatartást, amely miatt a bírságot kiszabták). Ugyanakkor a határozat szerint elmarasztalt vállalkozások, gazdálkodó szervezetek jogvédelme érdekében a jogorvoslatra vonatkozó információknak is szerepelnie kell a közzétett dokumentumban. A közzétételt a jogorvoslati eljárás eredményével, amikor és amennyiben az az eljáró hatóság rendelkezésére áll, ki kell egészíteni.

A 14. §-hoz

A 2006/2004/EK rendelet 4. cikke (6) bekezdésének e) pontja előírja a jogsértéssel való felhagyásra vonatkozóan vállalt kötelezettség közzétételének biztosítását. Ezért a fogyasztóvédelmi hatóság által a rendelet végrehajtása keretében kötött hatósági szerződés közzétételéről, továbbá az erről szóló közlemény tartalmáról is rendelkezni kell, mivel e kérdéseket a Ket. nem szabályozza. A törvény alapján nem az egész szerződés kerül nyilvánosságra hozatalra, hanem csak annak a közvélemény, a fogyasztók tájékoztatása szempontjából lényeges elemei. A közlemény adattartalma a Ket. szerinti hirdetményi közlés szabályainak analógiájára kerül megállapításra.

A 15. §-hoz

Az Fgytv. 57. §-ában foglalt, az Európai Unióhoz történő csatlakozást megelőzően megfogalmazott jogharmonizációs záradék - tekintettel arra, hogy a csatlakozást követően megváltozott a hivatkozás módja - a jogharmonizációs szempontú módosítás kapcsán az egységes formátum igényére figyelemmel teljes egészében lecserélésre kerül, mind a felvezető szöveg, mind az uniós jogi aktusok megjelölése, a címeknek a hivatalos szöveggel egybeeső megadása, és a tartalmi teljesség igénye szempontjából. Másrészről a záradék kiegészítésre kerül azokra a közösségi jogi aktusokra történő hivatkozással, amelyeknek a módosítás révén biztosítja a megfelelést, illetve a végrehajtását.

A záradék az erre vonatkozó elvárásoknak megfelelően jelzi, hogy az Fgytv. mely rendelkezései érintettek a jogharmonizációban, továbbá, hogy egyes esetekben az Fgytv. az egyes közösségi jogi aktusoknak való megfelelést nem önmagában, illetve nem teljeskörűen biztosítja, hanem − értelemszerűen − csak a fogyasztóvédelmi hatóságok feladatkörében és eljárásában.

A 16. §-hoz

Az Ektv. új 16/A-16/F. §-ában voltaképpen az eddig a 16. § (5)-(14) bekezdésében foglalt eljárási szabályok újrastrukturálása és a közösségi jogi követelményeknek megfelelő kiegészítése történik. A szabályozás szerkezete a következő:

A 16/A. §-ban kijelölésre kerülnek az elektronikus kereskedelemmel összefüggő eljárásokat végző hatóságok (az NHH és a fogyasztóvédelmi hatóság).

A 16/B. § az NHH eljárására a Ket. szabályai alkalmazásának kötelezettségét rögzíti, illetve a Ket. 108. §-ának (2) bekezdése alapján meghatározza a fellebbezési fórumot.

A 16/C. §-ban az elektronikus hirdetéssel kapcsolatos felügyeleti eljárás megindításának szabályai kerülnek lefektetésre, ahol új elem az ún. feljogosított egységek eljáráskezdeményezési jogosítványa a 98/27/EK irányelv 4. cikke (1) bekezdésének való megfelelés érdekében.

A 16/D. §-ban az elektronikus hirdetéssel kapcsolatos felügyeleti eljárásban az NHH rendelkezésére álló intézkedési lehetőségek kiegészítésre kerülnek a hatósági szerződéssel [(1) bek. c) pont]. A 98/27/EK irányelv 2. cikke (1) bekezdése a) pontjának végrehajtására itt is bevezetésre kerül az érdemi határozat meghozataláig terjedő időtartamra a jogsértő magatartás megszüntetését azonnali hatállyal elrendelő végzés a hatályos 16. § (14) bekezdésében szabályozott „ideiglenes intézkedés” helyett.

A 16/E. § a hatósági döntések, illetve a hatósági szerződés közzétételének szabályait határozza meg. A szabályozás differenciált: a nagyobb súlyú, jelentőségű esetekben (amikor a bírságösszeg a jogsérelem súlyára vagy a jogsértés tárgyának értékére tekintettel kiugróan magas, illetve amikor a jogsértést ismételten követik el) a közzététel kötelező. Kötelező továbbá a határozat (végzés) közzététele a közösségi normák által meghatározott körben: a 2006/2004/EK rendelet, valamint a 98/27/EK irányelv végrehajtására irányuló eljárás esetében. A közzététel mérlegeléstől függő lehetőségének előírására azonban itt nincs mód, mivel az eljárásra a Ket. rendelkezései irányadók, s a Ket. 81. §-a (8) bekezdésének megfogalmazását, mely szerint „törvény elrendelheti a jogerős határozat nyilvános közzétételét” úgy kell értelmezni, hogy a közzétételre vonatkozóan csak kötelezés állapítható meg.

A közzétett dokumentum adattartalma tekintetében a Ket. 82. §-ának (2) bekezdése szintén kötelező szabályokat tartalmaz. Így az NHH határozatai a Ket. szerinti adattartalommal kerülnek közlésre, a Ket. által lehetővé tett kiegészítésekkel. Ezek között a leglényegesebb, hogy a − kéretlen elektronikus hirdetés miatt eljárást indító − fogyasztó személyes adatait a közzététel során törölni kell vagy olvashatatlanná kell tenni. Ennek hiányában ugyanis a közzététel nemhogy nem érné el a célját, hanem éppen ellenkező eredményre vezetne, amennyiben az érintett fogyasztót potenciálisan további elektronikus hirdetéseknek tenné ki. Az anonimizálás jogi alapját a Ket. 17. §-ának (2) bekezdése adja, mely szerint a hatóságnak gondoskodnia kell arról, hogy a személyes adatok védelme az eljárás során biztosított legyen. A további eltérésekre (így például a megállapított tényállás közzétételére) az ad lehetőséget [a Ket. 13. §-ának (3) bekezdése alapján], hogy azokra közösségi jogi aktusok végrehajtása érdekében van szükség.

A hatósági szerződés nem teljes egészében kerül nyilvánosságra hozatalra, hanem csak a közvélemény tájékoztatása szempontjából lényeges elemei, összhangban a Ket. hirdetményi közlésre vonatkozó szabályaival.

A 16/F. § kijelöli a 2007/76/EK bizottsági határozat végrehajtására a belső piacon az információs társadalommal összefüggő szolgáltatások, különösen az elektronikus kereskedelem, egyes jogi vonatkozásairól szóló 2000/31/EK európai parlamenti és tanácsi irányelv tekintetében hatáskörrel rendelkező hatóságokat. Mivel az irányelvet átültető Ektv. egyes rendelkezései a fogyasztóvédelmi hatóság, míg más, pontosan körülhatárolható szabályok az NHH hatáskörébe tartoznak, elválasztásra kerül az egyes hatóságok rendelet végrehajtásával kapcsolatos feladatköre.

A 17. §-hoz

Az Ektv. 18. §-ában foglalt jogharmonizációs záradék kibővítésre kerül azokra a közösségi jogi aktusokra való hivatkozással, amelyeknek a módosítás révén biztosítja a megfelelést, illetve a végrehajtását. A záradék az erre vonatkozó elvárásoknak megfelelően jelzi, hogy az Ektv. mely rendelkezései érintettek a jogharmonizációban, továbbá, hogy egyes közösségi jogi aktusoknak való megfelelést az Ektv. nem önmagában, illetve nem teljeskörűen biztosítja, hanem csak az NHH feladatkörében és eljárásában.

-----STARTING---POINT---VEGE---

A 18. §-hoz

A módosítások hatálybalépése nem tesz szükségessé hosszabb felkészülési időt, figyelemmel arra is, hogy a törvény rendelkezéseit a hatálybalépését követően indult eljárásokban kell alkalmazni.

Hatályon kívül helyezésre kerülnek azok a korábban elfogadott rendelkezések, amelyek egyes hatóságok esetében részben már biztosították a 2006/2004/EK rendelet a hatóságok kijelölésére vonatkozó rendelkezésének végrehajtását, ugyanakkor a törvényben foglalt egységes rendezésnél fogva nincs többé létjogosultságuk.

A 19. §-hoz

A törvény a jogszabályszerkesztésre vonatkozó előírásoknak megfelelően önálló jogharmonizációs záradékot tartalmaz.