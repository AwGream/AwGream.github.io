1995. évi LXXXIII. törvény indokolása

a Magyar Köztársaság nemzeti jelképeinek és a Magyar Köztársaságra utaló elnevezésnek a használatáról

-----STARTING---POINT---ALTALANOS--- 

Az Országgyűlés 1990-ben az Alkotmány módosítása kapcsán - visszatérve a történelmi hagyományokhoz - a Magyar Köztársaság címereként az ún. koronás kiscímert fogadta el, valamint előírta, hogy a Magyar Köztársaság zászlajának és címerének használatáról szóló törvény elfogadásához az országgyűlési képviselők kétharmadának szavazata szükséges.

A Magyar Köztársaság címere, valamint az állami felségjogra utaló egyes elnevezések és megjelölések használatának rendjéről szóló - többször módosított - 7/1974. (III. 20.) MT rendelet (a továbbiakban: R.) a szabályozási szint tekintetében nem felel meg az Alkotmány fenti rendelkezésének. Az R-nek ugyanakkor jó néhány szabálya elavult, illetve tartalmát tekintve alkotmányellenes.

Így például az R. a nemzeti jelképeket kizárólag az államiság megjelenítési formájának tekinti és figyelmen kívül hagyja ezek szerepét a nemzethez való tartozás kinyilvánítása terén. Ennek megfelelően a magánszemélyek részére a címerhasználatot megtiltotta. Az Alkotmány értelmében nemzeti jelképeink azonban kettős funkciót hordoznak, amelyeket az alaptörvény meg is határoz. Egyrészt a 76. §-ában a magyar államisághoz kötve ad pontos leírást a jelképekről. Másrészt a XIV. fejezet címében szereplő meghatározással jelzi, hogy e jelképek a nemzeti érzés, a nemzethez tartozás kinyilvánításának az eszközei is. Ennek megfelelően a Javaslat elismeri a nemzeti érzésnek a nemzeti jelképek útján való kinyilvánításának lehetőségét és - a jelképek tekintélyének megőrzése mellett - megengedi magánszemély részére a nemzethez való tartozás kifejezésére, illetve eseti jelleggel a különböző nemzeti ünnepeken, társadalmi rendezvényeken ezek használatát.

A törvényjavaslat megszünteti ugyanakkor a gazdálkodó szervezetek engedélyhez kötött, de általános címerhasználatát. A rendező elv e tekintetben az, hogy a gazdasági élet szereplői a piacon elsősorban saját jelképrendszerükkel biztosítsák áruik kelendőségét, ne pedig azzal, hogy a nemzeti jelkép használatával tevékenységüknek valamiféle hivatalos látszatot igyekezzenek kölcsönözni.

Az Alkotmánybíróság 31/1994. (VI. 2.) AB határozata 1995. augusztus 20-i hatállyal megsemmisítette az R. 2. § (1) bekezdését. Ez a rendelkezés a Magyar Köztársaság címerének használatát a nem közhatalmi feladatot ellátó állami szervek, továbbá társadalmi szervezetek és szövetkezetek részére külön engedélyezés útján lehetővé tette, ugyanakkor az R. 3. §-a a magánszemélyek és a nem állami, illetve szövetkezeti szervek, társadalmi szervezetek körébe tartozó jogi személyek részére a címer használatát megtiltotta. Az Alkotmánybíróság határozata megállapítja, hogy a megsemmisített rendelkezés sérti a hátrányos megkülönböztetés tilalmára, illetve a köztulajdon és a magántulajdon egyenjogúságára, továbbá a gazdasági verseny szabadságára vonatkozó alkotmányi rendelkezéseket, ezért alkotmányellenes.

Az Alkotmánybíróság határozatában megszabott időpontig, 1995. augusztus 20-ig tehát a nemzeti jelképekről és a Magyar Köztársaságra utaló elnevezésnek a használatáról szóló törvény elfogadása feltétlenül indokolt lett volna.

Miután a Magyar Köztársaságra utaló elnevezés használata jogi védelmet igényel és a védelem esetei és módozatai sok közös vonást mutatnak a nemzeti jelképek védelmével, ezért a Javaslat e kérdéscsoportot is szabályozza.

-----STARTING---POINT---RESZLETES---

A címer

Az 1-2. §-hoz

A Javaslat 1. §-a egyrészt a konkrétan felsorolt közhatalmi feladatot ellátó, másrészt az ilyen jellegű feladatot is végző szerveknek (pl. kamarák, polgári nemzetbiztonsági szolgálatok) és személyeknek biztosítja a címer használatát a hivatali feladataik ellátása során külön engedély nélkül. A Javaslat ezzel lényegében a hatályos jogi megoldást átveszi, de egyrészt konkrétabban, ugyanakkor az államszervezet fejlődésének lehetőségére is tekintettel határozza meg a jogosultak körét.

A költségvetési intézmények tekintetében a felügyeletüket ellátó miniszter részére biztosítja a címerhasználat módjának meghatározását. Ezzel a jövőben is biztosítható, hogy az e körbe tartozó szervek az ágazati sajátosságoknak megfelelően mindazokban az esetekben használhassák a címert, amikor tevékenységük vagy annak eredménye mögött fokozott állami garancia áll (pl. iskolai bizonyítvány, növény-egészségügyi bizonyítvány, stb.).

Az ország címerének bankjegyen, állampapíron, pénzérmén való használatát a Javaslat a nemzetközi pénzügyi szokásokat figyelembe véve állapítja meg.

A 3-4. §-hoz

A Javaslat fokozott védelemben részesíti az ország címerét. A hatályos szabályozástól - amely állami vállalat, más gazdálkodó szerv, továbbá társadalmi szervezet vonatkozásában engedélyhez köti a címer használatát - eltér, mert a közhatalmi jogosítványokkal rendelkező szerveken kívül foglalkozásuk, tevékenységük gyakorlása során mindenki másnak tiltja az ország címerének használatát. E tilalom alól törvény vagy törvény felhatalmazásán alapuló jogszabály tehet kivételt.

A szabályozás indoka, hogy a piacgazdaság kialakulásával párhuzamosan a gazdasági élet szereplőinek termékeik minőségével, illetve saját jelképrendszerükkel kell biztosítaniuk áruik kelendőségét, nem pedig azzal, hogy a partnerek bizalmát a hivatalosság látszatát keltő nemzeti jelkép használatával nyerik meg. A nem gazdasági tevékenységet folytató társadalmi, politikai szervezetek esetén tevékenységük során szintén nem indokolt az ország címerének használata, mert ez azt a látszatot keltheti, hogy mögöttük valamiféle kiemelt állami garancia áll. Ugyanakkor a Javaslat nem zárja ki, hogy a kialakuló tevékenységi formák és szervek (pl. kamarák) esetén, ha az általuk ellátott közfeladatok ezt szükségessé teszik, az Országgyűlés vagy az általa adott felhatalmazás alapján jogszabály eltérően rendelkezzen.

Az ország címerének védelmét biztosítja a Javaslat a sajtótermékek címfelirata tekintetében is, mert e területen is a piac és a verseny szabályai érvényesülnek. Ezért az ország címerének a használata csak a hivatalos lapokat illeti meg. Ezek körét a jogalkotásról szóló 1987. évi XI. törvény pontosan meghatározza. Ez előzőekben kifejtett megfontolásból a Javaslat a címer elkülöníthető részeire is kiterjeszti a védelmet.

A védjegynek nemzetközi viszonylatban és a hazai piacgazdaság kiépülése és működése folyamatában is jelentős szerepe van. A védjegyről szóló 1969. évi IX. törvény szerint az olyan védjegy, amely kizárólag az állami címerből vagy zászlóból áll, nem részesülhet oltalomban, az illetékes szerv hozzájárulásával azonban védjegy elemeként igen. Ez a szabályozás megfelel az ipari tulajdon oltalmáról szóló párizsi uniós szerződésnek, s ugyanez a szabályozás érvényesül az Európai Unió hatályos jogrendjében. A Javaslat a védjegyről szóló törvénnyel és az európai joggal összhangban határozza meg az előzetes engedélyezés feltételeit - a döntéshozó szerveket, a döntés lényeges szempontjait -, amelyek a nemzeti jelképnek a védjegy elemeként való használatát lehetővé teszik, továbbá biztosítja a Javaslat a bírói jogorvoslat lehetőségét is.

A zászló és a lobogó

Az 5-8. §-hoz

A Javaslat megállapítja az ország zászlaja használatának lényeges szabályait. A szabályozás abból az elvből indul ki, hogy a zászló használata - szemben a címer használatával - általában megengedett. Ennek oka, hogy a zászló inkább a nemzeti hovatartozás kifejezésére szolgál, míg a címer inkább a hivatalosságot, a közhatalom gyakorlását jelképezi.

A hagyományoknak megfelelően a Javaslat előírja, hogy a nemzeti ünnepeken az ország lobogóját - amely a zászlóval azonos színű és a zászlótól eltérően nem rúdra erősítenek, hanem zsinórral vonnak fel az őrfára - katonai tiszteletadással kell az Országház előtt felvonni (5. §).

Az ország zászlóját (lobogóját) védjegy elemeként az ország címerével azonos szabályok szerint lehet használni, tekintettel a címernél említett nemzetközi kötelezettségvállalásunkra és az annak megfelelő hazai védjegyszabályozásra.

A Javaslat - összhangban a nemzetközileg kialakult gyakorlattal - az ország lobogójának használatát írja elő a magyar tengeri és folyami hajók, továbbá az egyéb vizijárművek számára, mert ez a nemzeti hovatartozásukat egyértelműen kifejezi (7. §).

A Javaslat - méltányolja azt, hogy a honvédség az 1948-as honvédségi zászlót és lobogót a maga egységében a történelmi hagyományokat felelevenítve napjainkban is csapatzászlóként használja.(8. §).

A Magyar Köztársaságra utaló elnevezés használata

A 9. §-hoz

A szabályozási tárgyak hasonló jellege, valamint a hatályos szabályozásnak a megváltozott társadalmi-gazdasági feltételek melletti elavultsága miatt a Javaslat lényegesen egyszerűbb és a kialakult helyzet rendezését szolgáló szabályt állapít meg a Magyar Köztársaságra utaló elnevezés használatára. Megszünteti azt a lehetőséget, hogy gazdálkodó szervek engedély alapján ezt az elnevezést használhassák, mert a piaci feltételek kialakulásával ez már nem indokolt.

A Javaslat azt a megoldást követi, hogy a Magyar Köztársaságra utaló elnevezést a különböző szervek és azok vezetői a rájuk vonatkozó jogszabályok szerint használhatják.

A hatályos szabályozástól eltérően a Javaslat nem tér ki a "magyar" szó használatának kérdésére, mivel ez nem tartozik az államisághoz kötődő nemzeti jelképek körébe, mindössze az e megjelölést használó szervezetek nemzetiségére utal, s ennek használatát nem indokolt korlátozni (pl. pártok, társadalmi szervezetek, illetve gazdálkodó szervezetek névhasználata esetében fordulhat ez elő). Ugyanilyen okokra tekintettel egyébként már a korábbiakban hatályon kívül helyezésre került a bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet erre vonatkozó rendelkezése.

Egyéb rendelkezések

A 10. §-hoz

Ha nemzetközi vásáron, árubemutatón, kulturális vagy egyéb társadalmi jelegű rendezvényen a résztvevők vagy az eseményt szervezők a rendezvény hivatalosságát, nemzeti jellegét kívánják hangsúlyozni, akkor az ország címerének, illetőleg a Magyar Köztársaságra utaló elnevezésnek a használatához engedélyért kell folyamodniuk a rendezvény jellege szerint illetékes miniszterhez. A nemzetközi vonatkozás miatt az engedély kiadása előtt a külügyminiszter véleményét is ki kell kérni.

A címer- és elnevezés-használat eseti jellegére és meghatározott időponthoz kötődésére tekintettel - az ügyfél érdekeinek védelmében - a Javaslat tartalmazza azt a szabályt, amely szerint az "államigazgatás hallgatása " esetén a kérelem benyújtását követő 30 nap elteltével az engedélyt megadottnak kell tekinteni.

A 11. §-hoz

Minthogy a nemzeti jelképek nemcsak az államiság jelképeiként, hanem a nemzethez való tartozás szimbólumaként is funkcionálnak, a Javaslat 11. §-a a használat lehetőségét széles körben biztosítja. Ennek megfelelően magánszemély - a nemzethez tartozás kinyilvánítása céljából - a címert és a zászlót a Javaslat szerinti feltételek megtartásával szabadon használhatja.

Ugyanígy használhatók a nemzeti jelképek megemlékezéseken, ünnepeken, társadalmi rendezvényeken is.

Mivel nemzeti jelképeink mai formája hosszú történelmi fejlődés után alakult ki, a Javaslat ezekben az esetekben nem korlátozza azt sem, hogy a zászlót és a címert a történelmileg kialakult formák szerint is használhassák.

Rendelkezést tartalmaz a Javaslat arra az újonnan kialakult és széles körben elterjedt gyakorlatra, amely szerint a zászlón a címert is elhelyezik. A szabályozás abból indul ki, hogy ennek a spontán módon kialakult zászló- és címerhasználatnak is igazodnia kell a nemzeti jelképekre vonatkozó általános szabályokhoz, ezért a címerrel ékesített zászló használatát azokban az esetekben és feltételekkel engedi meg, ahol a címer használata megengedett.

A 12. §-hoz

Fontos rendelkezése a Javaslatnak, hogy a nemzeti jelképek méltóságának megóvása érdekében kimondja: azok használata csak a nemzeti jelképek tekintélyének megőrzésével történhet.

A 13. §-hoz

A helyi önkormányzatokról szóló törvény biztosítja, hogy az önkormányzatok saját jelképeket alkothassanak. Ez a jog megilleti a helyi kisebbségi önkormányzatokat is. Nem zárható ki továbbá, hogy a jövőben más önkormányzatok is saját jelképeket használhassanak. Ezért a Javaslat előírja, hogy a törvény alapján erre felhatalmazott önkormányzatok jelképeinek a nemzeti jelképektől jól megkülönböztethetőnek kell lenniük. Ugyanakkor a Javaslat irányt mutat arra az esetre is, hogy ha a címeres körbélyegző használata kötelező, akkor az ország címerét kell használni a bélyegzőn. E kérdésben egyes ügykezelési előírások, illetőleg jogszabályok (pl. az anyakönyvre vonatkozó rendelkezések) adnak eligazítást.

A 14. §-hoz

A címer használata során az egységes képi megjelenést biztosítja a szabvány, amely vonatkozik a bélyegzőn alkalmazható címerképre is. A Javaslat a címeres körbélyegző tartalmi elemeit is meghatározza.

Átmeneti rendelkezések

A 15-18. §-hoz

Az Országgyűlés által 1990-ben elfogadott ún. koronás kiscímer használata az eltelt több, mint négy éve általánosnak tekinthető, ugyanakkor ma is számos olyan okirat, bankjegy, értékpapír, pénzérme stb. van még forgalomban, amelyen a népköztársasági címer található. Ezek használatát meghatározott időszakra - éppen a forgalom biztonságának érdekében - biztosítani kell és azokat fokozatosan kell kicserélni. A Javaslat átmeneti rendelkezései a még használatban lévő említett okiratok, fizetési eszközök használatát olyan időhatárok között teszik lehetővé, amelyek biztosítják a címercsere technikai kivitelezésének realitását és a költségkímélés szempontjait is figyelembe veszik. Hasonlóképpen rendelkezést tartalmaz a középületeken esetleg még fellelhető korábbi címer cseréjéről, s annak megtörténtéig letakarásáról.

Az átmeneti rendelkezésekben nem szereplő eseteken kívül a Javaslattól eltérő címer-, zászló- és elnevezés-használatokat a törvény hatálybalépésétől számított két hónapon belül meg kell szüntetni, s ez vonatkozik a korábban engedélyezett nemzeti jelképhasználatra is.

-----STARTING---POINT---VEGE---

Hatálybalépés

A 19-20. §-hoz

A törvényt hatályba léptető rendelkezés mellett a Javaslat hatályon kívül helyezi a csapatzászló adományozásáról szóló 31/1976. NET határozatot. A határozat rendelkezései mára elavultak, ezért a Javaslat felhatalmazza a honvédelmi minisztert a tárgykör részletes szabályainak kialakítására.

A hatályos szabálysértési jog csak az engedély nélküli címerhasználatot szankcionálja. Ez ma már sem a tényállás, sem a kiszabható pénzbírság tekintetében nem ad kielégítő garanciát a Javaslatban szereplő rendelkezések megtartásának kikényszerítéséhez. Ezért a Javaslat újszerűen állapítja meg a tényállást, valamint a kiszabható pénzbírság felső határát a szabálysértési bírságmaximumban (50 ezer forint) állapítja meg.

A védett jogtárgy fontosságára tekintettel a nemzeti jelképek a büntető törvénykönyv 1993. évi módosítása óta büntetőjogi védelemben részesülnek (nemzeti jelkép megsértése, Btk. 269/A. §). A Javaslat szerinti szabálysértési tényállás kiegészíti a büntetőjogi szankciót, amikor a nemzeti jelképekkel való enyhébb fokú visszaélést (a jogosulatlan vagy jogszabályba ütköző használatot) a legmagasabb kiszabható bírsággal rendeli sújtani.

Felhatalmazás

A 21. §-hoz

A Javaslat azokat a felhatalmazásokat tartalmazza, amelyek biztosítják, hogy az ország címere, zászlaja és lobogója használatának az ágazati sajátosságoktól függő részletkérdései jogszabályban rendezhetők legyenek.