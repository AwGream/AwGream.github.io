2003. évi LXIII. törvény indokolása

az Európa Tanács keretében, Strasbourgban, 1985. augusztus 19-én létrejött, a sporteseményeken, különösen a labdarúgó mérkőzéseken megnyilvánuló nézői erőszakról és nem megfelelő viselkedésről szóló Egyezmény kihirdetéséről

Indokolás

A sporteseményeken, különösen a labdarúgó mérkőzéseken megnyilvánuló nézői erőszakról és nem megfelelő viselkedésről szóló Egyezmény (a továbbiakban: Egyezmény) 1985. augusztus 19-én került elfogadásra, Strasbourgban.

Az Egyezményt aláíró államok, felismerve a sporteseményeken, különösen a labdarúgó mérkőzésen a nézők részéről megnyilvánuló erőszaknak és nem megfelelő viselkedésnek a sportra és a nemzetközi megértésre gyakorolt káros hatását, kifejezték együttműködési szándékukat a fenti jelenség megelőzése és fékentartása érdekében.

Az Egyezményben foglalt célok megvalósítása érdekében az aláíró államok vállalják, hogy alkotmányos rendelkezéseik keretein belül megteszik a szükséges intézkedéseket annak érdekében, hogy a labdarúgó mérkőzések nézői részéről megnyilvánuló erőszakot és nem megfelelő magatartást megelőzzék és fékentartsák.

Az Egyezményhez Magyarország 1990. április 18-án csatlakozott. Az Egyezmény a Magyar Köztársaság vonatkozásában 1990. június 1-jén lépett hatályba.

Az Egyezményben foglaltaknak megfelelően a hazai szabályozás [a sportról szóló 2000. évi CXLV. törvény, illetve a sportrendezvények biztonságáról szóló 33/2001.(III. 5.) Korm. rendelet] szankcionálja a nézőtéri erőszakot, illetve meghatározza azokat a feltételeket, követelményeket, amelyeket a sportrendezvény szervezése és megtartása során biztosítani kell.