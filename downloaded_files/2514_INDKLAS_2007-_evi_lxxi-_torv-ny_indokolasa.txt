2007. évi LXXI. törvény indokolása

egyes egészségügyi tárgyú törvények módosításáról

-----STARTING---POINT---ALTALANOS--- 

Jelen törvény az egészségügyi reform - így különösen a vizitdíj bevezetése és az Egészségbiztosítási Felügyelet működésének - megkezdése óta eltelt időszak tapasztalatai alapján készült el. Ezen tárgykörökben a törvény módosítja:

- az egészségügyről szóló 1997. évi CLIV. törvényt (a továbbiakban: Eütv.),

- az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvényt (a továbbiakban: Eüak.),

- az egészségbiztosítás hatósági felügyeletéről szóló 2006. évi CXVI. törvényt (a továbbiakban: Ebftv.),

- a kötelező egészségbiztosítás ellátásairól szóló 1997. évi LXXXIII. törvényt (a továbbiakban: Ebtv.).

A törvénynek az Eütv. módosítására irányuló részei pontosítják az egészségügyi dolgozókra vonatkozó felelősségi szabályokat, megteremtik az Eurotransplanthoz történő csatlakozás törvényi feltételeit, az EGT állampolgár bejelentéssel végzett egészségügyi tevékenységére vonatkozó rendelkezéseket jogharmonizációs kötelezettségünkre tekintettel módosítja, továbbá a működési nyilvántartás hatékony, naprakész vezetése érdekében, a korábban összegyűlt gyakorlati tapasztalatok alapján, a személyes adatok védelmét szolgáló követelményekkel összhangban pontosítja működési nyilvántartásban szereplő adatkört.

Az Eüak. módosítására azért kerül sor, hogy törvényi szinten történjen meg a jegyző felhatalmazása a vizitdíj visszaigénylésével összefüggő eljárásban történő adat kezelésére.

Az Ebftv. módosítására a törvény hatálybalépése óta eltelt időszak jogalkalmazási tapasztalatai alapján - figyelemmel arra is, hogy az Ebftv. teljesen új hatóságot, illetve jogintézményt hozott létre - van szükség. A módosítás a Felügyelet elnökére és elnökhelyettesére vonatkozó szabályokat állapít meg, a hatékonyság érdekében pontosítja a szankciórendszer alkalmazhatóságát mind az egészségügyi szolgáltatók, mind az egészségbiztosítási tevékenységet végzők vonatkozásában, és kiemelt figyelmet fordít az egyenlő bánásmód követelményének vizsgálatára is.

Az Ebtv. módosítása megkülönbözteti a várólista, illetve az előjegyzés alapján történő ellátást. A distinkcióra azért van szükség, mert a törvényi szabályozás hiányában az előjegyzés és a várólista jogintézményének alkalmazása nem egyértelmű.

A törvény a vizitdíj és a kórházi napidíj bevezetése óta szerzett tapasztalatok alapján szükséges módosításokat tartalmazza az Ebtv.-ben. A törvény célja a rendszer egyértelművé tétele, illetve pontosítása.

Az Ebtv. vonatkozó rendelkezései az alábbi szempontok figyelembevételével módosulnak:

- beutalási rendhez való kötöttség erősítése,

- bizonyos társadalmi csoportok mentesülése,

- az adatkezelési kérdések rendezése,

- az egyértelmű gyakorlat kialakítása végett egyes rendelkezések pontosítása.

-----STARTING---POINT---RESZLETES---

Az 1. §-hoz

Szükséges az alapnyilvántartás adatkörének kiegészítése a szakképesítést szerzett személy lakó-, tartózkodási helyére vonatkozó információval. Ezen adatra vonatkozóan az adatkezelés szükségességét egyrészt a jogbiztonság jogállami követelményével összefüggő azon követelmény indokolja, hogy az alapnyilvántartásban szereplő személyt a nyilvántartásba vétel tényéről hivatalosan (hatósági bizonyítványban) értesíteni kell, másrészt az orvosi, fogorvosi diplomát szerzett személy az alapnyilvántartásba vétellel jogosulttá válik az orvosi bélyegző használatára. A fentiekkel kapcsolatos igazgatási (hatósági) tevékenység során az - eljárások hivatalbóli jellegére tekintettel - szükséges az érintettek elérhetőségének ismerete.

Az alapnyilvántartás jellemzően statikus adatokat tartalmaz, azonban a gyakorlatban felmerült tapasztalatok alapján, valamint a fentiekre tekintettel szükséges megteremteni az alapnyilvántartás naprakésszé tételének lehetőségét, különösen az egészségügyi dolgozók neve, állampolgársága és lakcíme tekintetében.

A 2. §-hoz

A törvény rendezi azt a gyakorlatban felmerült kérdést, hogy a működési nyilvántartás adatkörében az Eütv. 112. § (4) bekezdése f) pontja szerinti munkahely alatt a munkavégzésre irányuló egyéb jogviszonyt illetve annak végzési helyét is érteni kell. Az adatkezelés szükségességének indoka, hogy az Eütv. megalkotásakor tipikusnak tekinthető alkalmazotti jogviszonyokon túl az egészségügyi tevékenység végzésének egyes kérdéseiről szóló 2003. évi LXXXIV. törvény szélesebb körben határozza meg az egészségügyi tevékenység végzésére szolgáló jogviszonyok rendszerét, többek között pl.: polgári jogi, önkéntes segítői jogviszonyok lehetővé tételével.

Az Eütv. 112. § (10) bekezdését érintő módosítás célja, hogy az az egészségügyi dolgozó, aki az öt éves nyilvántartási ciklus alatt az egészségügyi tevékenység végzését Magyarországon szünetelteti (pl: GYES, GYED, külföldi munkavégzés, betegség stb. miatt) és így a nyilvántartása megújításához előírt továbbképzési pontokat nem tudja teljesíteni, a szünetelés időtartamára, de maximum három évre ne kerüljön törlésre a működési nyilvántartásból és nyilvántartás megújításához előírt, az adott továbbképzési cikluson belül megszerzett továbbképzési pontok ne vesszenek el.

A meghosszabbítás kizáró feltétele a magyarországi egészségügyi tevékenységvégzés, illetve ha a működési nyilvántartásból törlésre okot adó körülmény a szünetelés időtartama alatt felmerül, akkor a nyilvántartás meghosszabbításának tényétől függetlenül a hatóság az Eütv. 113. §-a alapján megindítja a törlési eljárást.

A működési nyilvántartást vezető szerv a nyilvántartásba vételt követően külön jogszabályban meghatározott tartalmú hatósági igazolványt állít ki.

A 3. §-hoz

A törvény a működési nyilvántartásból törölt vagy ott korábban nem szereplő egészségügyi dolgozónak a nyilvántartásba való felvételéhez feltételként nyilatkozattételi kötelezettséget ír elő arról, hogy az egészségügyi tevékenység végzésének helye szerinti utolsó állam jogszabályai alapján nem áll az egészségügyi tevékenység gyakorlását kizáró vagy korlátozó intézkedés, büntetés, illetőleg büntetőjogi intézkedés hatálya alatt.

A 4. §-hoz

Az Egészségügyi Szakképzési és Továbbképzési Tanács (a továbbiakban: ESZTT) az egészségügyi képzés, továbbképzés, szakképzés, felsőfokú szakirányú szakképzés és továbbképzés tekintetében a miniszter döntés-előkészítő, véleményező, javaslattevő testületeként működik, amely ellátja az e törvényben, valamint a miniszter rendeletében meghatározott feladatokat. A módosítás célja a közigazgatási hatósági eljárás és szolgáltatás általános szabályairól szóló 2004. évi CXL. törvénnyel való összhang megteremtése érdekében, az ESZTT-nek a szakvizsgáztatással és szakvizsga bizonyítvány kiállításával kapcsolatos feladatai ellátásához a közigazgatási hatósági jogkör gyakorlásra való törvényi szintű felhatalmazás rendezése.

Az 5. §-hoz

A törvény megszünteti azt az inkoherenciát, amely az Eütv. egészségügyi dolgozókra vonatkozó definíciója és a jelenleg hatályos normaszöveg között áll fenn. Ez utóbbi tartalma alapján ugyanis a felelősségi szabályok nem terjednének ki arra az egészségügyi dolgozóra, aki az egészségügyi tevékenység végzésében közreműködik, de egészségügyi szakképesítéssel nem rendelkezik, továbbá pótolja az Országos Etikai Tanács és a Megyei Etikai Tanácsok elnökének megválasztására vonatkozó szabályt.

A 6-8. §-hoz

Az első- és másodfokon eljáró etikai bizottságok tagjainak megválasztásáról, illetve kijelöléséről is rendelkezik és biztosítja a lehetőséget az egészségügyi dolgozó számára, hogy önmaga ellen is kérhesse etikai vizsgálat lefolytatását. A módosítás a határidők számítására, és arra vonatkozó rendelkezést is tartalmaz, hogy a bizonyítási eljárás - garanciális elemként - tárgyalás keretében folytatódjon le.

A 9. §-hoz

Az Eütv. további módosítása az Eurotransplanthoz történő csatlakozás törvényi feltételeit teremti meg. Előkészítés alatt áll az Országos Vérellátó Szolgálat és az Eurotransplant megállapodása a sürgős máj, illetve szívtranszplantációk és a hyperimmunizált betegek szervátültetése kapcsán. Ezért a módosítás során szükséges megteremteni a megállapodás betarthatóságának törvényi feltételeit. A módosítás csak viszonzás alapján engedi meg a szerv külföldre történő szállítását, amennyiben van hazai recipiens is.

A 10. §-hoz

Az orvostudományi kutatásokra vonatkozó alapvető szabályokat az Eütv. VIII. fejezete és az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezménye: Az emberi jogokról és a biomedicináról szóló Egyezmény, valamint az Egyezménynek az emberi lény klónozásának tilalmáról szóló, Párizsban, 1998. január 12-én kelt Kiegészítő Jegyzőkönyve kihirdetéséről szóló 2002. évi VI. törvény tartalmazza. Az Egyezménynek az orvosbiológiai kutatásokról szóló Kiegészítő Jegyzőkönyve az Egyezmény orvostudományi kutatásokra vonatkozó rendelkezéseinek részletes kifejtése. A Jegyzőkönyv Magyarország részéről való aláírására 2005. szeptember 28-án került sor. A Jegyzőkönyv - szétválasztva a beavatkozással járó és nem járó vizsgálatokat - kizárólag a beavatkozással járó vizsgálatokra tartalmaz részletes, garanciákkal övezett előírásokat, így ennek következményeként a hatályos jogunkban is szétválasztást igényel e két különböző kutatási típus és nélkülözhetetlen a beavatkozással nem járó vizsgálatok elkülönített szabályozása.

A fentiek miatt került sor az Eütv. 164/A. §-sal történő kiegészítésére a beavatkozással nem járó vizsgálat keretszabályozásáról. A közigazgatási hatósági eljárás és szolgáltatás általános szabályairól szóló 2004. évi CXL. törvény 12. § (1) bekezdésének d) pontja szerint törvény vagy törvény felhatalmazása alapján kormányrendelet jogosít fel közigazgatási hatósági jogkör gyakorlására nem klasszikus közigazgatási feladat ellátására létrehozott szervezetet, ezért szükséges az Eütv. 164/A. §-ában meghatározott szervek pontos kijelölése kormányrendeleti szinten.

A 11-12. §-hoz

Az Eüak. kiegészül azzal a rendelkezéssel, hogy egészségügyi és személyazonosító adatot a vizitdíj visszaigénylésével összefüggő eljárásban is lehet kezelni. A személyes, illetve különleges (például egészségügyi) adat kezelésére törvény elrendelése vagy az érintett - különleges adat esetén írásbeli - hozzájárulása esetén van mód. A módosításra azért kerül sor, hogy törvényi szinten történjen meg a jegyző felhatalmazása a vizitdíj visszaigénylésével összefüggő eljárásban történő adat kezelésére. A törvény rendelkezik arról, hogy a vizitdíj visszaigénylésével összefüggő eljárásban a jegyző a nyugtán, illetve a számlán szereplő nevet és TAJ számot a külön jogszabály szerinti visszatérítési eljárás befejezéséig kezelheti.

A 13. §-hoz

A törvény 13-19. §-ai az Ebftv. módosítását tartalmazzák. A 13. § rendezi az Egészségbiztosítási Felügyelet (a továbbiakban: Felügyelet) elnökhelyettesére vonatkozó szabályokat, valamint az elnök és az elnökhelyettes megbízatása megszűnésének eseteit és az összeférhetetlenségre vonatkozó szabályokat.

A 14. §-hoz

A szabályozás lehetővé teszi, hogy a Felügyeleti Tanács ülésén a Felügyelet elnöke tanácskozási joggal vehessen részt.

A 15. §-hoz

A § kizárja az elektronikus ügyintézés lehetőségét a Felügyelet eljárásaiban, valamint rendelkezik a Felügyelet nemzetközi feladatairól.

A 16. §-hoz

A § az Ebftv. hatályos 9. §-ának pontosítását tartalmazza, amennyiben lehetővé teszi a Felügyelet számára, hogy közvetlenül az egészségügyi szolgáltatónál is kezdeményezhesse a szükséges intézkedések megtételét, ha minőségi kifogás gyanúja merül fel. Új elem a szabályozásban az is, hogy a Felügyelet ellenőrizheti az egyenlő bánásmód követelményének egészségügyi intézményen belüli érvényesülését, és ezzel kapcsolatban szankciókat is alkalmazhat.

A 17. §-hoz

A módosítás értelmében a Felügyelet kérelemre indult eljárásai illetékmentességet élveznek. A módosítás megszünteti továbbá a finanszírozott egészségügyi szolgáltatóval szemben kiszabott szankciók sorrendiségének követelményét - az Állampolgári Jogok Országgyűlési Biztosa ajánlásának megfelelően, a szankcionálás hatékonyságának növelése érdekében. A módosítás bővíti a felügyeleti bírság kiszabása esetén mérlegelendő körülményeket, és rendelkezik arról, hogy a bírságot adók módjára kelljen behajtani.

A 18. §-hoz

A hatályos Ebftv. 13. §-ának módosítása az egészségbiztosítók - ideértve a kötelező és a kiegészítő egészségbiztosítási tevékenységet végzőket - ellenőrzésének hatékonyságát szolgálja, amennyiben lehetőséget ad szankciók alkalmazására, ha a törvény szerinti egészségbiztosítók nem tartják be a rájuk vonatkozó jogszabályokat. A módosítás kiemelt figyelmet fordít a kiegészítő biztosítási tevékenységet végzők ellenőrzésére, az egyenlő bánásmód követelményének vizsgálatára. A módosítás lehetőséget teremt arra is, hogy a Felügyelet bírósági eljárást indíthasson a biztosítottak széles körének védelme, illetőleg a jelentős nagyságú hátrány kiküszöbölése érdekében. A vizsgálatok eredményének és a Felügyelet intézkedéseinek honlapon történő közzététele a nyilvánosság biztosítását szolgálja.

A 19. §-hoz

A § felhatalmazó rendelkezést tartalmaz.

A 20. §-hoz

A § az intézményi várólista definícióját pontosítja illetve az előjegyzést, mint értelmező rendelkezést vezeti be az Ebtv. fogalmi körébe. A módosítás megkülönbözteti a várólista, illetve az előjegyzés alapján történő ellátást. A distinkcióra azért van szükség, mert a törvényi szabályozás hiányában az előjegyzés és a várólista jogintézményének alkalmazása nem egyértelmű. Emellett előfordulhatnak olyan okok, amelyek nem alapozzák meg a várólista alapján nyújtott ellátásokra vonatkozó szabályok alkalmazását, tehát nem az ellátás természetéhez, vagy tartós kapacitáshiányhoz kapcsolódnak. Ilyen például ha a biztosított a kezelőorvos személyéhez ragaszkodik vagy más ok miatt - az egyébiránt nem várólistás ellátást - nem tudja azonnal igénybe venni (kisebb betegség, utazás).

A 21. §-hoz

A módosítás pontosítja a viszonossággal kapcsolatos szabályozást.

A 22. §- hoz

Az Ebtv. a fekvőbeteg-gyógyintézeti ellátásra vonatkozó rendelkezéseknél szabályozza azt, hogy a biztosított jogosult fekvőbeteg-gyógyintézeti ellátást kiváltó otthoni szakápolásra. Ezt a rendelkezést egészíti ki a törvény azzal, hogy a biztosított otthoni hospice ellátásra is jogosult, tekintettel arra, hogy a két ellátási forma között szakmai minőségi különbség van.

A 23. §-hoz

A törvény kiterjeszti a vizitdíjfizetési kötelezettség alóli mentesülés eseteit.

A törvény alapján mentesülnek a vizitdíjfizetési kötelezettség alól a Magyar Honvédség tényleges állományú tagja, a rendvédelmi szerv (a Határőrség, a Rendőrség, a hivatásos katasztrófavédelmi szerv, a Vám- és Pénzügyőrség, a büntetés-végrehajtási szervezet, a hivatásos önkormányzati tűzoltóság, valamint a polgári nemzetbiztonsági szolgálat), szolgálati jogviszonyban álló tagja, az Országos Mentőszolgálat állományának tagja a szolgálatával közvetlenül összefüggő intézkedése, eljárása során szerzett sérülésével vagy betegségével kapcsolatosan kerül sor.

Az Ebtv. hatályos szövege szerint nem kell vizitdíjat fizetni a tartós orvosi kezelés részét képező ellátásért. A törvény értelmében a tartós betegeknek a tartós betegségükkel összefüggő kórházi ellátás igénybevétele esetén sem kell díjat (kórházi napidíjat) fizetniük.

A törvény mentesíti a vizitdíjfizetési kötelezettség alól a biztosítottat, amennyiben térítésmentesen legalább 30 alkalommal adott teljes vért és erre vonatkozóan igazolással rendelkezik.

A törvény alapján mentesül a vizitdíjfizetési kötelezettség alól a biztosított, ha a tüdőszűrő-vizsgálat igénybevételére a fertőző betegségek és járványok megelőzése céljából kerül sor, függetlenül attól, hogy az a külön jogszabályban foglaltak szerint el lett-e kötelezően rendelve.

A törvény értelmében mentesül a vizitdíjfizetési kötelezettség alól a 18 év feletti, nappali rendszerű alapfokú vagy középfokú iskolai oktatásban részt vevő biztosított az iskola- és ifjúságegészségügyi ellátás keretében végzett ellátás tekintetében.

A törvény egyértelművé teszi azt, hogy az egyes mentesülési okok mentesítenek-e az emelt összegű vizitdíj alól. A törvény taxatíve felsorolja azokat az eseteket, amikor a biztosított nem mentesül az emelt összegű vizitdíjfizetési kötelezettség alól.

A 18 év alatti biztosított 1000 forint összegű vizitdíj ellenében jogosult a járóbeteg-szakellátásra, amennyiben azt más finanszírozott egészségügyi szolgáltatónál veszi igénybe, mint amelynél a beutaló orvos azt kezdeményezte, vagy a beutalóval igénybe vehető ellátást beutaló nélkül veszi igénybe.

Emelt összegű vizitdíj ellenében jogosult a 18 év alatti az ügyeleti ellátásra, amennyiben annak igénybevétele a külön jogszabály szerint indokolatlannak minősül. Ezt a rendelkezést csak a külön jogszabály hatálybalépésének napjától kell alkalmazni.

A törvény meghatározza a vizitdíjról, a kórházi napidíjról kiállított nyugta, illetve számla minimális tartalmi elmeit. Ezt a kérdést jelenleg az Ebtv. végrehajtásáról szóló rendelet tartalmazza.

A 24. §-hoz

A várólista és az előjegyzés fogalmának megkülönböztetésével indokolt megadni azt az adattartalmat, amit az előjegyzés készítésénél célszerű kezelni a biztosított beazonosításához: ilyen a biztosított családi és utóneve valamint a TAJ száma. Ezeknek az adatoknak a kezelésére az általános adatvédelmi szabályok értelemszerűen alkalmazandóak.

A 25. §-hoz

A hatályos rendelkezések alapján a biztosított részleges térítés mellett jogosult a finanszírozott egészségügyi szolgáltató munkarendje alapján beosztott orvos helyett másik orvost igényelni, azzal a kitétellel, hogy ezt a rendelkezést 2007. június 30-ig nem kell alkalmazni abban az esetben, ha a biztosított az e törvény hatálybalépését megelőzően igénybe vett ellátáshoz kapcsolódó további ellátást az egészségügyi szolgáltató ugyanazon orvosánál veszi igénybe. A fenti rendelkezés alól kivételt képez a terhesgondozás és a szülészeti ellátás, tehát ezen ellátásokért 2007. június 30-át követően sem kell részleges térítési díjat fizetni, ha az ellátást nem a beosztott orvosnál veszi igénybe a biztosított.

A 26. §-hoz

A törvény módosítja, illetve pontosítja a biztosított részére nyújtható többletszolgáltatással kapcsolatos rendelkezést. A módosítás egyrészt felsorolja az egyes többletszolgáltatásokat, ennek értelmében a finanszírozott egészségügyi szolgáltató a biztosított részére egyéni igénye szerinti étkezést, valamint az egészségi állapota által nem indokolt magasabb színvonalú elhelyezést nyújthat. Másrészt a lehetséges szolgáltatás nyújtásának feltételeit határozza meg részletesebben.

A 27. §-hoz

A hatályos törvény értelmében a biztosítási jogviszony egyes jogosultsági feltételek megszűnése esetén is további 45 napig fennmarad azzal, hogy ha a jogosultsági feltétel fennállásának időtartama 45 napnál rövidebb volt, akkor az egészségügyi ellátás igénybevételére való jogosultság ezen időtartammal hosszabbodik meg. A törvény a hatályos normaszövegben szereplő hivatkozásokat pontosítja.

A 28. §-hoz

2007. január 1-jétől a finanszírozási szerződésben meg kell határozni az egészségügyi szolgáltatónál működő intézményi várólista kezelésére jogosult és a várólista alapján szolgáltatást nyújtó személyek nevét. A név megjelölése önmagában azonban nem alkalmas a személyazonosításra.

A módosítás értelmében mind a várólista kezelésére jogosult személy(ek) azonosító adatait, mind a várólista alapján egészségügyi szolgáltatást nyújtó szervezeti egység azonosító adatait meg kell határozni a finanszírozási szerződésben.

A beutalásra jogosult személyek azonosító adatait is meg kell határozni a finanszírozási szerződésben.

A 29. §-hoz

A törvény szerint az az orvos, aki rendelkezik pro família vényírási szerződéssel, az jogosult saját maga vagy a Ptk. szerinti hozzátartozója szakorvosi ellátásra történő beutalására.

A 30-31. §-hoz

A törvény az irányított betegellátási rendszeren belül a hozzárendelt biztosított fogalmát definiálja. Ez a pontosítás az egyes jogszabályok közt összhang megteremtése érdekében szükséges, illetve az elvi számlára vonatkozó rendelkezéseket módosítja.

A törvény a vonatkozó rendelkezést úgy módosítja, hogy a hozzárendelt biztosítottat is figyelembe kell venni az elvi számla tekintetében.

Az elvi számlára vonatkozó szabályok kiegészülnek azzal a rendelkezéssel, hogy az ellátásszervező területének minősülő kistérségben más ellátásszervezővel szerződött háziorvosi ellátást nyújtó egészségügyi szolgáltatóhoz bejelentkezett biztosítottak az elvi számla tekintetében a háziorvosi szolgáltatóval szerződött ellátásszervezőnél kerülnek figyelembe vételre.

A 32. §-hoz

A § felhatalmazó rendelkezéseket tartalmaz.

A 33-35. §-hoz

Indokolt az egészségügyi ellátórendszer fejlesztéséről szóló 2006. évi CXXXII. törvény kiegészítése annak érdekében, hogy az egészségügyi szolgáltatók fenntartói megállapodásukkal módosíthassák az egészségügyi miniszter által határozatban megállapított ellátási területet.

Azokban az esetekben, amikor az ellátási terület módosítása ellátási érdekből indokolt és az érintett egészségügyi szolgáltatók fenntartói nem tudnak megállapodni, az egészségügyi miniszter határozatában megállapított ellátási területet jelen rendelkezések szerint az országos tisztifőorvos módosíthatja. A módosítást kezdeményezheti az a település, amelyre az egészségügyi szolgáltató ellátási területe kiterjed, azonban ebben az esetben a módosítás feltétele, hogy azt a fogadó egészségügyi szolgáltató fenntartója jóváhagyja.

-----STARTING---POINT---VEGE---

A 36. §-hoz

A hatályos szöveg értelmében az egészségügyi szolgáltató szabályzatában mentesítheti az általa nyújtott ellátásokért fizetendő vizitdíj, illetőleg kórházi napidíj fizetésének kötelezettsége alól az általa munkavégzésre irányuló jogviszony keretében - ide nem értve a megbízási jogviszony keretében - foglalkoztatott dolgozót.

A törvény a mentesíthető dolgozók körét az egészségügyi tevékenység végzésének egyes kérdéseiről szóló 2003. évi LXXXIV. törvény 4. §-a szerint egészségügyi dolgozókra, illetve egészségügyben dolgozókra pontosítja.

A törvény értelmében a járóbeteg-szakellátásért fizetendő vizitdíj, amennyiben azt más finanszírozott egészségügyi szolgáltatónál veszi igénybe, mint amelynél a beutaló orvos azt kezdeményezte, vagy a biztosított a beutalóval igénybe vehető ellátást beutaló nélkül veszi igénybe, 1000 forint, a korábbi 600 forint helyett.

E szakasz tartalmazza továbbá a korábbi módosítások miatt szükségessé vált átszámozásokat illetve pontosításokat.