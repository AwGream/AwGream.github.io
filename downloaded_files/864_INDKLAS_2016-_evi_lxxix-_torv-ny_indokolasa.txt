2016. évi LXXIX. törvény indokolása

egyes foglalkoztatási tárgyú törvények jogharmonizációs célú módosításáról

-----STARTING---POINT---ALTALANOS--- 

A módosítással elérendő jelentős jogharmonizációs cél a munkavállalók szolgáltatások nyújtása keretében történő kiküldetéséről szóló 96/71/EK irányelv érvényesítéséről és a belső piaci információs rendszer keretében történő igazgatási együttműködésről szóló 1024/2012/EU rendelet (az IMI-rendelet) módosításáról szóló az Európai Parlament és Tanács 2014/67/EU irányelv átültetése, amely kötelezettségnek a tagállamoknak 2016. június 18-áig kell eleget tenniük.

A munkavállalók szolgáltatások nyújtása keretében történő kiküldetésének szabályozása érdekében az Európai Unió a kiküldetési irányelvben rögzítette azokat a követelményeket, melyeknek a más tagállamban szolgáltatást nyújtó vállalkozások meg kell, hogy feleljenek. A kiküldetési irányelv végrehajtásának elősegítésére az EU végrehajtási Irányelvet alkotott (2014/67/EU) a kapcsolódó munkaügyi ellenőrzésekre, valamint kijelölte a tagállami munkaügyi ellenőrzésért felelős szervek együttműködésének kereteit. A kiküldetési irányelvek célja a kiküldetési helyzetben foglalkoztatott munkavállalók védelme, valamint a gazdasági szereplők számára tisztességes versenyfeltételek biztosítása az egységes belső piacon.

Az Irányelv a kiküldetési helyzet értékelését jelöli ki a munkaügyi ellenőrzés tárgyának:

- ez egyrészt a más tagállamban letelepedett vállalkozások ismérveinek vizsgálatát,

- másrészt a kiküldetés során megvalósuló munkavégzés ideiglenes jellegének vizsgálatát jelenti.

A feltételek meghatározásán túl az Irányelv a más tagállamban letelepedett szolgáltatókat terhelő, azokra vonatkozó közigazgatási követelményeket ír elő, melynek megfeleltetése érdekében a Met. bejelentési kötelezettséget ír elő a Magyarországra kiküldő vállalkozások számára - meghatározva a regisztráció tartalmi elemeit, továbbá rögzíti a hatósági ellenőrzési intézkedéseket - rögzítve a közigazgatási követelményeket és szankciókat.

Az irányelv együttműködési kötelezettséget ír elő a tagállami munkaügyi ellenőrzésért felelős hatóságok és szervezetek számára az irányelvben foglaltak határokon átnyúló végrehajtásának javítása, gyakorlati alkalmazásának pontosítása érdekében. Az együttműködés technikai feltételeit a Belső Piaci Információs Rendszer (IMI) biztosítja, melyhez valamennyi tagállamnak megfelelően csatlakoznia kell. Az IMI rendszer használatához egységesített kérdőívek, bejelentési formák, intézkedést, végrehajtást kérő űrlapok megalkotása, azok elektronikus kezelésére vonatkozó szabályozás kialakítása az együttműködés feltétele, így tagállami kötelezettség.

Az elektronikus bejelentési rendszer és a hatóságok és illetékes szervek közti kommunikáció a nemzetközi jogsegélyek intézésének hatékony, gyors módja, mely által egyrészt a szolgáltatást nyújtó vállalkozások ellenőrzése, másrészt az esetleges jogszabálykerülés felderítése, valamint a kiszabott szankciók végrehajtása válik lehetővé.

A Társadalmi Megújulás Operatív Program 2015-ben történő befejezése és az új programok indulása miatt szükségessé vált az alapkezelésre vonatkozó szabályozás megváltoztatása és kiegészítése az előfinanszírozási előirányzat megnevezése tekintetében.

Az Mvt. érdemi módosítása mellett pontosító módosításokra kerül sor. A törvény módosítja a munkavédelmi képviselő választására és a munkajogi védelmére vonatkozó szabályokat. A munkavédelmi hatóság a szükséges okból és mértékben megismerheti és kezelheti az érintett munkavállalók személyazonosító és egészségügyi adatait, mivel a munkabaleseti jegyzőkönyvek feldolgozása a munkavédelmi hatóság feladata.

A törvény végül a 2008/94/EK, a 2009/38/EK és a 2002/14/EK európai parlamenti és tanácsi irányelvnek, valamint a 98/59/EK és a 2001/23/EK tanácsi irányelvnek a tengerészek tekintetében történő módosításáról szóló az Európai Parlament és a Tanács 2015/1794/EU irányelv átültetését is szolgálja.

-----STARTING---POINT---RESZLETES---

Az 1-4. §-hoz

Az államigazgatási feladatoknak a járási (fővárosi kerületi) hivatalokhoz telepítése számos törvényi, kormányrendeleti és miniszteri rendeletű szintű jogszabály módosítását indokolta, a törvény további, ehhez kapcsolódó szövegcserés módosításokat hajt végre. Módosítja a foglalkoztatás elősegítéséről és a munkanélküliek ellátásáról szóló 1991. évi IV. törvény 39/D. §-át, tekintettel arra, hogy a Társadalmi Megújulás Operatív Program 2015-ben befejeződött, így indokolt az új programozási időszakban érvényes előfinanszírozási előirányzat megnevezése, illetőleg a korábbi szabályozás fenntartása (az esetlegesen fel nem használt források tárgyévet követő évi felhasználásának lehetővé tétele az uniós források abszorpciója érdekében).

Az 5. §-hoz

Szövegcserés módosítás keretében igazítja hozzá a közalkalmazottak jogállásáról szóló 1992. évi XXXIII. törvény 61. §-ának a fogalmait a megváltozott képzési fogalomrendszerhez, így

a) a nemzeti köznevelésről szóló 2011. évi CXC. törvény (továbbiakban: Nkt.) 6. § (1) bekezdése használja az ún. érettségi végzettség fogalmat, amelyet az érettségi bizonyítvány tanúsít. Ez a korábbi középiskolai végzettségnek felel meg. A szakmai érettségi végzettség a szakképzésről szóló 2011. évi CLXXXVII. törvény (továbbiakban: Szkt.) 2. § 40. pontja alapján szintén az érettségi végzettség egyik esete.

b) új jogintézményként került bevezetésre a középfokú végzettség, amelyet a középiskola befejező évfolyamának sikeres elvégzéséről kiállított bizonyítvány tanúsít, és ebbe a körbe tartozik az Szkt.-ben meghatározott szakiskolai végzettség is, amely szakmai vizsga letételével szerezhető meg [Nkt. 9. § (6) bekezdés, Szkt. 2. § 36. pont].

A 6-24. §-hoz

A nemzetgazdasági jelentés megjelentetése eddig nem került szabályozásra, ezt orvosolja a módosítás. [A munkavédelemről szóló 1993. évi XCIII. törvény (a továbbiakban: Mvt.) 14. §]

A Polgári Törvénykönyvről szóló 2013. évi V. törvény nem rendezi a Polgári Törvénykönyvről szóló 1959. évi IV. törvény 401. §-ában szabályozott módon a fővállalkozás szabályait, ezért az Mvt-ben szereplő hivatkozás elhagyása és új normaszöveg kialakítása szükséges.

A baleset kivizsgálásakor az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény alapján a munkáltató nem tekinthető adatkezelőnek. A foglalkozás-egészségügyi szolgálat azonban kezelhet egészségügyi adatokat, információkat kérhet a beteg kezeléséről, állapotáról. A munkáltató nincs birtokában annak a tudásnak, amellyel meg tudná ítélni azokat az egészségügyi kérdéseket, amelyek a baleset során felmerülnek. (pl. a dokumentáció, munkabaleseti jegyzőkönyv kitöltése során súlyosság, gyógytartam stb. eldöntése). Erre tekintettel a törvény arról rendelkezik, hogy a kivizsgálásba szükség esetén be kell vonni a munkáltatónál foglalkozás-egészségügyi alapszolgáltatást biztosító szolgálat orvosát, azzal, hogy a foglalkozás-egészségügyi alapszolgáltatást biztosító szolgálat orvosa minden súlyos munkabaleset esetén részt kell vegyen a kivizsgálásban.

A munkavállalók munkahelyi biztonságának és egészségvédelmének javítását ösztönző intézkedések bevezetéséről szóló 89/391 EGK tanácsi irányelv alapján a munkáltatóknak konzultálniuk kell a munkavállalókkal és azok képviselőivel minden, a munkahelyi biztonságot és egészségvédelmet érintő kérdésben. Az irányelvvel összhangban a törvény módosítja az Mvt. 70/A. §-át, a módosítás indoka az, hogy a gazdasági körülmények megváltozásával 2012 végén a regisztrált kis- és középvállalkozások 99,5%-a, 956 300 cég tartozott a legfeljebb 49 foglalkoztatottal rendelkező kisvállalkozások körébe. Ennek következtében indokolt a munkavédelmi képviselő választáshoz szükséges munkavállalói létszámot csökkenteni. A módosítás hatására várhatóan a kisvállalkozások 3,5%-ánál lesz majd munkavédelmi képviselő. A rendelkezés hatálybalépésével egységesen minden 20 főt elérő munkáltatónál az Mvt. szerinti szervezett munkavégzés fogalomkörébe tartozó munkáltatónál meg kell szervezni a munkavédelmi képviselő választást.

A jogalkalmazási tapasztalatokra figyelemmel és a munka törvénykönyvéről szóló 2012. évi I. törvénnyel (a továbbiakban: Mt.) való összhang érdekében a törvény módosítja a munkavédelmi képviselők választásával kapcsolatos szabályokat. Egyértelművé teszi, hogy a munkavédelmi képviselő választására az Mt. 238. §-át kell megfelelően alkalmazni. A munkavédelmi képviselők függetlenségének biztosítása érdekében ugyanakkor előírja, hogy az Mt. 238. § (2) bekezdésében foglalt kizáró okokon túl nem választható munkavédelmi képviselővé az, aki a munkáltatónál munkaviszony keretében főtevékenységként a munkáltató megbízásából munkavédelmi feladatokat lát el.

Pontosításra kerül a munkavédelmi képviselők munkajogi védelmére vonatkozó szabályozás, amelynek értelmében a munkáltatónál megválasztott valamennyi munkavédelmi képviselőt megilleti az Mt. 273. § (1) szerinti munkajogi védelem, az Mt. 273. § (2) bekezdése szerinti tartamban.

A munkavédelmi tárgyú bejelentések elektronikussá tétele érdekében indokolt az Mvt. 82/B. §-ának hatályon kívül helyezése.

A munkavédelmi hatóság szabálysértési jogkörének megszűnésével a munkavállalói mulasztás nem szankcionálható a ténylegesen szabályszegő munkavállalóval szemben. Azért, hogy a munkáltató felelősségén túl, a munkavállaló kizárólagos szabálytalan munkavégzését a hatóság szankcionálni tudja, a törvény bevezeti a közigazgatási bírság alkalmazásának lehetőségét.

A munkabaleseti jegyzőkönyvek feldolgozása a munkavédelmi hatóság feladata. A munkabaleseti jegyzőkönyvön kötelezően feltüntetendő adat a TAJ szám. A munkavédelmi hatóság a szükséges okból és mértékben megismerheti és kezelheti az érintett munkavállalók személyazonosító és egészségügyi adatait. A törvény megadja a munkavédelmi hatóság számára a személyes adatoknak az információs önrendelkezési jogról és az információbiztonságról szóló 2011. évi CXII. törvény 5. § (1) bekezdés b) pontja szerinti kezeléséhez szükséges törvényi szintű felhatalmazást. A munkavédelmi hatóság az 1997. évi XLVII. törvény az egészségügyi és a hozzájuk kapcsolódó személyes adatok kezeléséről és védelméről szóló törvény 15/A. § (2) bekezdése alapján egyébként is jogosult a munkabalesetek és foglalkozási megbetegedések kivizsgálása során az egészségügyi adatok kezelésére.

Az Mvt. jelenlegi szabálya szerint a munkabaleset bekövetkezésétől számított 3 év után a munkáltató a törvényben foglaltak alapján nem köteles a munkabalesetet bejelenteni, kivizsgálni és nyilvántartásba venni. Mivel a gyakorlati tapasztalatok azt mutatják, hogy a munkáltató számos esetben vitatja a baleset munkabaleset jellegét, ezért a törvény a munkavállalói jogérvényesítés biztosítása érdekében úgy rendelkezik, hogy az elévülésre a polgári jogi szabályokat kell alkalmazni.

A fentieken túl a jogalkalmazást segítő, pontosító rendelkezéseket tartalmaz.

A 25. §-hoz

Szabályozza, hogy a támogatás visszafizetése mikor esedékes. A korábbi rendelkezés szerint a támogatás visszafizetésének esedékességét a támogatás folyósításának napjától kell számolni, abban az esetben, ha nem került sor a folyósítástól számított 60. napig a zárómérleg benyújtására. A támogatás visszafizetésének esedékessége a zárómérleg benyújtásának napja, ha arra a folyósítást követő 60. napot megelőzően kerül sor. Ez a szabály abban az esetben egyértelmű, ha a támogatás folyósítására egy összegben kerül sor.

Ez a feltétel maradéktalanul abban az esetben teljesült, amikor a szabályozás a támogatást a felszámolás alatt álló cég részére rendelte kifizetni. A szabályozás azonban a munkavállalók érdekeinek fokozottabb védelme, a felszámolás alatt álló cégek bankszámlájának hiánya és a visszaélések elkerülése érdekében 2014. január 1-től megváltozott. Az új rendelkezés szerint a támogatás folyósítása a munkavállalók részére történik. Amennyiben itt is egyszerre történik meg a folyósítás, akkor az esedékesség megállapítása nem okoz problémát.

A gyakorlatban azonban előfordul, hogy a folyósítás időpontja az egyes munkavállalók esetében eltérő. Ennek különböző okai lehetnek, például a felszámoló rossz számlaszámokat ad meg, időközben megszűnt a munkavállaló bankszámlája és ezért nem teljesíthetők az utalások. Ezért tekintettel a kifizetésre vonatkozó szabályok változására és a gyakorlatban az esedékesség meghatározása kapcsán tapasztalt értelmezési nehézségekre a módosítás a támogatás visszafizetésének esedékességét egyértelműen határozza meg és a támogatást megállapító határozat jogerőre emelkedéséhez köti.

A 26-37. §-hoz

Módosítja a munkaügyi ellenőrzésről szóló 1996. évi LXXV. törvényt (a továbbiakban: Met.) az Európai Parlament és a Tanács a munkavállalók szolgáltatások nyújtása keretében történő kiküldetéséről szóló 96/71/EK irányelv érvényesítéséről és a belső piaci információs rendszer keretében történő igazgatási együttműködésről szóló 1024/2012/EU rendelet (az IMI-rendelet) módosításáról szóló 2014/67/EU irányelvének (2014. május 15.) átültetése érdekében.

Ennek megfelelően a törvény hatálya kiterjed a külföldön letelepedett és határokon átnyúló szolgáltatásnyújtás céljából munkavállalót Magyarországra küldő munkáltatóra, illetve az Mt. hatálya alá nem tartozó munkáltatóra, a nemzetközi magánjog szabályai szerint imperatív rendelkezések, valamint azon jogszabályi rendelkezések tekintetében, amelyektől az Mt. szabályai szerint megállapodás útján nem lehet eltérni.

Az irányelv 3. és 14. cikkével összhangban a magyar jogban a munkaügyi hatóság kerül kijelölésre, mint illetékes hatóság. Erre tekintettel a törvény szabályozza az 5-10., 13., és 15-20. cikkek végrehajtása érdekében,

- a munkaügyi hatóság ellenőrzési jogkörét a határokon átnyúló szolgáltatásnyújtás keretében kiküldött munkavállaló magyarországi munkavégzésének ellenőrzése tárgyában, valamint,

- a bírság kiszabásának feltételeit,

- a munkaügyi hatóság és az érintett EGT-állam illetékes hatósága közötti együttműködést (tájékoztatás, ellenőrzés és vizsgálat lefolytatása, adatszolgáltatás, iratok továbbítása, elektronikus információcsere, megkeresés intézése, honlap működtetése, a kölcsönös segítségnyújtás és kölcsönös elismerés elve, a munkaügyi bírságot megállapító határozat végrehajtásának kezdeményezését a letelepedés helye szerint illetékes hatóságánál, a végrehajtás foganatosítása), továbbá

- a szabad szolgáltatásnyújtás jogával rendelkező szolgáltató nyilatkozattételi és adatszolgáltatási kötelezettségét az irányelvben és a 96/71/EK irányelvben foglalt kötelezettségeknek való megfelelés hatékony nyomonkövetése céljából.

A munkaügyi ellenőrzés kiterjed a nyilvántartások vezetésének ellenőrzése. Az Mt. erről a munka- és pihenőidőre vonatkozó fejezetében rendelkezik. A jogalkalmazási tapasztalatok alapján szükséges annak egyértelművé tétele, hogy a nyilvántartások ellenőrzésére vonatkozó hatáskör is a Met. 3. § (1) bekezdés f) pontja szerinti hatáskörbe tartozik.

A Met. 7/A. §-ának kiegészítése az egységes jogértelmezés érdekében szükséges.

A fogvatartottak büntetés-végrehajtási jogviszonyában történő munkáltatása tekintetében nem értelmezhető és alkalmazható a foglalkoztatáspolitikáért felelős miniszter által megállapított ellenőrzési irányelv, ezért indokolt a büntetés-végrehajtási jogviszonyban történő munkáltatásra vonatkozó munkaügyi hatóság ellenőrzési tevékenysége vonatkozásában eltérő szabályok alkalmazása

A 38-40. §-hoz

A 2008/94/EK, a 2009/38/EK és a 2002/14/EK európai parlamenti és tanácsi irányelvnek, valamint a 98/59/EK és a 2001/23/EK tanácsi irányelvnek a tengerészek tekintetében történő módosításáról szóló 2015/1794/EU Európai Parlament és a Tanács irányelvének való megfelelést szolgálja azáltal, hogy a 2003. évi XXI. törvény hatályát kiterjeszti a tengeri kereskedelmi hajóján foglalkoztatott munkavállalóra is.

-----STARTING---POINT---VEGE---

A 41. §-hoz

A hatálybalépésre vonatkozó rendelkezést foglalja össze.

A 42. §-hoz

A jogharmonizációs klauzulát határozza meg.