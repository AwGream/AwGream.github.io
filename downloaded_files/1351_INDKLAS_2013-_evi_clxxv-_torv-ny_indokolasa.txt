2013. évi CLXXV. törvény indokolása

a gondnokoltak és az előzetes jognyilatkozatok nyilvántartásáról

-----STARTING---POINT---ALTALANOS--- 

A Polgári Törvénykönyvről szóló 2013. évi V. törvény (a továbbiakban: Ptk.) hatálybalépésével egyidejűleg szükségessé válik a jelenlegi gondnokolti nyilvántartási rendszer felülvizsgálata és egy új nyilvántartás megteremtése. E célt szolgálja a gondnokoltak és az előzetes jognyilatkozatok nyilvántartásáról szóló törvény. A törvény ennek érdekében tartalmazza többek között a gondnokoltak nyilvántartásával összefüggő rendelkezéseket, valamint az előzetes jognyilatkozatok nyilvántartására vonatkozó új szabályokat. Jelenleg a gondnokság alá helyezett személyek nyilvántartására vonatkozóan a gondnokoltak nyilvántartásáról szóló 2010. évi XVIII. törvény (a továbbiakban: Gnytv.) tartalmaz szabályokat. Tekintettel arra, hogy a Ptk. új jogintézményként bevezeti az előzetes jognyilatkozat tételét, valamint, hogy az előzetes jognyilatkozat hatályosulása szorosan kapcsolódik a cselekvőképesség korlátozásához, elengedhetetlen e két nyilvántartás összehangolt szabályozása. Ennek következtében a törvény a gondnokoltak nyilvántartását és az előzetes jognyilatkozatok nyilvántartását egyazon törvényben rendeli szabályozni.

A törvény kimondja, hogy a gondnokoltak és az előzetes jognyilatkozatok országos nyilvántartása (a továbbiakban: nyilvántartások) működtetésére és ennek érdekében adatok kezelésére kijelölt szerv az Országos Bírósági Hivatal elnöke (a továbbiakban: Hivatal elnöke), tekintettel arra, hogy jelenleg is a Hivatal elnöke működteti a gondnokoltak nyilvántartását. A törvény szerint a nyilvántartásokat elektronikusan kell vezetni. A nyilvántartások vezetésére és abból az adatszolgáltatás teljesítésére szolgáló informatikai alkalmazást a Hivatal elnöke működteti. Az adatkezelési feladatok megoszlanak a Hivatal elnöke és a járásbíróságok között, mivel a járásbíróságok vezetik be a nyilvántartásokba a törvény által előírt adatokat, az adatszolgáltatást a nyilvántartásokból viszont központilag, a Hivatal elnöke végzi.

A Ptk. által bevezetett rendelkezések következtében a cselekvőképesség részleges korlátozása esetében minden esetben ügyköröket kell majd az eljáró bíróságnak meghatároznia, és ezt természetesen a nyilvántartás adattartalmának is tükröznie kell. A Ptk. még példálózó jelleggel sem sorolja fel azokat az ügycsoportokat, amelyek vonatkozásában a bíróság ítéletében a cselekvőképességet korlátozhatja. Ennek következtében a személyre szabott ügykörök meghatározásakor az eljáró bírónak minden esetben figyelembe kell majd vennie a gondnokolt egyéni körülményeit és ennek megfelelően kell meghatároznia és az ítélete alapján bejegyeznie az egyes ügycsoportokat is.

A gondnokoltak nyilvántartása deklaratív hatályú, a gondnokság alá helyezés a bíróság határozatának jogerőre emelkedésével következik be. Az előzetes jognyilatkozat tekintetében a nyilvántartásba vétel nem érvényességi kellék, az előzetes jognyilatkozat hatálybalépése azonban már bírósági döntés függvénye, ily módon az is az ítélet jogerőre emelkedéséhez kötött.

Az előzetes jognyilatkozatban a Ptk. szerint a nagykorú cselekvőképes személy cselekvőképességének jövőbeli korlátozása esetére közokiratban, ügyvéd által ellenjegyzett magánokiratban vagy a gyámhatóság előtt személyesen rendelkezhet egyes személyi és vagyoni viszonyaira vonatkozóan. Az előzetes jognyilatkozatot be kell jegyezni a nyilvántartásba, de érvényességének nem feltétele az országos nyilvántartásba való bejegyzés.

Az előzetes jognyilatkozat hatálybalépéséről a bíróság a cselekvőképesség korlátozásáról szóló ítéletében rendelkezik. Abban az esetben, ha az előzetes jognyilatkozat több rendelkezése közül valamelyik nem alkalmazható, ez a többi rendelkezés alkalmazását nem érinti. Az eljáró bíróságnak itt azonban figyelemmel kell lennie a Ptk. 2:40. § (1) bekezdésére, amely kivételként határozza meg azt a két esetet, amikor a bíróság a cselekvőképességet érintő gondnokság alá helyező határozatában nem rendeli el az előzetes jognyilatkozat alkalmazását. A jogalkotói szándék a Ptk. 2:40. § (1) bekezdésében egyértelműen arra ösztönzi az eljáró bíróságot, hogy a lehető legjobban érvényesüljön az előzetes jognyilatkozatot tett személy akarata, és ennek következtében, az előzetes jognyilatkozatban foglaltak szerint döntsön a bíróság a cselekvőképesség korlátozásakor. Ezen jogintézmény párhuzamba állítható az öröklési jogban ismert „akarati elvvel” (favor testamenti), melynek lényege, hogy a végrendelkező akarata a lehető legteljesebb mértékben teljesüljön.

-----STARTING---POINT---RESZLETES---

Az 1. §-hoz

A törvény rögzíti, hogy a gondnokoltak, valamint az előzetes jognyilatkozatot tett személyek és az előzetes jognyilatkozataik adatainak a nyilvántartására tartalmaz rendelkezéseket.

A 2. §-hoz

A törvény kimondja, hogy a gondnokoltak nyilvántartásában szereplő adatok kezelésének célja a gondnokság alá helyezés tényének igazolása a gondnokság alá helyezett személy jogai gyakorlásának elősegítése, illetve harmadik személyek jogainak védelme érdekében.

A 3. §-hoz

A törvény - az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) előírásainak megfelelően - rendelkezik a nyilvántartott adatok köréről, továbbá a nyilvántartás közhitelességéről.

A 4. §-hoz

Főszabály szerint a gondnokoltak nyilvántartásába az adatokat az első fokon eljárt bíróság jegyzi be az adattartalmat érintő jogerős bírósági határozatok alapján.

Az 5. §-hoz

Garanciális jellegű rendelkezést tartalmaz a törvény az adatkezelés időtartamára vonatkozóan. A Hivatal elnöke az adatokat - a gondnokság alá helyezés esetleges korábbi megszűnésétől függetlenül - a gondnokság alá helyezett személy halálát követő tizenöt évig kezeli. A gondnokság alatt álló személy jognyilatkozata érvényességének utólagos vizsgálata érdekében indokolt a gondnokság megszűnését követően is az adatok nyilvántartása. A Gnytv.-ben az adatkezelésre megszabott öt éves időtartam rendkívül kevés, a gondnokolt, a gondnokolt örökösei, illetve harmadik személyek jogvédelme ennél jóval hosszabb időtartamot indokol. A nyilvántartás másodlagos funkciója többek között a gondnokság fennállása alatt kötött jogügyletek érvényességének vitatása esetén a gondnokolt státuszának hiteles igazolása. Ezen másodlagos funkció is az öt évnél hosszabb időtartamot igényel.

A 6. §-hoz

A törvény lehetőséget ad arra - a Gnytv.-hez hasonlóan -, hogy egyes szervek a cselekvőképesség fennállásának vizsgálata céljából konkrét ügyben közvetlen adathozzáféréssel (a továbbiakban: közvetlen hozzáférés) kezeljék és megismerjék a gondnokoltak nyilvántartásában szereplő adatokat. Az adatszolgáltatás tekintetében a törvény kibővíti a közvetlen hozzáféréssel az adatok megismerésére és kezelésére jogosultak körét, továbbá a közvetlen hozzáféréssel az adatigénylés gyorsabban, hatékonyabban, a postaköltségek megtakarításával valósulhat meg.

A 7-8. §-hoz

A törvény a gondnokoltak nyilvántartása vonatkozásában az egyedi kérelem alapján történő adatszolgáltatás lehetőségét is biztosítja a törvényben meghatározott adatok vonatkozásában. Az adatszolgáltatás érdekében a kérelmező a gondnokoltak nyilvántartása adatainak megismerését alátámasztó jogi érdeket köteles hitelt érdemlően igazolni, vagy - így különösen hatóságok esetében - meg kell jelölnie azt a törvényi rendelkezést, amely alapján az adat megismerésére és kezelésére jogosult. A bíróságnak a cselekvőképességet részlegesen korlátozó ítéletében meghatározott ügycsoportra vagy ügycsoportokra irányuló adatszolgáltatás esetében a felvilágosítást kérő részére minden esetben csak a kérelemben megjelölt ügycsoport tekintetében adható felvilágosítás. Ezen szabály kimondása egyrészről adatvédelmi okokból lényeges, másrészről pedig, hogy a felvilágosítást kérőnek az adatszolgáltatás során csak az adatkérés céljának megvalósulásához elengedhetetlenül szükséges adatot bocsássanak a rendelkezésére. A törvény az adatszolgáltatásra vonatkozó részletes szabályokat nem tartalmazza. Ennek megfelelően ezek a rendelkezések a törvényben foglalt felhatalmazó rendelkezés alapján alacsonyabb jogforrási szinten - rendeletben - kerülnek szabályozásra.

A 9-13. §-hoz

Az előzetes jognyilatkozatban a Ptk. szerint a nagykorú cselekvőképes személy cselekvőképességének jövőbeli korlátozása esetére közokiratban, ügyvéd által ellenjegyzett magánokiratban vagy a gyámhatóság előtt személyesen rendelkezhet egyes személyi és vagyoni viszonyaira vonatkozóan. Az előzetes jognyilatkozatot be kell jegyezni a nyilvántartásba, de érvényességének nem feltétele az országos nyilvántartásba való bejegyzés. Az előzetes jognyilatkozatot az előzetes jognyilatkozatot tett személy kérelmére a lakóhelye szerint illetékes járásbíróság jegyzi be a nyilvántartásba. Fontos hangsúlyozni azt, hogy az előzetes jognyilatkozatok nyilvántartásába való bejegyzés szempontjából két esetkört kell megkülönböztetni. Az első esetkörben - a nyilatkozat megtételekor - az előzetes jognyilatkozat megtételének nyilvántartásba való bejegyzése egy nemperes eljárással történik, melyben egyébként az eljárási cselekményeket bírósági titkár is elvégezheti, mivel a polgári perrendtartásról szóló 1952. évi III. törvény 12/A. §-a alapján az elsőfokú bíróság hatáskörébe tartozó ügyekben a bíró helyett, tárgyaláson kívül bírósági titkár is eljárhat. A gondnokság alá helyezési per következtében az előzetes jognyilatkozatban tett rendelkezések hatályosulását és magát az előzetes jognyilatkozatot hatályba léptető határozat ügyszámát, jogerőre emelkedésének napját, az eljáró bíróság megnevezését és ügyszámát viszont már a gondnoksági perben első fokon eljárt bíróság jegyzi be majd az előzetes jognyilatkozatok nyilvántartásába.

Az előzetes jognyilatkozat megtételekor a bejegyzést az előzetes jognyilatkozatot tett személynek kell kérnie. A kérelmet azonban - az előzetes jognyilatkozatot tartalmazó okirat csatolásával együtt - az előzetes jognyilatkozatot közokiratba foglaló közjegyzőnek, az előzetes jognyilatkozatot ellenjegyző ügyvédnek, vagy az előzetes jognyilatkozatot jegyzőkönyvbe vevő gyámhatóságnak kell az okirat elkészítésétől számított öt napon belül megküldenie a bíróságnak.

A bíróság polgári nemperes eljárásban megvizsgálja, hogy a kérelem nem szorul-e hiánypótlásra, illetve hogy az okirat bejegyzésre alkalmas-e, azt a rá vonatkozó törvényi rendelkezéseknek megfelelően állították-e ki. A kérelem elbírálására nyitva álló határidő 15 nap. A bejegyzési eljárás során hiánypótlásnak helye van. Ha a bejegyzés feltételei nem állnak fenn, a bíróság végzéssel határoz, melyet az előzetes jognyilatkozatot tett személynek kell kézbesíttetni, a végzéssel szemben fellebbezésnek van helye.

A 14. §-hoz

Az előzetes jognyilatkozat nyilvántartásba való bejegyzésére nem alkalmazhatók a Pp. költségkedvezményekre vonatkozó rendelkezései. Ennek indoka egyrészről, hogy a jogalkotó a Ptk. által létrehozott jogintézménnyel egy, a személyállapotot érintő többletszolgáltatást vezet be a jogrendszerbe, másrészről pedig, hogy az előzetes jognyilatkozat tétele nem előfeltétele a gondnokság alá helyezésnek sem.

A 15-16. §-hoz

Ha a nyilatkozattevő új előzetes jognyilatkozatot tesz, a korábban tett előzetes jognyilatkozatot visszavontnak kell tekinteni. A Ptk. 2:39. § (4) bekezdésére tekintettel a korábban tett és a visszavont előzetes jognyilatkozatot az előzetes jognyilatkozatok nyilvántartásából törölni kell. Az előzetes jognyilatkozatot tevő személyek és az előzetes jognyilatkozataik adatait a Hivatal elnöke a nyilatkozatot tevő személy halálát követő tizenöt évig tartja nyilván, majd haladéktalanul gondoskodik azok törléséről.

A 17. §-hoz

Az Infotv. 5. § (3) bekezdése értelmében kötelező adatkezelés esetén többek között az adatok megismerhetőségét is az adatkezelést elrendelő törvényben szükséges meghatározni. Ebből kifolyólag biztosítja a törvény az egyedi adatigénylés lehetőségét a nyilatkozattevő részére. Ezen felül a törvény a bíróságok számára lehetővé teszi az előzetes jognyilatkozatok nyilvántartásának adataihoz való hozzáférést, továbbá azt is, hogy a Hivatal az ügyészség, a nyomozó hatóság valamint a nemzetbiztonsági szolgálat számára egyedi adatigénylés útján adatot továbbítson. Ennek feltétele, hogy az adatigénylő szerv minden egyes igényelt adat tekintetében a törvényi rendelkezés megjelölésével igazolja, hogy törvény az ügy elbírálásához, továbbá jogosultság, illetve kötelezettség fennállásának ellenőrzéséhez feljogosította az adat kezelésére. Az adatigénylőnek a kérelemben meg kell jelölnie annak az eljárásának az ügyszámát és tárgyát, amelyben az igényelt adatok megismerésére törvény alapján jogosult. Az adatszolgáltatás részletes szabályait ebben az esetben is a törvény szerinti felhatalmazó rendelkezés alapján kiadott miniszteri rendelet tartalmazza majd.

A 18. §-hoz

A 4. alcím a nyilvántartások közös szabályait tartalmazza. Az adatszolgáltatások tekintetében a Hivatal elnöke az adatkezelő. Az általános bejegyzési szabályokon felül abban az esetben, ha a személyiadat- és lakcímnyilvántartásból történő adatellenőrzés során a természetes személyazonosító vagy lakcímadatok változásának átvezetése szükséges, erről a Hivatal elnöke gondoskodik. A Hivatal elnöke úgyszintén a személyiadat- és lakcímnyilvántartásból győződik meg arról is, ha az általa vezetett nyilvántartásokban szereplő természetes személy meghalt, és alkalmazza az ehhez fűződő nyilvántartási következményeket.

A nyilvántartásokból történő hatékony adatszolgáltatás érdekében a nyilvántartásokat elektronikusan kell működtetni.

A 19-22. §-hoz

A törvény rendelkezik arról is, hogy a perújítási, felülvizsgálati eljárásban hozott határozatban foglaltaktól függően a jogerős határozat alapján nyilvántartásba vett adatokat törölni, vagy módosítani kell. A törvény rendezi az adatigénylés tekintetében a hozzáférés egyedi jogosultjának felhatalmazására vonatkozó szabályokat. Így a törvény előírja, hogy meg kell nevezni azt a természetes személyt, aki a szerv nevében a közvetlen hozzáférésre jogosult, erről, illetve ennek változásáról az OBH-t haladéktalanul értesíteni kell, ezáltal az OBH ellenőrizni tudja, hogy a nyilvántartásba az arra jogosult személy tekintett-e be.

A 23. §-hoz

Az Infotv. rendelkezéseinek megfelelően minden adatkezelőnek adattovábbítási nyilvántartást kell vezetnie az adattovábbítás jogszerűségének ellenőrzése, valamint az érintett tájékoztatása céljából, és meg kell határozni annak kötelező adattartalmát is. Ennek célja kettős: egyrészről az adatkezeléssel érintett személynek joga van tájékozódni arról, hogy adataihoz ki és milyen jogcímen fért hozzá, másrészről az adatkezelés jogszerűségének adatvédelmi szempontból való ellenőrzése indokolja a nyilvántartás létét.

A 24-25. §-hoz

Az Infotv. megkívánja, hogy törvényi szinten legyen szabályozva a gondnokoltak nyilvántartása, illetve az előzetes jognyilatkozatok nyilvántartása használatára jogosultak nyilvántartása (hozzáférési vagy jogosultsági nyilvántartás).

-----STARTING---POINT---VEGE---

A 26. §-hoz

A felhatalmazó rendelkezések alapján az igazságügyért felelős miniszter által kiadott rendelet tartalmazza majd többek között azt, hogy a Hivatal elnökéhez az adatszolgáltatásra irányuló kérelmet milyen módon lehet előterjeszteni, mit kell a kérelemnek tartalmaznia, illetve a Hivatal elnöke hogyan szolgáltat adatokat az adatigénylésre jogosult szervek részére. Ezen felül az igazságügyért felelős miniszter az adópolitikáért felelős miniszterrel egyetértésben szintén rendeletben fogja majd megállapítani a kérelemre történő adatszolgáltatás díjának összegére és megfizetésének módjára vonatkozó részletes szabályokat.

A 27-31. §-hoz

A törvény - összhangban a Ptk.-val - 2014. március 15-én lép hatályba, annak alapján a hatálybalépést követő hat hónapon belül hivatalból kell gondoskodni arról, hogy a megváltozott elnevezésű cselekvőképességi kategóriák a nyilvántartásban átvezetésre kerüljenek.

Az illetékekről szóló 1990. évi XCIII. törvény kiegészítésével a nyilvántartásba vétel illetéke 15 ezer forint lesz.

A polgárok személyi adatainak és lakcímének nyilvántartásáról szóló 1992. évi LXVI. törvény módosításával az Országos Bírósági Hivatal elnökének adatigénylési joga rendeződik.

A törvény hatálybalépésével egyidejűleg hatályát veszti a Gnytv. Ezzel meg fog szűnni a Gnytv. alapján vezetett nyilvántartás törvényi jogalapja. Ezért szükséges rendelkezni arról, hogy a gondnokoltak nyilvántartása a Gnytv. alapján vezetett nyilvántartás adatainak felhasználásával jön létre.

A Gnytv. adatkezelési és adattovábbítási szabályai a törvény hatálybalépését követően hatályukat vesztik, azonban ezen szabályok szerinti adatokat ezt követően is a bejegyzésüktől számított öt évig őrizni kell. Ebből kifolyólag a törvény kimondja, hogy a Gnytv. alapján kezelt adatokat továbbra is őrizni kell azok bejegyzésétől számított öt évig.