2012. évi CCIX. törvény indokolása

egyes törvényeknek az országgyűléssel, valamint az önkormányzatokkal összefüggő módosításáról

-----STARTING---POINT---ALTALANOS--- 

A törvény célja, hogy kiküszöbölje azokat az esetleges anomáliákat, amelyeket a hatályban lévő a helyi önkormányzatokról szóló törvény, valamint a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) változtatásai a mindennapi életben előidézhetnek.

A 2010-ben hatályban lévő szabályok alapján megválasztott, és ezen feltételek ismeretében a tisztségüket elvállaló polgármesterek és alpolgármesterek illetményét a 2010-2014-es önkormányzati ciklus közben nem kívánatos megváltoztatni. Az Mötv.-ben foglalt új szabályozás bizonyos településtípusok polgármestereinek és alpolgármestereinek az illetményét növeli, míg egyéb településtípusok esetében csökkenti. Ezt a változást a jelen törvény - a főpolgármester kivételével - kitolja a 2014. évi általános önkormányzati választások napjáig. Ennek célja, hogy minden önkormányzati vezető olyan összegű illetményt kapjon a ciklus végéig, amely illetmény ismeretében elvállalta feladatát és amilyen összegű illetmény ismeretében megválasztották őt a tisztségére.

A törvény olyan összeférhetetlenségeket, amelyek a 2010. évi általános önkormányzati választások idején nem álltak fenn, de az új törvény már tartalmaz, szintén nem kíván ciklus közben hatályba léptetni, csak a következő általános önkormányzati választások alkalmával.

A jogalkotó fontosnak tartja, hogy mindenki a megválasztásakor fennálló összeférhetetlenségi feltételek mellett végezhesse munkáját.

A törvény bővíti a közgyűlések és a képviselő-testületek jogkörét, amikor a főpolgármester-helyettesek, alpolgármesterek, megyei közgyűlési alelnökök illetményeinek megállapításakor - meghatározott keretek között - mérlegelési lehetőséget biztosít számukra.

A törvény fontos eleme, hogy a 2014. évi általános országgyűlési és önkormányzati választások közötti időszakban biztosítsa Magyarország településeinek biztonságos működtetését. Időközi önkormányzati választások megtartására abban az évben már nincs lehetőség, a települések pedig nem maradhatnak megválasztott vezetőik nélkül. Mindamellett, hogy 2014-től a polgármesteri és országgyűlési képviselői feladatok összeférhetetlenek lesznek, az ezt megelőző átmeneti időszakban a 2010-ben, valamint az azt követő önkormányzati időközi választáson megválasztott polgármesterek, akiket 2014-ben országgyűlési képviselőnek is megválasztanak, mindkét tisztségüket elláthatják a 2014. évi általános önkormányzati választásokig. Ez idő alatt azonban csak a polgármesteri illetményüket és juttatásaikat vehetik fel, az országgyűlési képviselői illetményre és juttatásra nem lesznek jogosultak.

-----STARTING---POINT---RESZLETES---

Az 1-2. §-hoz

A főpolgármester illetményét nem a Pttv., hanem a Mötv. állapítja meg.

A 3. §-hoz

Az önkormányzati képviselővel kapcsolatos tisztségbeli összeférhetetlenségeket teljes körűen felsorolja, kizárva őt a hivatal bármilyen lehetséges beosztásából.

A 4-5. §-hoz

A Mötv. 71. §-ának módosításával részletesen szabályozza a főpolgármester illetményét, nevezetesen a miniszterével azonos összegben. A megyei jogú város és a fővárosi kerület polgármestere helyettes államtitkári illetményre jogosult, míg a megyei közgyűlés elnöke, valamint lakosságszám alapján differenciáltan a polgármesterek ennek az illetménynek a meghatározott százalékát kapják. Így tehát a jövőben az azonos kategóriájú önkormányzati vezetők illetménye azonos lesz, nem helyi döntés (mérlegelés) függvénye.

A főpolgármester helyettesek, alpolgármesterek és megyei közgyűlési alelnökök illetménye a testület döntésétől függően 70-90%.

A 6. §-hoz

A jövőben a jegyzőt nem a testület, hanem a polgármester nevezi ki. A tízezer főnél kisebb lélekszámú településen, az ennél kevesebb lélekszámú községek hivatalában lehet efelett, kell aljegyzőt kinevezni. Megyei jogú városban több aljegyző is kinevezhető.

A 7. §-hoz

A Mötv. 84. § (5) bekezdése tartalmazza a különböző szintű hivatalok kötelező és hivatalos megnevezését.

A 8-9. §-hoz

A Mötv. különböző rendelkezéseinek hatálybalépését, és hatályon kívül helyező rendelkezéseit módosítja.

A 10-12. §-hoz

A köznevelési intézmény vezetőjére vonatkozó összeférhetetlenségi szabályokat módosítja.

A 13. §-hoz

Az Országgyűlésben az utóbbi idők eseményei egyértelművé tették, hogy indokolt megteremteni a pénzbírság szélesebb körű, adott esetben azonnali alkalmazásának lehetőségét. A módosított 48. § (3) bekezdés az ülést vezető elnök jogosítványaként biztosítja a pénzbírság kiszabását kirívóan sértő kifejezés(ek) használata esetén. Emellett a házelnök utólagos szankcionálási lehetőségét is megteremti a módosítás ugyanilyen tényállás esetén abban az esetben, ha ilyen javaslat megtételére a levezető elnök részéről közvetlenül a kirívóan sértő kifejezés elhangzását követően nem került sor.

A 14-17. §-hoz

Polgármester lehet országgyűlési képviselő a 2014. évi általános önkormányzati választásokig.

-----STARTING---POINT---VEGE---

A 18. §-hoz

Hatályba léptető rendelkezést tartalmaz.

A 19. §-hoz

Sarkalatosságra vonatkozó rendelkezéseket tartalmaz.