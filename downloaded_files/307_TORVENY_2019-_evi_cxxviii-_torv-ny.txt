2019. évi CXXVIII. törvény

a védelmi és biztonsági célú beszerzésekről szóló 2016. évi XXX. törvény módosításáról

1. § (1) A védelmi és biztonsági beszerzésekről szóló 2016. évi XXX. törvény (a továbbiakban: Vbt.) 3. §-a a következő 27a. ponttal egészül ki:

(E törvény alkalmazásában:)

„27a. járulékos beszerzési szolgáltatás: beszerzési eljárás lefolytatásához nyújtott támogatási tevékenység, így különösen

a) beszerzési eljárások lefolytatását, valamint keretmegállapodások megkötését az ajánlatkérő számára lehetővé tevő műszaki infrastruktúra rendelkezésre bocsátása,

b) beszerzési eljárások lefolytatásával vagy tervezésével kapcsolatos tanácsadás, valamint

c) beszerzési eljárások előkészítése és lefolytatása az érintett ajánlatkérő nevében és javára,”

(2) A Vbt. 3. §-a a következő 33a. és 33b. ponttal egészül ki:

(E törvény alkalmazásában:)

„33a. központi beszerző szerv: a központosított beszerzés során ajánlatkérésre feljogosított szervezet,

33b. központosított beszerzés: a központi beszerző szerv által állandó jelleggel ellátott olyan tevékenység, amelynek célja

a) áruk vagy szolgáltatások megrendelése az e törvény szerinti ajánlatkérők számára való továbbértékesítés céljából, valamint

b) az e törvény szerinti ajánlatkérők számára áruk beszerzésére, szolgáltatások vagy építési beruházások megrendelésére irányuló szerződések vagy keretmegállapodások megkötése,”

(3) A Vbt. 6. §-a a következő e) ponttal egészül ki:

(E törvény alapján beszerzési eljárás lefolytatására kötelezettek a következők:)

„e) a központi beszerző szerv.”

(4) A Vbt. 7. § (1) bekezdése a következő 18. ponttal egészül ki:

(A törvényt nem kell alkalmazni)

„18. a központi beszerző szerv által központosított beszerzés útján beszerzett áru, szolgáltatás vagy építési beruházás megrendelésére azon szervezetek részéről, amelyek javára a központi beszerző szerv beszerzési szerződést kötött, valamint a központi beszerző szerv által nyújtott járulékos beszerzési szolgáltatások megrendelésére.”

(5) A Vbt. III. Fejezete a következő 10/A. alcímmel egészül ki:

„10/A. A központosított beszerzés

13/A. § A Kormány a beszerzések központosított beszerzés keretében történő lefolytatását rendelheti el

a) az államháztartásról szóló törvény szerinti, a Kormány irányítása vagy felügyelete alá tartozó költségvetési szerv vonatkozásában,

b) az általa alapított vagy alapítói joggyakorlása alá tartozó alapítványok és közalapítványok vonatkozásában, valamint

c) - a Magyar Nemzeti Bank és a Magyar Nemzeti Banknak a Ptk. 8:2. §-a szerinti többségi befolyása vagy közvetett befolyása alatt álló gazdasági társaság kivételével - azon állami tulajdonú gazdasági társaság vonatkozásában, amely felett az állam többségi befolyással, vagy közvetett befolyással rendelkezik,

meghatározva a központosított beszerzés személyi feltételeit és tárgyát, az ajánlatkérésre feljogosított szervezetet, a központosított beszerzés részletes - az e törvénytől eltérő, az ilyen beszerzések sajátosságai miatt szükséges - szabályait, valamint a központosított beszerzéshez való csatlakozás lehetőségét és feltételeit.”

(6) A Vbt. 172. § (1) bekezdése a következő c) ponttal egészül ki:

(Felhatalmazást kap a Kormány, hogy rendeletben szabályozza)

„c) az államháztartásról szóló törvény szerinti, a Kormány irányítása vagy felügyelete alá tartozó költségvetési szerv, az általa alapított vagy alapítói joggyakorlása alá tartozó alapítványok, valamint közalapítványok, továbbá - a Magyar Nemzeti Bank és a Magyar Nemzeti Banknak a Ptk. 8:2. §-a szerinti többségi befolyása, vagy közvetett befolyása alatt álló gazdasági társaság kivételével - azon gazdasági társaság vonatkozásában, amely felett az állam a Ptk. 8:2. §-a szerinti többségi befolyással, vagy közvetett befolyással rendelkezik, a központosított beszerzés személyi feltételeit és tárgyát, a központosított beszerzés során ajánlatkérésre feljogosított szervezetet, a központosított beszerzés részletes szabályait, a központosított beszerzéshez való csatlakozás lehetőségét illetve feltételeit, valamint a központosított beszerzés végrehajtására vonatkozó szerződés különös szabályait, továbbá a központosított beszerzés költségei viselésének módját és szabályait.”

(7) A Vbt. 172. §-a a következő (1a) bekezdéssel egészül ki:

„(1a) Felhatalmazást kap a Kormány, hogy a központi beszerző szervet rendeletben kijelölje.”

2. § A Vbt.

a) 6. § c) pontjában a „jogi személyek, és” szövegrész helyébe a „jogi személyek,” szöveg,

b) 6. § d) pontjában a „testület finanszírozza.” szövegrész helyébe a „testület finanszírozza, valamint” szöveg,

c) 172. § (1) bekezdés a) pontjában az „eszközöket és szolgáltatásokat, és” szövegrész helyébe az „eszközöket és szolgáltatásokat,” szöveg,

d) 172. § (1) bekezdés b) pontjában a „követelményeket.” szövegrész helyébe a „követelményeket, valamint” szöveg

lép.

-----STARTING---POINT---VEGE---

3. § Ez a törvény a kihirdetését követő napon lép hatályba.