2013. évi CCXL. törvény indokolása

a büntetések, az intézkedések, egyes kényszerintézkedések és a szabálysértési elzárás végrehajtásáról

-----STARTING---POINT---ALTALANOS--- 

I. A törvény megalkotásának alapvető indokai

1. A társadalmi változások, az arra választ adó büntetőpolitika, a Büntető Törvénykönyvről szóló 2012. évi C. törvény (a továbbiakban: új Btk.) elfogadása és az elmúlt évek büntetés-végrehajtási tapasztalatai aktuálissá teszi a büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bv. tvr.) helyett egy új, tartalmát, szabályozási elveit és irányait tekintve modern büntetés-végrehajtási kódex megalkotását.

2. Az elmúlt években több jogterületen - így a büntetőjog vonatkozásában is - megkezdődött a hatályos és gyakran több évtizedes múltra visszatekintő jogszabályok felülvizsgálata, valamint ennek nyomán a szükséges reformok, módosítások végrehajtása. Ennek a komplex munkának hangsúlyos elemét képezi az átfogó igazságszolgáltatási reform, amelynek során pragmatikus módon kell a joganyagot korszerűsíteni. A büntetőjog-tudományt alkotó trichotomikus rendszer magába foglalja az anyagi büntetőjogot, a büntetőeljárás-jogot és a büntetés-végrehajtási jogot, amely területek normái egymással szorosan összefüggnek, egyenrangúak és zárt szabályozási rendszerükből adódóan azonos hatás- és értékrendszer mentén szerveződnek.

A fent említett három terület közül elsőként - hosszú előkészítő munkálatok és egyeztetések után - a büntető anyagi jog fő forrásaként, 2012 nyarán elfogadásra került az új Btk., amely a korábbinál hatékonyabb és szigorúbb választ ad a bűnözés kialakult új formáira. Az említett igazságszolgáltatási reform következő lépéseként már megkezdődtek az új büntetőeljárási kódex megalkotásának előkészületei is. Látható tehát, hogy a büntetőjoganyag átfogó megújítása keretében a trichotomikus rendszer harmadik pillérét alkotó büntetés-végrehajtási jog reformja is időszerűvé vált, különös tekintettel arra, hogy a Bv. tvr. számtalan módosítása nyomán a jogszabály belső koherenciája megbomlott, amely a normaszöveg átláthatóságát és a biztonságos, hatékony jogalkalmazást negatívan befolyásolja. Az újabb átláthatatlan módosításokat elkerülendő szükséges egy olyan, az új Btk. által bevezetett jogintézményekkel harmonizáló, a büntetőjogi kódexszel egységes rendszert alkotó törvény megalkotása, amely az új büntetésekkel, intézkedésekkel, valamint a kidolgozott egyéb módosításokkal összhangban új alapokra helyezi a büntetés-végrehajtást.

3. Természetszerűleg nemzetközi kötelezettségvállalásaink is meghatározzák a nemzeti szabályozást, amely biztosítani hivatott a vállalt nemzetközi kötelezettségek messzemenő érvényesülését.

Az alapvető emberi jogokat védő nemzetközi dokumentumok közül meg kell említeni az ENSZ egyezményeit, az 1966. december 16-án elfogadott Polgári és Politikai Jogok Nemzetközi Egyezségokmányát (kihirdette: 1976. évi 8. törvényerejű rendelet), a kínzás és más kegyetlen, embertelen vagy megalázó büntetések vagy bánásmódok elleni nemzetközi Egyezményt (kihirdette: 1988. évi 3. törvényerejű rendelet), továbbá a New Yorkban, 1989. november 20-án kelt, gyermek jogairól szóló Egyezményt (kihirdette: 1991. évi LXIV. törvény) és a New Yorkban, 2006. december 13-án elfogadott, fogyatékossággal élő személyek jogairól szóló Egyezményt (kihirdette: 2007. évi XCII. törvény).

A büntetés-végrehajtás vonatkozásában az irányadó hazai szabályozást leginkább az Európa Tanács dokumentumai határozzák meg.

A többi európai államhoz hasonlóan a jogi szabályozásra leginkább hatással lévő, legjelentősebb dokumentum az emberi jogok és alapvető szabadságok védelméről szóló, Rómában, 1950. november 4-én kelt egyezmény és az ahhoz tartozó nyolc kiegészítő jegyzőkönyv kihirdetéséről szóló 1993. évi XXXI. törvény (a továbbiakban: Egyezmény). Az Egyezmény legfontosabb célja az emberi jogok és alapvető szabadságok megóvása és további fejlesztése. Az Egyezmény cikkeit valódi tartalommal a Bíróság ítélkezési gyakorlata tölti meg, amely nemcsak az államokra nézve kötelező, de magát a Bíróságot is köti a későbbi döntéseiben.

Az Egyezményből a büntetés-végrehajtást leginkább a kínzás tilalmáról szóló 3. cikk, valamint a magán- és családi élet tiszteletben tartásához való jog, a 8. cikk érinti. A Bíróság elé kerülő magyarországi ügyeket tekintve a legtöbb esetben a 3. cikk megsértése kerül megállapításra. Az új kódex előkészítésekor nem hagyható figyelmen kívül, hogy a Bíróság nem egy magyarországi esetben megállapította, hogy a zsúfolt körülmények a 3. cikket megsértve embertelen és megalázó bánásmódnak minősültek.

A kínzás és az embertelen vagy megalázó büntetések vagy bánásmód megelőzéséről szóló európai egyezmény annak érdekében született, hogy a szabadságuktól megfosztott személyeknek a kínzás és az embertelen vagy megalázó büntetések vagy bánásmód elleni védelmét erősíthetik a megelőző jellegű látogatásokon alapuló eljárások. A megelőzés érdekében Európai Bizottságot (a továbbiakban: CPT) hoztak létre. A bizottság 1994 novembere óta összesen hét alkalommal látogatott el Magyarországra. A jelentések felhívják a figyelmet a büntetés-végrehajtási intézetek zsúfoltságára, az előzetes letartóztatásra, a hosszú időre ítélt fogvatartottakkal való bánásmódra, ajánlást tesznek többek között a családi kapcsolatok ápolásának lehetőségeire, az egészségügyi ellátásra, a körülmények javítására.

Az Európa Tanács Miniszteri Bizottságának Rec (2006) 2. számú ajánlása az új európai büntetés-végrehajtási szabályokról ugyan nem kötelező a tagállamok számára, azonban iránymutatást, segítséget ad mind a jogalkotónak, mind a jogalkalmazónak. Az Egyezményre, a Bíróság gyakorlatára, a CPT jelentéseiben megfogalmazott ajánlásokra figyelemmel alakították ki a szabályokat.

A nemzetközi kötelezettségvállalások körében meg kell említeni az ENSZ Közgyűlése által 2002 decemberében elfogadott, a kínzás és más kegyetlen, embertelen és megalázó bánásmódról és büntetésről szóló 1984. évi egyezmény fakultatív jegyzőkönyvét (Optional Protocol to the Convention Against Torture, OPCAT), amelynél a részes államok - a kínzások belföldi megelőzésére - kötelesek kijelölni egy vagy több látogató testületet, ún. nemzeti megelőző mechanizmust, amely tevékenység összefogása az alapvető jogok biztosa hatáskörébe tartozik (nem kormányzati szervek, társadalmi ellenőrző szervezetek megelőző tevékenysége).

A hatályos jogszabályok a hazai viszonyokat szem előtt tartva ültették át az egyezményekben megfogalmazott alapelveket, elvárásokat. Ezek a nemzetközi dokumentumok, illetve a nemzetközi ellenőrző szervek javaslatai, a Bíróság ítéletei a továbbiakban is irányt mutatnak, segítséget nyújtanak ahhoz, hogy egy korszerű, a XXI. század elvárásainak megfelelő kódex szülessen meg.

4. Az új kódex megalkotásának szükségességét támasztja alá az az alapvető jogállami követelmény, mely szerint a legmagasabb jogszabályi szinten szükséges megjeleníteni azon jogkövetkezmények végrehajtását, amelyek a személyi szabadság jogszerű elvonásával vagy korlátozásával járnak együtt.

A jelenleg hatályos normarendszer 34 éves múltra tekint vissza és formáját tekintve törvényerejű rendeletként tagolódik be a magyar jogrendszerbe. A büntetés-végrehajtási jog esetében a legfontosabb jogforrás hierarchikus szintjének is tükröznie kell annak a jogrendszerben elfoglalt helyét és jelentőségét.

Tovább szélesíti az új bv. kódexben megjelenítendő új rendelkezések körét, hogy a jogalkotásról szóló 2010. évi CXXX. törvény (a továbbiakban: Jat.) 4. §-a szerint, ha egy tárgykört törvény szabályoz, törvényben kell rendezni az alapvető jogintézményeket és a szabályozási cél megvalósulásával összefüggő lényeges garanciákat. A jelenleg hatályos végrehajtási rendeletek között több olyan is található, amely olyan jogintézményeket szabályoz miniszteri rendeleti szinten, amelyek közvetlenül érintenek alapvető jogokat, ezért azok kizárólag törvényi szinten szabályozhatók. Ilyenek például a fogvatartottak egészségügyi ellátásával kapcsolatos egyes rendelkezések, vagy a javítóintézetben elhelyezett növendékek alapvető jogai. E szabályokat a Jat.-ban meghatározott jogalkotási követelményeknek való megfelelés érdekében tehát törvényi szinten, az új büntetés-végrehajtási törvényben szükséges megjeleníteni.

II. A legfontosabb újítások röviden

1. Az új kódex több tekintetben új alapokra kívánja helyezni a büntetés-végrehajtást. Meghatározásra kerül a büntetés-végrehajtási jogviszony jellege, amelyet a törvény egy pönális kényszerjogviszonyként definiál. Egyértelművé teszi ugyanakkor, hogy kétpólusú relációról van szó, amelynek egyik oldalán az állam (delegált hatáskörben a büntetés-végrehajtási szervezet), mint a központi büntetőhatalom kizárólagos birtokosa helyezkedik el, míg a másik pozícióban a külön törvényekben meghatározott jogcímen fogva tartott személy áll. A jogviszony jellegéből adódik, hogy a feleket e sajátos szituációból adódóan (szabadságelvonás) jogok és kötelezettségek kölcsönösen megilletik, illetve terhelik.

A törvény az általános szabályok között tér ki a végrehajtásért felelős szerv által hozott döntés formai és tartalmi követelményeire, valamint e döntéssel szembeni jogorvoslat lehetőségeire. Ugyancsak az általános szabályok között kerültek elhelyezésre a bíróság és az ügyész büntetés-végrehajtási feladatait meghatározó rendelkezések, melyek a hatályos Bv. tvr.-hez képest átláthatóbban és részletesebben rögzítik a legfontosabb szabályokat.

2. Az új Btk. szélesíteni kívánta a bíróság által alkalmazható joghátrányok körét, ezért a szankciórendszer tekintetében is komolyabb változtatásokat hajtott végre. Új büntetési nemként vezette be az elzárást és a sportrendezvények látogatásától eltiltást, az intézkedések körét pedig a jóvátételi munkával és az elektronikus adat hozzáférhetetlenné tételével egészítette ki. Ezen új büntetések és intézkedések végrehajtási szabályai már a Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvényben megalkotásra kerültek, ám az új bv. kódex nem pusztán ezek mechanikus átvételét hajtja végre. Sor került ugyanis e rendelkezések részletes felülvizsgálatára, és különösen az elzárás szabályai tekintetében a szerkezeti átalakításra, valamint a fogalomhasználat és az egyes előírások pontosítására.

A jogalkotó az új Btk. megalkotása során szakítani kívánt a korábbi büntető törvénykönyv jogtörténeti okok miatt fennálló azon szerkesztési sajátosságával, hogy a büntető anyagi jogi kódex anyagi jogi rendelkezései között számtalan büntetés-végrehajtási jogi rendelkezés is helyet kapott. A büntetéskiszabás és a büntetés-végrehajtás során érvényesülő, a különböző szereplők által érvényesítendő eltérő szempontoknak megfelelő hatékonyabb szabályozás kialakítása érdekében ezért az új Btk. a büntető anyagi és büntetés-végrehajtási szabályokat világosan elkülöníti, így az új törvény tisztán anyagi jogi törvényként kerül meghatározásra. Ennek megfelelően a büntetés-végrehajtási kódex számos olyan új szabállyal kell, hogy kiegészüljön, amely korábban a büntető törvénykönyv részét képezte.

3. A szabadságvesztés, mint legelterjedtebb büntetési forma újraszabályozása az új kódex egyik legfontosabb nóvuma. Új elemként jelennek meg a törvényben a szabadságvesztés végrehajtásának alapelvei, amelyek a szabadságvesztés végrehajtásával foglalkozó fejezet elején kerültek elhelyezésre. A régi, hagyományos alapelvek (törvényesség, fokozatosság, normalizáció) mellett új, a jelenlegi társadalmi helyzetre reagáló alapelvek (rugalmasság, káros hatások minimalizálása, pragmatizmus, egyéni aktivitás, egyéniesítés) is feltüntetésre kerültek a normaszövegben, kijelölve ezzel a végrehajtás fő irányvonalait.

Az új törvénykönyvben nagyobb szerepet kap az egyéniesítés, valamint kiemelkedő célként kerül meghatározásra a társadalomba való visszailleszkedés elősegítése, az elítéltek hatékonyabb oktatása és foglalkoztatása, a szabadulás utáni jogkövető életmód kialakításához szükséges feltételek biztosítása, valamint az önellátó büntetés-végrehajtás kialakítása.

A fogvatartottak reintegrációjára törekvéssel, valamint a fogvatartottak e tevékenységben való aktív és személyes közreműködésének kialakításával törekszik a törvény a progresszív szemléleten alapuló és az individualizált igényekhez igazodó Kockázatelemzési és Kezelési Rendszert bevezetni és működtetni. E struktúrának a lényege egy olyan szakmai munkafolyamat, amely a fogvatartott megismerésével kezdve az ismeretek kiértékelésével, differenciálással, megfelelő rezsimbe sorolással, a személyiség változásának figyelemmel kísérésével, valamint a korábbi döntések rendszeres felülvizsgálatával segíti elő a reintegrációs cél megvalósulását és a visszaesések számának csökkenését. A feladat végrehajtásának intézményesítése érdekében kerül létrehozásra a Központi Kivizsgáló és Módszertani Intézet, amely új intézményként (büntetés-végrehajtási szervként) tagolódik be a struktúrába, és tevékenységével hatékonyan szolgálja az egyéniesítést mint a szabadságvesztés végrehajtását meghatározó alapértéket.

A törvény alapvető célkitűzése, hogy a fogvatartás biztonságának és rendjének fenntartása mellett sor kerüljön az egyéniesítésre, a kedvezmények és hátrányok körének bővítésére is az azt magatartásukkal kiérdemlő fogvatartottak tekintetében. Ennek keretében a törvény a Kockázatelemzési és Kezelési Rendszert is szem előtt tartó differenciáltabb jutalmazási és fegyelmi felelősségi rendet alakít ki, amely a választható jutalmazási és fenyítési formákkal adekvát választ ad az egyén által tanúsított magatartásra. Az elektronikus távfelügyeleti eszköz helyet kap a szabadságvesztés végrehajtás során is. Az őrzött területen kívüli munkáltatás esetén az elektronikus távfelügyeleti eszközök alkalmazásának lehetővé tétele a költségek mellett a biztonsági kockázatot, valamint a személyi állomány leterheltségét is csökkenteni kívánja.

Sor került a fogvatartás rendjének és biztonságának védelme érdekében a fogvatartottak tömegkommunikációs nyilatkozattételi lehetőségeinek újraszabályozására, szigorúbb keretek közé szorítására is.

4. Az intézkedések közül a kényszergyógykezelés és a javítóintézeti nevelés végrehajtása vonatkozásában jelentős mennyiségű, törvényi szabályozást igénylő, de jelenleg alacsonyabb szinten szabályozott rendelkezés törvényi szintre emelésére került sor. Az alapul szolgáló jogszabályok közül a kényszergyógykezelés és az ideiglenes kényszergyógykezelés végrehajtásáról, valamint az Igazságügyi Megfigyelő és Elmegyógyító Intézet feladatairól, működéséről szóló 36/2003. (X. 3.) IM rendeletet és a javítóintézetek rendtartásáról szóló 30/1997. (X. 11.) NM rendeletet érdemes e két intézkedés tekintetében mindenképpen megemlíteni.

A javítóintézeti nevelés végrehajtásának szabályai között lényeges újdonságként a biztonsági intézkedésre vonatkozó rendelkezéseket szükséges kiemelni, amelyek a korábbiaknál szélesebb körű fellépési lehetőséget biztosítanak a büntetés-végrehajtás rendjét, biztonságát, illetve saját vagy mások életét, testi épségét sértő vagy veszélyeztető fogvatartottal szemben.

5. A kényszerintézkedések tekintetében a törvény szintén az átláthatóságot, a könnyebb alkalmazhatóságot célozza. Koncepcionális változás, hogy a büntetőeljárásról szóló 1998. évi XIX. törvény (a továbbiakban: Be.) szerinti kényszerintézkedések közül az őrizet végrehajtásáról is rendelkezik az új bv. törvény. A törvény emellett az ideiglenes kényszergyógykezelés végrehajtását a kényszergyógykezeléstől elkülönülten, önálló fejezetben szabályozza.

-----STARTING---POINT---RESZLETES---

I. Fejezet

ALAPVETŐ RENDELKEZÉSEK

Az 1. §-hoz

A törvény a Btk. büntetési céljaira utalással határozza meg a büntetés-végrehajtás feladatát, tekintve, hogy a szankció végrehajtásában testesül meg maga a joghátrány, amely mind a társadalmi, mind az egyéni prevenciót szolgálja. A végrehajtás a jogkövető magatartás kialakítása érdekében elengedhetetlen, mégis egy demokratikus jogállamban a végrehajtás céljának meghatározásakor előtérbe kell, hogy kerüljön az egyéniesítés követelménye.

A (2) bekezdés speciális célokat fogalmaz meg, amely egyrészt általános érvényű és az elítélt társadalmi beilleszkedésének elősegítésében jelölhető meg, ez összecseng az egyéni prevenciós célokkal. Másrészt az intézkedések közül emel ki kettőt e bekezdés az érintett, sérülékenyebbnek tekinthető személyek csoportjára figyelemmel, azaz a fiatalkorúakkal és a kóros elmeállapotú betegekkel szemben alkalmazott intézkedés speciális célját jelöli meg.

A büntetés-végrehajtás során érvényesítendő alapelvek a preambulumban jelennek meg, ezek a büntetés-végrehajtás egészét át kell, hogy hassák, korlátokat állítva és feltételeket szabva a kényszer alkalmazásának lehetőségét is magában foglaló állami büntetőhatalom gyakorlásának.

A 2. §-hoz

A Bv. tvr. hatálya jelenleg a Btk. szerinti büntetések és intézkedések, a Be.-ben meghatározott szabadságkorlátozással járó kényszerintézkedések közül az előzetes letartóztatás, valamint a szabálysértés miatt kiszabott, illetve a pénzbírság, a helyszíni bírság és a közérdekű munka helyébe lépő szabálysértési elzárás végrehajtására terjed ki, valamint szabályozza az utógondozást. A törvény hatálya körében eldöntendő kérdés volt, hogy az új bv. törvény csak a Btk.-hoz, illetve Be.-hez kapcsolódó szankciók, illetőleg szabadságelvonással járó kényszerintézkedések és az utógondozás végrehajtására terjedjen ki, vagy továbbra is tartalmazza a szabálysértés miatti elzárás szabályait is.

A törvény koncepcionálisan nem tér el a hatályos szabályozástól, azonban az egységesség elvéből kiindulva, mint kódex jellegű szabályozás valamennyi szabadságelvonással járó kényszerintézkedésre vonatkozóan tartalmaz rendelkezést. Ez azt jelenti, hogy a törvény önállóan szabályozza az őrizet és az ideiglenes kényszergyógykezelés, valamint a rendbírság helyébe lépő elzárás végrehajtását. A törvény továbbá az Európai Unió tagállamaival folytatott bűnügyi együttműködésről szóló 2012. évi CLXXX. törvény (a továbbiakban: 2012. évi CLXXX. törvény) szerinti átadási és ideiglenes átadási letartóztatás, ideiglenes végrehajtási letartóztatás, az eljárási jogsegély keretében ideiglenesen átszállított személy fogvatartásának, továbbá a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjt.) szerinti kiadatási és ideiglenes kiadatási letartóztatás, az eljárási jogsegély keretében ideiglenes átvett személy fogvatartásának, illetve - ameddig az átvételről a bíróság nem határoz - a külföldi bíróság által kiszabott szabadságvesztés ideiglenes végrehajtása tekintetében részletesebb szabályozást ad a hatályoshoz képest.

A jogi személlyel szemben alkalmazható intézkedések, továbbá az európai unió tagállamaiban kiszabott büntetések, illetve elrendelt intézkedések kölcsönös elismerés elve alapján történő végrehajtásáról külön törvény rendelkezik (ld. a jogi személlyel szemben alkalmazható büntetőjogi intézkedésekről szóló 2001. évi CIV. törvényt és a 2012. évi CLXXX. törvényt).

A törvény nem rendelkezik a bűnügyi és egyéb eljárási költségek (pl. igazolatlan távolmaradás okán felmerült költségek), valamint a rendbírság megfizetéséről és végrehajtásáról. E jogkövetkezmények végrehajtását - részleteiben - a büntetőügyekben hozott határozatok végrehajtása során a bíróságokra és egyéb szervekre háruló feladatokról szóló 9/2002. (IV. 9.) IM rendelet, valamint a tényleges végrehajtási cselekmény tekintetében a bírósági végrehajtásról szóló 1994. évi LIII. törvény szabályozza.

A 3. §-hoz

Az értelmező rendelkezések meghatározásával a törvény célja, hogy - jogalkalmazók munkáját segítve - lehetőleg egy helyen legyenek azon többször visszatérő, értelmezést kívánó fogalom-meghatározások, amelyek a törvény egészére érvényesek. Azok az értelmező rendelkezések, amelyek csak egy fejezethez kapcsolódóan határoznak meg fogalmakat, az adott fejezeten belül kerülnek elhelyezésre.

A 4. §-hoz

Az (1) bekezdés az ügydöntő határozat végrehajthatóságának feltételéül annak jogerőre emelkedését kívánja meg a (2) bekezdésben meghatározott kivétellel, miszerint a megrovás a határozat jogerőre emelkedésének bevárása nélkül is végrehajtható, tekintve, hogy az már a határozat kihirdetésével, illetve közlésével megvalósul. A bíróság ítéletének és ügydöntő végzésének jogerőre emelkedésének napját a Be. 588. § (2) bekezdése és 589. § (2) bekezdése határozza meg.

A Be. 389. § (1) bekezdése a végzés végrehajthatóságához főszabályként nem kívánja meg a jogerőt, ezért visszautal a Be. 347. § (2) bekezdésére, amely kimondja, hogy a végzés fellebbezésre tekintet nélkül végrehajtható, kivéve, ha a fellebbezés a törvény más rendelkezéseire figyelemmel halasztó hatályú. A szabadságelvonással járó kényszerintézkedések végrehajtására főszabály szerint igaz, hogy azok fellebbezésre, illetve jogorvoslati kérelemre tekintet nélkül végrehajthatók.

A törvény e szakaszban rendelkezik továbbá a végrehajtás iránti intézkedés, így az értesítőlap kiállításának kötelezettségéről.

Az 5. §-hoz

A törvény e szakaszban rögzíti, hogy a büntetés, az intézkedés, a kényszerintézkedés és a szabálysértési elzárás végrehajtása, valamint az utógondozás az állam feladata. Az állam e feladatát a bíróság, a végrehajtási ügyintéző, a bírósági végrehajtói szervezet, az ügyész, a végrehajtásért felelős szervek, a rendőrség, valamint az e törvényben meghatározott más szervek útján teljesíti, pl. a Nemzeti Adó- és Vámhivatal is végrehajt elkobzást, de közreműködnek a végrehajtásban más törvényben meghatározott szervek is, mint pl. az elektronikus adat végleges hozzá férhetetlenné tételében a közvetítő szolgáltatók. A végrehajtásért felelős szervek együttműködnek civilszervezetekkel, vallási közösségekkel, pl. az elítéltek képzése, lelki gondozása terén, karitatív munkát, börtön pasztorálást stb. végeznek.

A 6. §-hoz

Az ügyészségről szóló 2011. évi CLXIII. törvény (a továbbiakban: Ütv.) 22. § (1) bekezdése rendelkezik az egyes törvényekben meghatározott joghátrányok végrehajtása törvényességének felügyeletéről. Az ügyész felügyeleti tevékenysége során bármely időpontban és helyen ellenőrizheti a törvényekben meghatározott joghátrányok és jogkorlátozások végrehajtásának, a fogvatartottakkal való bánásmódnak a törvényességét, a végrehajtás alatt állók jogvédelmére vonatkozó rendelkezések érvényesülését. E rendelkezés megfelelő alkalmazásával jár el az utógondozás, a bűnügyi, a szabálysértési és a körözési nyilvántartás, valamint a központi elektronikus hozzáférhetetlenné tételi határozatok adatbázisának vonatkozásában is.

Az Ütv. 24. § (1) bekezdése határozza meg, hogy felügyeleti jogkörében az ügyész milyen eszközökkel élhet, e törvény alkalmazása szempontjából kiemelt figyelmet érdemel, hogy a szabadságelvonással járó büntetések, intézkedések és kényszerintézkedések végrehajtása felett törvényességi felügyeletet gyakorló ügyész meghallgathatja a fogvatartottakat, illetve megvizsgálhatja a büntető ügyben hozott határozatok végrehajtásával kapcsolatos panaszokat, megtekintheti a fogvatartás körülményeit és rendjét szabályozó utasításokat, a fogvatartási iratokat és a végrehajtás bármely kérdésében vizsgálatot tarthat.

A 7. §-hoz

Régóta fennálló hiányt pótol a törvény azáltal, hogy meghatározza a büntetés-végrehajtási jogviszony fogalmát, amelyből számos, csak a büntetés-végrehajtásra jellemző sajátos szabályozás eredeztethető. Jellegét tekintve a büntetés-végrehajtási jogviszony hierarchikus jogviszony, annak egyik oldalán az állam által delegált hatáskörben a végrehajtásért felelős szerv, szervezet, mint a központi büntetőhatalom kizárólagos birtokosa helyezkedik el, míg a másik pozícióban az elítélt és az egyéb jogcímen fogvatartott áll.

A jogviszony jellegéből következik, hogy a feleket - a szabadságelvonásból fakadó helyzetre figyelemmel sajátos - jogok illetik meg és kötelezettségek terhelik. E sajátos jogviszony jellemzője továbbá, hogy az elítélt és az egyéb jogcímen fogvatartott részére biztosított jog a végrehajtásért felelős szerv oldalán kötelezettséget teremt, míg az elítéltet és az egyéb jogcímen fogvatartottat terhelő kötelezettség teljesítése érdekében a végrehajtásért felelős szerv minden törvényes eszközzel köteles fellépni.

A 8. §-hoz

A törvény a hatályos rendelkezésekkel egyezően állapítja meg az elítéltet terhelő alávetési kötelezettségét, ezt kiegészíti az egyéb jogcímen fogvatartottak alávetési, illetve tűrési kötelezettségével, valamint utalás történik arra, hogy ennek nem teljesítése esetén törvényben meghatározott joghátrányok következnek be, illetve ennek kikényszerítésére milyen eszközök állnak rendelkezésre. A felsorolás nem teljes körű, az egyes büntetések és intézkedések esetén az adott fejezetek tartalmazzák részletesen a kényszer alkalmazásának lehetőségét.

A büntetés és az intézkedés végrehajtása során az elítélt köteles továbbá a végrehajtásért felelős szervvel együttműködni és a kért felvilágosítást megadni.

A Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény vezette be a büntetés-végrehajtási szakaszban is az elítélt lakcím bejelentési kötelezettségét, amit a törvény változatlan formában átvesz.

A 9. §-hoz

A törvény rögzíti, hogy az elítélt és az egyéb jogcímen fogvatartott az Alaptörvényben meghatározott alapvető jogait, valamint egyéb jogait és kötelezettségeit - a törvényben, a bíróság ítéletében, valamint a bíróság és az ügyészség egyéb határozatában meghatározott korlátozásokkal vagy tilalmakkal - a büntetés-végrehajtás rendjével összhangban gyakorolja, illetve teljesíti.

Az arányosság követelményét fogalmazza meg a (2) bekezdés azáltal, hogy előírja, hogy a végrehajtás során az elítélt és az egyéb jogcímen fogvatartott jogainak korlátozásakor, minden esetben az arra alkalmas legenyhébb eszközt kell alkalmazni.

A 10. §-hoz

A törvény a jogérvényesítés körében rögzíti, hogy az elítélt és az egyéb jogcímen fogvatartott büntetés-végrehajtási ügyben vagy a fogvatartással összefüggésben kérelmet terjeszthet elő és a kérelemről hozott döntéssel szemben panaszt nyújthat be, továbbá e törvény szerinti egyéb jogorvoslati jog illeti meg. A hatékony jogérvényesítés érdekében rendelkezik arról is, hogy a fiatalkorú, valamint a cselekvőképtelen nagykorú, vagy a cselekvőképességében részlegesen korlátozott elítélt vagy egyéb jogcímen fogvatartott büntetés-végrehajtási ügyben vagy a fogvatartással összefüggésben önállóan tehet nyilatkozatot.

A kérelmet, a panaszt, illetve az egyéb jogorvoslati kérelmet, amely meghatározott esetekben a végrehajtásért felelős szerv határozatának bírósági felülvizsgálatát, míg a büntetés-végrehajtási bíró eljárásában a határozattal szemben fellebbezés benyújtását fedi le, írásban kell benyújtani.

Meghatározott körben további garanciális elemeket is beiktat a törvény annak érdekében, hogy a tartósan vagy véglegesen olyan érzékszervi, kommunikációs, fizikai, értelmi, pszicho-szociális károsodással - illetve ezek bármilyen halmozódásával - élő, illetve írni vagy olvasni nem tudó, vagy a magyar nyelvet nem beszélő, valamint az egészségi állapota miatt akadályozott elítélt vagy egyéb jogcímen fogvatartott is élni tudjon jogorvoslati jogával.

Az (5) bekezdés azokat a fórumokat foglalja össze, ahová az elítélt, illetve az egyéb jogcímen fogvatartott a végrehajtással összefüggésben panasszal vagy kérelemmel fordulhat. A (6) bekezdés pedig általános jelleggel fogalmazza meg, hogy a fogvatartás tényéhez kötődő eltéréseken kívül - így többek között köteles meghatározott helyen tartózkodni és a fogva tartó intézetet csak engedéllyel hagyhatja el, de levélben fordulhat a bírósághoz vagy más hatóságokhoz, szervezetekhez, képviseletére meghatalmazást adhat, az intézet meghatározott feltételek esetén előállítja a bíróság vagy más hatóság elé - az elítélt és az egyéb jogcímen fogvatartott nincs korlátozva jogai érvényesítésében.

A 11-12. §-hoz

A törvény - ugyan a büntetés-végrehajtási bírói eljárások körében fenntartja azt a megoldást, hogy a nem szabályozott kérdésekben a Be. háttérjogszabályként szolgál - törekszik arra, hogy önállóan szabályozza az elítéltet és az az egyéb jogcímen fogvatartottakat büntetés-végrehajtási ügyben megillető alapvető jogosultságait.

Az Európai Unióban nemrégiben több olyan irányelvet fogadtak el, amelyek esetében az Európai Unió jogának való megfelelést biztosító szabályokat már indokolt e törvényben is megjeleníteni. Ezen irányelvek átültetési határideje vagy lejáróban van, vagy a lejárati időpont a közeljövőben lesz esedékes.

2009. november 30-án került elfogadásra a büntetőeljárásokban a gyanúsítottak vagy vádlottak eljárási jogainak megerősítését célzó ütemtervről szóló tanácsi állásfoglalás (Roadmap). A Roadmap egy középtávú cselekvési terv, amely meghatározza a jövőbeni jogalkotási intézkedések irányát a terheltnek biztosítandó jogokkal kapcsolatban.

A Roadmap alapján kidolgozott és elfogadott első jogi aktus a büntetőeljárás során igénybe vehető tolmácsoláshoz és fordításhoz való jogról szóló, 2010. október 20-i 2010/64/EU európai parlamenti és tanácsi irányelv (Measure A), amely a büntetőeljárás során igénybe vehető tolmácsolás és fordítás terén alkalmazandó közös minimumszabályokat állapít meg a tagállamok közötti kölcsönös bizalom fokozása céljából. Az irányelv biztosítani kívánja a gyanúsítottak vagy a vádlottak tolmácsoláshoz és fordításhoz való jogát a büntetőeljárás során, a tisztességes eljáráshoz való joguk biztosítása érdekében. Az irányelv átültetési határideje 2013. október 27. Az irányelv a 2. cikkében a tolmácsoláshoz való jogot, a 3. cikkében pedig a lényeges iratok lefordításához való jogot szabályozza, amely kötelezettségeknek a 12. § (1)-(2) bekezdések felelnek meg.

A terheltek eljárási jogait biztosító második jogi aktus a büntetőeljárás során a tájékoztatáshoz való jogról szóló, 2012. május 22-i 2012/13/EU európai parlamenti és tanácsi irányelv (Measure B), amely meghatározza azokat a közös minimumkövetelményeket, amelyeket a bűncselekmény elkövetésével gyanúsított vagy megvádolt személy részére a jogaival és az ellene emelt váddal kapcsolatban adott tájékoztatásra kell alkalmazni, a tagállamok közötti kölcsönös bizalom erősítése céljából. Az irányelv értelmében az illetékes hatóságoknak - szóban vagy írásban - az irányelvben előírtaknak megfelelően haladéktalanul tájékoztatniuk kell a terheltet ezekről az eljárás tisztességességének megóvásához nélkülözhetetlen jogokról. Az irányelv átültetési határideje 2014. június 2. Az irányelv 4. cikke előírja, hogy az őrizetbe vett terheltek számára a jogaikról szóló tájékoztató levelet írásban kell átadni, amelyet maguknál is tarthatnak, illetve meghatározza az írásbeli tájékoztató kötelező tartalmi elemeit. Emellett az irányelv rendelkezéseket tartalmaz a váddal kapcsolatos tájékoztatáshoz való jogról és az ügy irataiba való betekintési jogot is részletesen szabályozza. A fenti rendelkezéseknek való megfelelést a 12. § (2)-(5) bekezdések biztosítják.

A közelmúltban került elfogadásra a büntetőeljárás során és az európai elfogatóparancshoz kapcsolódó eljárásokban ügyvédi segítség igénybevételéhez való jogról, valamint valamely harmadik félnek a szabadságelvonáskor történő tájékoztatásához való jogról és a szabadságelvonás ideje alatt harmadik felekkel és a konzuli hatóságokkal való kommunikációhoz való jogról szóló, 2013. október 22-i 2013/48/EU európai parlamenti és tanácsi irányelv (Measure C). Az irányelv célja, hogy a tagállamok számára minimumszabályokat határozzon meg a terhelteknek a büntetőeljárás során az ügyvédi segítség igénybevételéhez, a harmadik személy értesítéséhez, valamint a harmadik személyekkel és a konzuli hatóságokkal történő kommunikációhoz való jogáról. Az irányelv rendelkezéseinek való megfelelést a 11. § (1)-(4) bekezdések biztosítják.

A kiszolgáltatott helyzetben lévő elítéltek és egyéb jogcímen fogvatartottak részére a végrehajtás során őket megillető jogokról, kötelezettségekről stb. a tájékoztatást állapotukhoz, helyzetükhöz igazodóan, érthető formában kell megadni.

A 13. §-hoz

A Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény iktatta be a hatályos Bv. tvr. rendelkezései közé a sértettnek az elítélt szabadulásának időpontjáról való tájékoztatáshoz fűződő jogát.

A jogintézmény bevezetésének indokai jelenleg is fennállnak, sőt az Európa Tanács gyermekek szexuális kizsákmányolás és szexuális bántalmazás elleni védelméről szóló Egyezményen kívül uniós előírásoknak is meg kell felelnie hazánknak.

A Tanács az áldozatok jogainak és védelmének különösen a büntetőeljárások során való megerősítésére vonatkozó ütemtervről szóló, 2011. június 10-i állásfoglalásában (Budapest Ütemterv) kijelentette, hogy uniós szinten kell fellépni a bűncselekmények áldozatai jogainak megerősítése, valamint fokozott támogatásuk és védelmük érdekében. Ebből a célból fogadták el a bűncselekmények áldozatainak jogaira, támogatására és védelmére vonatkozó minimumszabályok megállapításáról és a 2001/220/IB tanácsi kerethatározat felváltásáról szóló, 2012. október 25-i 2012/29/EU európai parlamenti és tanácsi irányelvet, amelynek célja, hogy felülvizsgálja és kiegészítse a 2001/220/IB kerethatározatban lefektetett elveket, valamint hogy az Unió egészében jelentős előrelépést tegyen az áldozatoknak - különösen a büntetőeljárások keretében - biztosított védelem szintje tekintetében. A sértett tájékoztatáshoz fűződő jogának szabályozása tehát az irányelv 6. cikk (5)-(6) bekezdésének való megfelelést is szolgálja.

A törvény kiterjeszti azt a bűncselekményi kört, amelyeknél a sértett tájékoztatást kérhet az élet, a testi épség és az egészség elleni szándékos, ötévi vagy azt meghaladó szabadságvesztéssel büntetendő bűncselekményekkel (Btk. XV. Fejezet), mivel ebben a körben is méltányolható indok szól amellett, hogy a sértett e bűncselekmények elkövetőinek szabadulásáról is értesítést kapjon annak érdekében, hogy legyen ideje felkészülni, ne érje váratlanul az elítélt szabadulása. A törvény az elítélt szökése, illetve javítóintézeti nevelés esetén az intézet engedély nélküli elhagyása esetén is előírja a sértett tájékoztatási kötelezettségét.

A 14-16. §-hoz

A törvény a 14. § rendelkezéseivel a végrehajtás rendjének általános szabályait határozza meg, úgy, mint a végrehajtás sorrendjét és az egyes büntetések, illetve intézkedések foganatba vételének más szankciókra való kihatását, adott esetben például azok végrehajtásának megszakítását eredményezi. Annak érdekében, hogy az állami büntető igény érvényesítése ne évülhessen el, a törvény a hatályos rendelkezéssel egyezően rögzíti, hogy a büntetés, az intézkedés és a szabálysértési elzárás végrehajtásának megszakítását kiváltó körülmény megszűnéséig az elévülés nyugszik.

A 15. § (1) bekezdése a szabadságelvonással járó büntetések és intézkedések, valamint a szabálysértési elzárás tartamának számítására ad meg szabályokat.

A 15. § (2) bekezdése általános kötelezettségként állapítja meg a végrehajtásért felelős szervre, valamint az elítéltre, az egyéb jogcímen fogvatartottra és kapcsolattartóikra vonatkozóan a végrehajtás rendjének megtartását.

A 16. § a büntetés, az intézkedés és a szabálysértési elzárás végrehajtása felfüggesztésének, elhalasztásának és félbeszakításának lehetőségéről szól.

A 17. §-hoz

A törvény a megkeresés szabályozása körében a Be. rendelkezéseit adaptálja a büntetés-végrehajtási ügyekre. Az eredményes végrehajtás érdekében a feladatkörében eljáró bíróságot, az ügyészt, a végrehajtásért felelős szervet, valamint az igazságügyért felelős minisztert és a büntetés-végrehajtásért felelős minisztert is fel kell hatalmazni arra, hogy a büntető ügyben eljáró vagy eljárt bíróságtól, ügyészségtől vagy nyomozó hatóságtól, továbbá a szabálysértési ügyben eljárt bíróságtól, szabálysértési hatóságtól adatokat, iratokat és felvilágosítást kérhessen.

A 18. §-hoz

A törvény az idézéssel és a felhívással szembeni mulasztás következményeinek szabályozása körében a Be. rendelkezéseit adaptálja a büntetés-végrehajtási ügyekre. Az elítélt és az egyéb jogcímen fogvatartott elővezetésének elrendelésére - e törvényben meghatározott kivétellel, miszerint gyakorlati szempontokra figyelemmel a szabadságvesztés letöltésére felhívás elmulasztása esetén a büntetés-végrehajtási intézet parancsnokát is feljogosítja erre - a bíróság, illetve a vádemelés elhalasztásához kapcsolódó pártfogó felügyelet végrehajtása körében az ügyész jogosult.

A 19. §-hoz

Az ismeretlen helyen tartózkodó elítélt és a kényszergyógykezelt felkutatására megteendő intézkedések szabályozása körében a törvény a hatályos rendelkezéseket veszi át, azzal, hogy a 2012. évi CLXXX. törvény, valamint az Nbjt. vonatkozó rendelkezéseire is történik hivatkozás.

A 20-25. §-hoz

A törvény a végrehajtásért felelős szerv döntése és a döntéssel szembeni jogorvoslat körében részletes szabályozást ad, meghatározva a döntési jogosultak körét, az eljárási határidőket. Amennyiben a törvényben ez külön előírásra kerül, a végrehajtásért felelős szervnek a döntést határozatba kell foglalnia.

A törvény részletesen meghatározza a határozat tartalmi és alaki kellékeit. Sokszor merült fel kifogásként nemzetközi szervezetek részéről, hogy az elítélt a döntés indokai ismeretének hiányában nem igazán tudja jogorvoslati jogát érvényesíteni, a törvény erre is megoldást ad.

A végrehajtásért felelős szerv döntésével szemben jogorvoslati jogként alapvetően a panaszjog biztosítása szolgál, a törvény a hatályos megoldással egyezően csak néhány esetben biztosítja a döntéssel szemben a bírósághoz fordulás jogát, amikor a döntés a végrehajtás körülményeiben lényeges változást eredményez, lásd pl. magánelzárás fenyítést, vagy alapvető jogokat érint, mint pl. az elítélt nyilatkozata nyilvánosságra hozatalának megtagadása.

A határozattal szemben bírósági felülvizsgálati kérelem benyújtására tehát akkor lesz lehetőség, ha a törvény azt kifejezetten lehetővé teszi. A törvény részletesen szabályozza a bírósági felülvizsgálat benyújtására jogosultak körét, az erre nyitva álló határidőt, továbbá külön rendelkezik arról is, hogy a büntetés-végrehajtási bíró milyen döntést hozhat a bírósági felülvizsgálati kérelemmel megtámadott határozatról.

A törvény mind a panasz, mind a bírósági felülvizsgálati kérelem tekintetében lehetőséget teremt - meghatározott feltételekkel - a mulasztás igazolására.

A 26. §-hoz

A törvény az iratbetekintés és a másolatkészítés körében is önálló szabályozásra törekszik, azzal, hogy a felesleges ismétlés elkerülése érdekében a másolat kiadása körében a Be. vonatkozó rendelkezéseit rendeli alkalmazni.

A törvény az (1) bekezdésben rendelkezik az iratbetekintés jogáról, megjelölve az erre jogosultakat. A jogosultságot, ha ez az iratokból nem állapítható meg, hitelt érdemlően igazolni kell.

A törvény a (4) bekezdésben rendelkezik arról, hogy mely iratokba való betekintés, illetve másolatkészítés nem megengedett. Ezek a Be.-ben megfogalmazott kivételekhez hasonlóan a döntés előkészítést szolgáló előterjesztések, vagy szakmai feljegyzések, valamint a büntetés-végrehajtás biztonságát érintik.

A másolat kiadása körében kiemelést érdemel, hogy a törvény előírja a végrehajtásért felelős szerv számára, hogy a másolat kiadásának megtagadásáról a végrehajtásért felelős szerv indokolt határozatot hozzon, ami ellen biztosítja bírósági felülvizsgálati kérelem benyújtásának lehetőségét.

II. Fejezet

A BÜNTETÉSEK ÉS AZ INTÉZKEDÉSEK VÉGREHAJTÁSÁT KIZÁRÓ OKOK

A 27. §-hoz

A törvény, miként a Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvénnyel is megvalósult, megtartja az új Btk. kodifikációja során megkezdett szabályozási elvet, amely a büntető anyagi és a büntetés-végrehajtási szabályok különválasztását tűzte ki célként. A büntetések és az intézkedések végrehajtását kizáró okok, mint a büntető érdemi határozat jogerőre emelkedését követően beálló végrehajtási akadályok a büntetés-végrehajtási kódexben nyernek elhelyezést. A törvény a kizáró okok hatályos rendszerén nem változtat. A büntetés, illetve egyes esetekben az intézkedés végrehajtását kizárja: az elítélt halála, az elévülés, a kegyelem, valamint a törvényben meghatározott egyéb okok. A hatályos szabályozás az életfogytig tartó szabadságvesztés és a határozott ideig tartó szabadságvesztés, illetve a közérdekű munka találkozása esetére állapít meg ilyen rendelkezést.

A törvény annyiban változtat a szabályozáson, hogy különválasztja a büntetések és az intézkedések végrehajtását kizáró okokat, ugyanis az egyes kizáró okok másként érvényesülnek, így az elítélt halála nem zárja ki az elkobzás, a vagyonelkobzás végrehajtását és az elektronikus adat végleges hozzáférhetetlenné tételét, ezek végrehajtása ugyanis közvetlenül nem kapcsolódik az elítélt személyéhez.

A 28-29. §-hoz

Az idő múlásának jelentősége van a büntetés-végrehajtási szakban is, a büntetés meghatározott idő elteltével már nem töltheti be célját, az elévülés jogintézményének a kialakulása az időszerűség követelményén és azon a felismerésen alapul, hogy az idő múlásával csökken az elítélt társadalomra veszélyessége. A törvényben meghatározott idő elteltével az elévülés bekövetkezése a büntetés végrehajtását kizárja. A Btk. szankciórendszerét tekintve a büntetéseken kívül még a javítóintézeti neveléshez fűződik elévülés. A törvény a hatályos rendelkezésekkel egyezően határozza meg az egyes büntetésekhez és a javítóintézeti neveléshez kapcsolódó elévülési időket. A szabadságvesztés büntetés esetén annak tartamához igazodik az elévülési idő.

Meghatározott, kiemelkedő tárgyi súlyú bűncselekmények miatt kiszabott súlyos büntetések esetében emberiességi szempontok és a társadalom védelme megkívánja, hogy az elévülés ne következhessen be. Ezen büntetések körét is a hatályossal egyezően jelöli meg a törvény.

Az elévülés határidejének számítása a büntetést kiszabó határozat jogerőre emelkedésének napjával kezdődik, kivéve a végrehajtásában próbaidőre felfüggesztett szabadságvesztés esetén, mely esetben az elévülés a próbaidő leteltének napjával kezdődik. A végrehajtás az elévülési időn belül a próbaidő letelte után is elrendelhető.

A törvény rendelkezik az elévülés félbeszakadásáról, amelynek joghatása abban áll, hogy a félbeszakadás napjával az elévülés újra kezdődik. Az elévülést félbeszakítja az elítélt szökése és az elítélttel szemben a büntetés vagy az intézkedés végrehajtása végett tett intézkedés. Az elévülést minden olyan hatósági intézkedés félbeszakítja, amelyet a büntetés végrehajtásának előbbre vitele érdekében foganatosítottak. A Btk.-val bevezetett módosítás értelmében egyértelművé vált, hogy a büntetés-végrehajtásért felelős szerv érdemi intézkedése is megszakítja az elévülést.

A halasztást és a félbeszakítást az elítélt oldalán fennálló méltányolható indokra tekintettel engedélyezik, indokolatlan kedvezmény lenne, ha ezen idő alatt az elévülés is telne. Szünetel az elévülés a végrehajtási sorrend megtartása érdekében azon büntetés esetében, amelynek a végrehajtását meg kellett szakítani.

A 30. §-hoz

A kegyelmi jogkör gyakorlójának kegyelmi rendelkezése, amely lehet egyéni, vagy törvényben meghatározott közkegyelem a büntetés vagy intézkedés végrehajtását kizárja, illetve részleges kegyelmi rendelkezés esetén a büntetés vagy intézkedés meghatározott részének elengedését jelenti. A kegyelem kiterjedhet a büntetett előélethez fűződő hátrányokra is. A kegyelmi jogkör gyakorlója a kiszabott büntetés végrehajtását is megváltoztathatja és azt próbaidőre fel is függesztheti, ennek során azonban a kegyelmi jogkör gyakorlóját is köti a nulla poena sine lege elve.

Kegyelmi rendelkezés kizárólag még végre nem hajtott büntetésre vagy intézkedésre vonatkozhat. A törvény a kiutasítás büntetéssel kapcsolatosan ad külön értelmezést arra vonatkozóan, hogy mikor tekinthető az végrehajtottnak.

A 31. §-hoz

Az életfogytig tartó szabadságvesztés rendeltetésével és lényegi tartalmával összeegyeztethetetlen a határozott tartalmú szabadságvesztés, elzárás és közérdekű munka végrehajtása. A rendelkezést mind az életfogytig tartó szabadságvesztés kiszabása előtt, mind azt követően meghozott határozattal kiszabott határozott tartamú szabadságvesztés, elzárás és közérdekű munka esetén alkalmazni kell.

III. Fejezet

A BÍRÓSÁG ÉS AZ ÜGYÉSZ FELADATAI A VÉGREHAJTÁSBAN

A törvény az új büntetés-végrehajtási kódex megalkotásáról szóló 1415/2013. (VII. 5.) Korm. határozat 1. pont c) alpontja alapján a törvényi szintű szabályozást igénylő, de jelenleg rendeleti szintű szabályokat beemelte az új bv. törvénybe.

Ennek szellemében az új bv. törvényben helyezte el a halasztás és részletfizetés szabályozását is, tekintettel arra, hogy mindezek a jogosultságok szorosan a büntetés végrehajtásához tapadnak. A szabályozás megegyezik a jelenleg hatályos büntetőeljárási szabályozással. Meghagyva e tekintetben mind az ítélőbíró, mind pedig a későbbiekben a bv. bíró halasztással összefüggő feladatait.

Az új bv. törvény elkülönítve tartalmazza az anyagi és eljárási szabályokat, jobban igazodva ezzel a kor elvárásaihoz. Ilyen módon újszerű, modern kódex kívánalmainak megfelelő tagolásban található meg az új bv. törvényben az eljárásra vonatkozó szabályozás és jól elkülönítve az anyagi jellegű szabályok.

A 32-36. §-hoz

Az egyes büntetések és intézkedések végrehajtása során egyaránt jelentős feladatok hárultak eddig is és - a törvény értelmében - a jövőben is a büntetőügyben eljáró bíróságra és az ügyészre. Ezeket a feladatokat a törvény részletesen tartalmazza. Szabályozásuk a jelenleg hatályos Bv. tvr.-rel közel azonos módon történt.

A végrehajtás foganatosításának gyorsasága fontos szempont, ezért a törvény a kényszerintézkedések tekintetében az értesítő lap kiállítását haladéktalanul, míg egyéb esetben három munkanapon belüli időtartamban határozza meg.

Lehetőség van arra is, hogy pénzbüntetés, elkobzás és vagyonelkobzás alkalmazása esetén az ügydöntő határozat rendelkező része végrehajtási záradékkal és eredeti bírói aláírással ellátott példánya pótolja az értesítőlap kiállítását.

A törvény - a hatályos szabályozáshoz hasonlóan - lehetőséget teremt a végrehajtás alapjául szolgáló határozat kijavítása esetén arra, hogy ebben az esetben a kijavításról szóló határozat jogerős, eredeti bírói aláírással ellátott példánya kerüljön megküldésre. Ebben az esetben természetesen új értesítő lap kiállítására nem kerül sor.

A jogerősen kiszabott szabadságvesztés azonnali foganatba vétele esetén a törvény értelmében a tanács elnöke a szabadságvesztésről nyomban kiállítja az értesítő lapot és arra a bírói rendelvényt is rávezeti és azt az elítéltet a bv. intézetbe kísérő rendőrnek, vagy büntetés-végrehajtási őrnek átadja. Hasonlóan kell eljárni abban az esetben is, ha szabadságvesztés, az elzárás, javítóintézeti nevelés, vagy kényszergyógykezelés elrendelésére kerül sor és a terhelt - akár az adott ügyben, akár más büntetőügyben - fogva van.

A szabályozás kitér azokra az esetekre is, amelyekben utólag áll be változás az alapügyben hozott bármely rendelkezés tekintetében. Ezekben az esetekben azonnali intézkedési kötelezettség terheli a jövőben a tanács elnökét. Az intézkedést azonban oly módon is megteheti, hogy a változást előidéző határozatot küldi meg a végrehajtást foganatosító szervnek. Természetesen ez esetben a határozatot eredeti bírói aláírással kell ellátni.

Hasonlóan jár el azokban az esetekben is, amikor olyan határozat végrehajtása iránt intézkedik, amelyre nincs értesítőlap rendszeresítve.

A végrehajtás kizártságának utólagos megállapítása esetén a végzést nem csupán a végrehajtást foganatosító szervnek, hanem az illetékes bv. csoportnak is meg kell küldeni. Ugyanígy szükséges eljárni - vagyoni jellegű büntetések és intézkedések kivételével - az ügydöntő határozat írásba foglalását követően is.

Halasztás és részletfizetés engedélyezése esetén a tanács elnöke ennek tényét az értesítőlapra köteles rávezetni. Az értesítőlap elküldése után hozott ilyen jellegű határozatot haladéktalanul meg kell küldeni a végrehajtásért felelős szervnek és az illetékes bv. csoportnak is.

A 37-38. §-hoz

A szabadságvesztés azonnali foganatba vétele, valamint a végrehajtásának biztosítása már túlmutat az alapeljáráson. A törvény ezt kifejezetten büntetés-végrehajtási feladatként rögzíti és ennek megfelelően a hatályos büntetőeljárási szabályozást emeli be a törvénybe. A döntést azonban továbbra is az alapügyben eljáró bíróságra bízza.

A szabadságvesztés végrehajtásának biztosítására irányuló intézkedés előírásainak megtartását a rendőrség ellenőrzi.

A 39. §-hoz

A szabadságvesztés végrehajtásának megkezdésére továbbra is a tanács elnöke adhat halasztást. A döntés meghozatalakor elsősorban az elítélt személyi és családi körülményeire kell figyelemmel lenni. A halasztás tartama főszabályként három hónap. Ettől eltérni csak a felsorolt esetekben lehet. Ebből következik, hogy egyéb esetekben erre a törvény nem ad felhatalmazást.

Külön kérelem nélkül is el kell halasztani a szabadságvesztés végrehajtásának megkezdését azon elítéltek esetében, akik tizenkettedik hetet meghaladó várandós állapotban vannak, illetve egy évesnél fiatalabb gyermeküket gondozzák.

Mindazokban az esetekben, ahol a halasztás elbírálása az elítélt egészségi állapotától függhet, a Büntetés-végrehajtás Országos Parancsnoksága (a továbbiakban: BVOP) egészségügyi szakterület vezetője - a rendelkezésre bocsátott orvosi dokumentumok alapján - nyilatkozatának beszerzése kötelező.

A törvény rendelkezik arról is, ha a halasztás iránti kérelem előterjesztése olyan időpontban történik, amikor annak elintézésére (beleértve a határozat kézbesítését is) a végrehajtás megkezdésére kitűzött határnap előtt már nincs lehetőség. Ebben az esetben a tanács elnöke a kérelem érdemi elbírálását mellőzi és erről a kérelmezőt értesíti. Amennyiben a szabadságvesztést időközben foganatba vették, úgy a kérelmet annak esetleges félbeszakítása iránti intézkedés megtétele végett a bv. intézetnek küldi meg.

A 40. §-hoz

Az elzárás büntetés végrehajtásának elhalasztására vonatkozó szabályok - lényegüket tekintve - hasonlóak a szabadságvesztés elhalasztásához. Elsődleges szempont ez esetben is a személyi és családi körülmények vizsgálata, valamint a megszületett gyermek védelme.

A 41. §-hoz

A közérdekű munka büntetés végrehajtásának elhalasztására vonatkozó szabályokat a törvény az előző szakaszokkal azonos módon - a hatályos rendelkezésekkel összhangban - határozza meg. Újdonságot jelent, hogy a végrehajtást azonnal meg kell kezdeni, amint a halasztás hivatalból történő elrendelését megalapozó okok megszűnnek. Az elítélt egészségi állapotáról ebben az esetben is igazságügyi orvos-szakértői vélemény beszerzése, vagy a szülést levezető egészségügyi intézmény főorvosa véleményének beszerzése kötelező. Mindez gyorsabbá és egyszerűbbé teheti az eljárást.

A 42. §-hoz

A pénzbüntetés megfizetésére a tanács elnöke halasztást, vagy részletfizetést engedélyezhet abban az esetben, ha az azonnali, vagy az egy összegben történő megfizetés a büntetés célján túli, jelentős anyagi nehézséget okozna az elítéltnek, vagy tartásra szoruló hozzátartozójának. Ebben az esetben azt kell vizsgálni, hogy az elítélt a meghosszabbított határidőben, illetve a megállapított részletekben fizetési kötelezettségének pontosan képes-e eleget tenni.

Halasztás és részletfizetés egymás mellett is alkalmazható.

Részletfizetés esetén a havonta fizetendő összeget oly módon kell meghatározni, hogy az osztható legyen az ítéletben megállapított napi tétel összegével.

Amennyiben a pénzbüntetést szabadságvesztésre változtatták át, úgy azt követően sem halasztás, sem pedig részletfizetés nem engedélyezhető.

A 43. §-hoz

A fiatalkorúval szemben elrendelt javítóintézeti nevelés elhalasztására a 39. § (1) bekezdésében megjelölt feltételek esetén, az ott meghatározott keretek között kerülhet sor. Ismételt, vagy a három hónapot meghaladó halasztás csupán a fiatalkorú egészségi állapotára tekintettel adható. Az egészségi állapot megítélése igazságügyi orvos-szakértői vélemény alapján lehetséges.

A 44. §-hoz

A törvény a halasztás és a részletfizetés engedélyezésének eljárási szabályait a Be. hatályos rendelkezései alapján állítja fel. Egyértelműsíti, hogy a halasztás és a részletfizetés iránti kérelemnek nincs halasztó hatálya.

Az ügydöntő határozat jogerőre emelkedésekor nyomban előterjesztett kérelemről a határozatot hozó bíróság dönt, míg a később előterjesztett kérelmet bírósági titkár is elbírálhatja. Eljárására a Be. XXIX. fejezetének szabályai irányadók.

Az elítéltet a végrehajtás alapjául szolgáló tény, vagy körülmény megváltozása esetén bejelentési kötelezettség terheli, amelynek elmulasztása esetén rendbírság szabható ki. Bejelentési kötelezettségéről és annak elmulasztása jogkövetkezményéről a halasztást engedélyező határozatban tájékoztatni kell.

A 45-46. §-hoz

A kegyelmi eljárás szabályait a törvény a Be. hatályos szabályaival összhangban tartalmazza. Részletesen felsorolja, hogy mely esetekben és kik azok, akik kegyelmi kérelmet nyújthatnak be.

A kegyelmi kérelem kapcsán az elítélt személyes adatainak beszerzése és kezelése, továbbá az iratok és a kérelem felterjesztése az első fokon eljárt bíróság tanácsának elnöke feladatait képezi.

Az igazságügyért felelős miniszter a köztársasági elnökhöz történő felterjesztés során rendelkezhet az elítélt szakorvosi vizsgálatáról, iratok beszerzéséről, de büntetés és intézkedés elengedése, vagy mérséklése tárgyában előterjesztett kérelem esetén elrendelheti a büntetés, vagy javítóintézeti nevelés intézkedés végrehajtásának elhalasztását, vagy felfüggesztését. Ennek tartama a köztársasági elnök döntéséig tarthat.

A köztársasági elnök kegyelmi kérelem tárgyában hozott határozatát a szabadlábon lévő elítélt tekintetében az első fokon eljárt bíróság tanácsának elnöke, míg fogva lévő esetében közvetlenül az igazságügyért felelős miniszter kézbesíti a bv. intézet, illeve a javítóintézet útján.

Kegyelem gyakorlása esetén az elítélt részére küldött értesítésnek tartalmaznia kell a kegyelemhez fűződő jogkövetkezményekről szóló tájékoztatást is.

A törvény a profiltisztítás jegyében a végrehajtási kegyelemre vonatkozó szabályozást átvette, míg az eljárási kegyelemmel kapcsolatos szabályokat továbbra is Be. keretei között kívánja szabályozni.

A 47-49. §-hoz

A büntetések és intézkedések végrehajtása során a bíróságra háruló feladatokat a törvényszéken működő és a törvényszék elnöke által kijelölt büntetés-végrehajtási bíró (továbbiakban: bv. bíró), illetőleg a katonai büntetőeljárásban elítélt katona esetében az ugyancsak a törvényszék elnöke - természetesen csak azon törvényszékeken, ahol katonai bíróság működik - által kijelölt katonai bíró látja el.

A törvény lényegében a hatályos szabályozás szerint rögzíti, hogy a büntetések és intézkedések végrehajtásának elősegítése, avagy ellenőrzése érdekében bv. csoport működik, amelynek illetékességi területe az adott törvényszék illetékességi területére terjed ki. A bv. csoport munkáját a törvényszék elnöke által kinevezett bv. bíró vezeti (szervezi, irányítja és ellenőrzi).

A bv. bíró tevékenysége többlépcsős, amelynek során elsőként be kell várnia, hogy az egyes büntetések és intézkedések végrehajtásához szükséges iratok (ítélet/végzés; gyűjtőjegyzék) részére megküldésre kerüljenek. Ennek módját jogszabály határozza meg. Ezt követően meg kell vizsgálnia, hogy a szabadságvesztés, elzárás, vagy a javítóintézeti nevelés kiszabása esetén nem állapítható-e meg a végrehajtást kizáró ok, avagy egyéb végrehajtási akadály nem következett-e be. Az elítélt nem töltött-e annyi időt előzetes fogvatartásban, hogy azzal a fent megjelölt büntetéseket, vagy intézkedést kitöltötte, vagy a feltételes szabadságra bocsátása, avagy az ideiglenes elbocsátása kérdésében történő döntés esedékessége bekövetkezett-e.

Amennyiben vizsgálódása eredményeként a bv. bíró végrehajtási akadályt talál, úgy ennek fennállását határozattal állapítja meg.

Abban az esetben, ha az elítélt tekintetében halasztás engedélyezésére került sor, a bv. bíró intézkedni köteles annak érdekében, hogy az elítélt részére a büntetés megkezdésére irányuló felhívást ne küldjék ki, illetve amennyiben annak kiküldése már megtörtént, de az elítélt a megjelölt határnapon nem jelent meg az intézetben, úgy sem elővezetését nem rendeli el, sem pedig elfogatóparancsot nem bocsát ki, illetőleg a már korábban kibocsátott elővezető parancsot, vagy elfogatóparancsot visszavonja. Ha azonban - időközben - az elítéltet a bv. intézet már befogadta, a bv. bíró a halasztást engedélyező bíróságot aziránt keresi meg, hogy az elítélt halasztás iránti kérelmét, mint a büntetés félbeszakítására irányuló kérelmet kezelje és ennek megfelelően járjon el.

Ugyanígy jár el a bv. bíró akkor is, amikor az alapügyben eljárt bíróság a végrehajtás függőben tartása iránti megkeresést küld a bv. csoportnak.

A közérdekű munka, vagy a pénzbüntetés helyébe lépő szabadságvesztés megkezdésére a bv. bíró halasztást engedélyezhet. Ilyen irányú kérelmet az elítélt az átváltoztatásról szóló határozat kihirdetésekor nyomban, illetve a határozat kézbesítésétől számított nyolc napon belül terjeszthet elő. Az elmulasztott határidő utolsó napjától számítottan igazolásnak nincs helye. E rendelkezéssel a törvény a végrehajtás folyamatának gyorsaságát kívánja elősegíteni, ahogyan azzal is, hogy a bv. bíró határozatával szemben jogorvoslatot nem biztosít.

Az 50-51. §-hoz

A törvény a bv. bíró eljárásának általános szabályait egy helyen összefoglalva taglalja. Rendelkezik arról, hogy egyesbíróként jár el, bizonyos esetekben iratok alapján dönt. Ezekben az esetekben feladatait bírósági titkár is elláthatja.

Meghatározza a bv. bíró eljárására vonatkozó általános határidőket. A határidők tekintetében azokat a törvény bővítette, tartamukat egyes esetekben megnövelte, segítve ezzel is a megalapozott döntés meghozatalát, kellő időt biztosítva a felkészülésre, illetve az esetlegesen még szükséges adatok, tények beszerzésére és megismerésére. A megnövelt határidők alapján a feladatok létszámbővítés nélkül is elláthatók.

A bv. bíró feladatai körében külön is nevesíti az elfogatóparancs kibocsátásának általános lehetőségét, valamint szükség esetén - a döntés elősegítése érdekében - szakértői vizsgálat elrendelését.

A hatályos szabályozáshoz hasonlóan rendelkezik arról, mely esetben kell meghallgatást, vagy tárgyalást tartania. Tárgyalás tartása esetén - garanciális okokból - mind az ügyész, mind pedig a védő jelenlétét kötelezővé teszi.

A bv. bíró döntésével szembeni jogorvoslat elbírálása a jövőben is az adott törvényszék másodfokú tanácsának feladata marad.

A fellebbezés tekintetében a törvény rövid határidőket szab, mind az elítélt (kihirdetés esetén: nyomban, míg kézbesítés esetén három munkanapon belül), mind pedig az eljáró bíróságok számára. A büntetés végrehajtásának meggyorsítása és az elítélt függő helyzetének minél rövidebb időtartamra történő visszaszorítása egyaránt indokolja a határidők szorosságát. Különösen indokolt az eljárás gyors lefolytatása a fogva lévő terheltek esetében.

Az 52. §-hoz

Az enyhébb végrehajtási fokozat kijelölése, valamint az erről szóló határozat hatályon kívül helyezése kapcsán a törvény a hatályos szabályok átvételére törekedett. Ennek értelmében nem csupán a bv. intézet, hanem az elítélt, vagy védője is kezdeményezheti a szabadságvesztés végrehajtási fokozatának megváltoztatását. Erre leghamarabb az elítélt befogadását követő hat hónap eltelte után kerülhet sor.

A törvény szerint a bv. bíró bizonyos esetekben (kizáró körülmény, hat hónapon belüli, új körülmény nélküli ismételt kérelem) indokolás nélkül elutasíthatja a kérelmet. Értelemszerűen ezekben az esetekben határozatával szemben fellebbezésnek sincs helye.

A törvény az eljárás gyorsítása érdekében lehetőséget teremt arra, hogy az enyhébb végrehajtási fokozat kijelölésére vonatkozó bv. intézeti előterjesztés esetén a bv. bíró döntését meghallgatás nélkül - azaz az iratok alapján - hozhassa meg.

A törvény kogens szabályként sorolja fel azokat az eseteket, amikor az eljárással összefüggésben keletkezett bűnügyi költség az államot terheli.

Az 53. §-hoz

Az enyhébb végrehajtási szabályok alkalmazása terén a törvény a fentiekhez jórészt hasonlóan szabályozza a bv. bíró eljárását. Jelentős eltérés azonban, hogy főszabályként döntését meghallgatáson kell meghoznia. Ez alól kivételt csupán azon esetek képeznek, amikor a kérelmet indokolás nélkül utasíthatja el.

A bűnügyi költség viselésére vonatkozó szabály ebben az esetben is teljes körűen felsorolja azokat az eseteket, amikor a felmerült költséget az állam viseli.

Az 54. §-hoz

A fiatalkorú elítéltek jelentős hányada már a büntetés végrehajtásának megkezdése előtt, de még nagyobb hányaduk a szabadságvesztés végrehajtása alatt betölti a huszonegyedik életévét. A törvény - összhangban a Btk. rendelkezéseivel - mindkét esetre részletes szabályokat állapít meg.

Lehetőséget teremt a bv. bírónak arra is, hogy megvizsgálja a törvényben meghatározottnál eggyel enyhébb végrehajtási fokozat alkalmazhatóságát. Ebben az esetben a bv. bíró meghallgatás alapján hozhatja meg döntését, míg egyéb esetben az iratok alapján határozza meg a szabadságvesztés végrehajtási fokozatát. Természetesen az iratok alapján önállóan is dönthet úgy, hogy meghallgatást tart és ennek során megvizsgálja az eggyel enyhébb végrehajtási fokozat alkalmazhatóságát.

A bűnügyi költséget minden esetben az állam viseli.

Az 55. §-hoz

A hatályos rendelkezések átvételével a törvény is szigorúan kezeli a szabadságvesztés büntetés végrehajtásának határidőben történő megkezdését. Az önhibájából mulasztó elítélt - feltéve, hogy erről megfelelően tájékoztatták - feltételes szabadságra a jövőben sem bocsátható.

A döntés változatlanul a bv. bíró kompetenciája. Határozatát meghallgatás eredményeként hozza meg, ennek során részletesen kell megvizsgálni, hogy az elítélt mulasztása ténylegesen önhibának minősül-e.

Abban az esetben, ha mellőzi a feltételes szabadságra bocsátás lehetőségének kizárását, a bűnügyi költséget az állam köteles viselni.

Az 56. §-hoz

A fogvatartás időtartama alatt előfordulhat, hogy az elítélt elmeállapota megváltozik. Amint kóros elmeállapotra utaló tünetek figyelhetők meg, a bv. intézet intézkedik az elítélt Igazságügyi Megfigyelő és Elmegyógyító Intézetbe (a továbbiakban: IMEI) szállításáról. Az IMEI főigazgató főorvosa - amennyiben az IMEI pszichiáter szakorvosa az elítélt kóros elmeállapotára utaló tüneteket állapít meg - előterjesztést tesz a bv. bírónak a fogvatartás helyének megváltoztatása iránt.

A bv. bíró döntése előtt igazságügyi elmeorvos-szakértői véleményt szerez be. A Be. szabályaihoz hasonlóan az eljárásban két szakértőt kötelező alkalmazni, egyikőjük - ha az elítélt az IMEI-ben van - az IMEI orvosa is lehet.

Kóros elmeállapot diagnosztizálása esetén a bv. bíró az elítélt fogvatartási helyeként az IMEI-t jelöli ki, egyúttal javaslatot tesz az ügyésznek a gondnokság alá helyezés kezdeményezésére, vagy az ideiglenes gondnok kirendelésére.

Természetesen az elítélt elmeállapotában pozitív változások is előállhatnak, ezért a törvény kötelezővé teszi ennek félévenkénti vizsgálatát. Kedvező változás esetén az IMEI főigazgató főorvosa tehet soron kívül javaslatot az elítélt bv. intézetbe történő visszaszállítására.

Az eljárás során - hasonlóan az IMEI kijelölésekor - igazságügyi elmeorvos-szakértői vélemény beszerzése szükséges. Amennyiben az IMEI-ben történő elhelyezés már nem indokolt, a bv. bíró elrendeli az elítélt bv. intézetbe történő visszaszállítását. Erről a körülményről - amennyiben a szakértői vélemény szerint a gondokság alá helyezése, illetve az ideiglenes gondnok-rendelés nem szükséges - értesíti az ügyészt.

A törvény szabályozza annak lehetőségét is, hogy a szabadulásának időpontjában (elmeállapotára tekintettel) is további gyógykezelésre szoruló elítélt pszichiátriai gyógykezelést kaphasson.

Az 57-60. §-hoz

A feltételes szabadságra bocsátásra irányuló eljárás szabályait a törvény a hatályos szabályokkal összhangban határozza meg. Ennek keretében lehetőséget biztosít a bv. bíró számára - ha kellő idő (legalább 2 hónap) áll rendelkezésre - pártfogó felügyelői vélemény beszerzésére. A vélemény alapján a bv. bíró nem csupán a bv. intézet által előadott körülményekre, hanem a pártfogó által készített - vélhetően objektív, senki által nem befolyásolt - jelentésre is támaszkodhat, amikor a meghallgatás eredményeként arról dönt, hogy az elítéltet feltételes szabadságra bocsátja, avagy nem.

A bv. bíró mind a határozott ideig, mind pedig az életfogytig tartó szabadságvesztésből feltételes szabadságra bocsátott elítélt esetén külön magatartási szabályokat is előírhat a feltételes szabadság eredményes letöltése érdekében. E szabályok a Btk. 71. § (2) és (3) bekezdésén alapulhatnak.

A törvény továbbra sem zárja ki annak lehetőségét, hogy a feltételes szabadságra bocsátás nemlegessége esetén a későbbiekben e döntés felülvizsgálható legyen. Erre a határozott ideig tartó szabadságvesztésre ítéltek esetén a törvény nem tartalmaz határidőt, azonban értelemszerűen alkalmazandók a mellőzés szabályainál írt határidők. Az életfogytig tartó szabadságvesztésre ítélt esetében legkésőbb két év elteltével, azt követően pedig évente kell megvizsgálni a feltételes szabadságra bocsátás lehetőségét. Ez a lehetőség az elítélt számára ösztönző erővel bírhat a fogvatartás szabályainak maradéktalan betartására, továbbá jövőbeli reményt a szabad élethez és az arra történő tudatos felkészüléshez.

A feltételes szabadságra bocsátásról soron kívül kell határozni mindazon esetekben, amikor az előzetes fogvatartásban, illetve házi őrizetben eltöltött idő alapján az ítélet jogerőre emelkedésekor az elítélt feltételes szabadságra lenne bocsátható.

Azokban az esetekben, amikor a bv. bíró azt észleli, hogy az elítéltet a feltételes szabadság kedvezményéből ki kellett volna zárni, az első fokon eljárt bíróságot keresi meg a szükséges különleges eljárás lefolytatása érdekében és a határozat megküldéséig saját eljárását felfüggeszti.

A feltételes szabadságra bocsátást elrendelő végzés ellen bejelentett ügyészi fellebbezés a feltételes szabadságra bocsátás megkezdésére halasztó hatályú. A fellebbezés benyújtásáról az ügyészt értesítési kötelezettség terheli a bv. intézet irányába. A törvény tehát ezt nem a bv. bíró feladataként, hanem az ügyész kizárólagos intézkedési kötelezettségeként szabályozza.

Továbbra is lehetőség van a feltételes szabadságra bocsátásról rendelkező végzés hatályon kívül helyezésére, ha az elítélt a feltételes szabadságra bocsátás esedékességének napjáig időközben súlyos fegyelmi vétséget követ el.

A bűnügyi költséget valamennyi esetben az állam viseli.

A 61. §-hoz

A feltételes szabadság megszüntetése kapcsán a bv. bíró eljárása ügyészi indítvány alapján indul. Annak eldöntése, hogy a pártfogó felügyelet magatartási szabályainak megszegése mikor minősül súlyosnak, elsődlegesen az ügyész feladata, amit majd a bv. bíró is felülvizsgál. Törvényi szinten nem indokolt ennek meghatározása, hiszen az egyénenként eltérő lehet, azonban arra kell törekedni, hogy csak komoly és ténylegesen súlyos magatartási szabályszegés esetén kerüljön sor az indítvány előterjesztésére. Az egy-két alkalommal történő jelentkezési kötelezettség elmulasztása nem szabad, hogy ilyennek minősüljön.

A szökés, elrejtőzés veszélye esetén mind az ügyész, mind pedig a bv. bíró elrendelheti a szabadságvesztés ideiglenes foganatba vételét. Az ügyész által elrendelt maximum öt, míg a bv. bíró által elrendelt harminc napig tarthat, de egyik esetben sem haladhatja meg a még letöltendő szabadságvesztés tartamát.

A bűnügyi költséget csak az ügyészi indítvány elutasítása esetén viseli az állam.

A 62. §-hoz

Az elzárás végrehajthatósága megszűnését a bv. bíró az iratok alapján állapítja meg. A bv. bíró eljárását mind hivatalból, mind pedig a bv. intézet előterjesztése, vagy az elítélt kérelme alapján is lefolytathatja.

A bűnügyi költség viselése valamennyi esetben az államot terheli.

A 63. §-hoz

A közérdekű munka büntetés végrehajthatósága megszűnésének megállapítása - a feltételek bekövetkezte esetén - a kijelölt munkahely, vagy ha a kijelölés még nem történt meg, az elítélt lakóhelye, avagy tartózkodási helye szerint illetékes bv. bíró feladata.

A bv. bíró eljárását mind hivatalból, mind pedig a pártfogó felügyelő előterjesztése, vagy az elítélt kérelme alapján is lefolytathatja.

A bűnügyi költség viselése valamennyi esetben az államot terheli.

A 64. §-hoz

A közérdekű munka megtagadása, vagy nem teljesítése esetén az ügyész tesz indítványt annak szabadságvesztésre történő átváltoztatására.

A törvény értelmében az eljárás lefolytatásának illetékessége attól függ, hogy a munkahely kijelölése megtörtént-e. A kijelölés megtörténte esetén a munkahely, míg egyéb esetben az elítélt lakó-, vagy tartózkodási helye szerint illetékes bv. bíró folytatja le az eljárást.

A bv. bíró a meghallgatás eredményeként vagy a közérdekű munka átváltoztatásáról, vagy az indítvány elutasításáról dönt. Utóbbi esetben a pártfogó felügyelőt új munkahely kijelölésére hívja fel.

Az átváltoztatásról rendelkező végzéssel szemben előterjesztett fellebbezés halasztó hatályú.

Az ügyészi indítvány elutasítása esetén a bűnügyi költséget az állam viseli.

A bv. bíró az átváltoztatás folytán a közérdekű munka helyébe lépő szabadságvesztés megkezdésére fontos okból halasztást engedélyezhet. A fontos ok eldöntése és meghatározása a bírói mérlegelés hatáskörébe tartozó jogkör. E végzéssel szemben nincs helye jogorvoslatnak.

A 65. §-hoz

A közérdekű munka szabadságvesztésre történő átváltoztatásának speciális esete, amikor az elítéltet a közérdekű munkára ítélése után elkövetett bűncselekmény miatt végrehajtandó szabadságvesztésre ítélik. Ebben az esetben - amennyiben még nem hajtották végre - a közérdekű munkát, vagy annak hátralévő részét kell szabadságvesztésre átváltoztatni.

Az eljárást hivatalból, vagy az ügyész indítványára a szabadságvesztés végrehajtási helye szerint illetékes bv. bíró folytatja le. A törvény erre az esetre külön illetékességi szabályt nem állapít meg, így az általános illetékesség fentebb idézett szabályai irányadók.

A bv. bíró iratok alapján hozza meg döntését.

Ebben a speciális esetben az átváltoztatott közérdekű munka helyébe lépő szabadságvesztés megkezdésére halasztás nem engedélyezhető. A bűnügyi költséget az állam viseli.

A 66. §-hoz

A pénzbüntetés szabadságvesztésre történő átváltoztatása - iratok alapján - hivatalból, vagy az ügyész indítványára történhet. Annak a törvényszéknek a gazdasági hivatala szerint illetékes bv. bíró folytatja le az eljárást, amelyik a pénzbüntetés végrehajtása érdekében intézkedett.

A törvény értelmében fiatalkorú esetében előfeltétele a szabadságvesztésre történő átváltoztatásnak a pénzbüntetés behajthatatlansága, illetve a közérdekű munkára történő átváltoztatás lehetőségének kizártsága.

A törvény a bv. bíró végzésével szemben e területen nem kíván jogorvoslati lehetőséget biztosítani.

A pénzbüntetés helyébe lépő szabadságvesztés megkezdésére továbbra is fontos okból engedélyezhető halasztás.

A bűnügyi költséget minden esetben az állam viseli a törvény értelmében.

A 67. §-hoz

A kiutasítás végrehajthatósága kizártságának megállapítására a törvény szerint sor kerülhet hivatalból és az ügyész indítványára egyaránt. A hivatalból indult eljárás esetében a bv. bíró az elítélt meghallgatását mellőzheti, azaz iratok alapján is dönthet.

Az illetékességet az elítélt tartózkodási helye alapozza meg.

A törvény előírja, hogy az idegenrendészeti hatóság kezdeményezésén alapuló ügyészi indítvány alapján a bv. bíró a kiutasítás végrehajthatóságát kétévente felülvizsgálja. A szabályozás ilyen formája a kezdeményező szerepet az idegenrendészeti hatóság és az ügyész kezébe adja.

A 68. §-hoz

A törvény külön cím alatt összefoglaltan tartalmazza a pártfogó felügyelet elrendelésével kapcsolatos szabályokat. Részletesen leírja mind a bv. intézet, mind a pártfogó felügyelő, mind pedig a bv. bíró feladatait és az eljárás szabályait.

A pártfogó felügyelet kötelező alkalmazása esetén indokolt lehet az esetlegesen alkalmazandó külön magatartási szabályok megállapításához pártfogó felügyelői vélemény beszerzése. Ennek beszerzésére a bv. intézet tehet javaslatot.

Ügyészi indítványra a bv. bíró - ebben az esetben iratok alapján - megszüntetheti a pártfogó felügyeletet, ha annak fele, de legalább egy év eredményesen eltelt. További feltétel az is, hogy a továbbiakban a pártfogó felügyelet szükségessége már nem állapítható meg.

A magatartási szabályok utólagos megváltoztatását mind az elítélt, mind pedig a pártfogó felügyelő kezdeményezheti.

Az e szakaszban szabályozott eljárások során keletkezett bűnügyi költséget az állam viseli.

A 69. §-hoz

A javítóintézetből történő ideiglenes elbocsátás, valamint az ideiglenes elbocsátás megszüntetésének szabályozását a törvény a feltételes szabadságra bocsátás, illetve annak megszüntetése során alkalmazandó szabályozásra visszautalva határozza meg.

Eltérés e szabályokhoz képest csupán annyiban található, hogy az intézetből történő ideiglenes elbocsátásra az intézeti tanács tesz előterjesztést.

A 70. §-hoz

A büntetések és a javítóintézeti nevelés végrehajthatóságának - elévülés miatti - megállapítását a bv. bíró állapítja meg.

Eljárását hivatalból, vagy az ügyész indítványára folytatja le.

A 71. §-hoz

A törvény lehetőséget biztosít a bv. bírónak arra, hogy a korábban felsorolt eljárásokban esetlegesen tévesen meghozott határozatát - ügyészi indítványra, vagy hivatalból - korrigálhassa és a törvénynek megfelelő rendelkezést hozzon.

A jelenleg hatályos szabályozás erre nem ad lehetőséget annak ellenére, hogy a gyakorlati tapasztalatok szerint hosszabb ideje szükség lenne e lehetőség megalkotására.

A bűnügyi költséget ezekben az esetekben is az állam köteles viselni.

A 72. §-hoz

Jelentős nóvumként került meghatározásra a törvényben az egységes bírósági felülvizsgálati rendszer, amely az általános szabályok megfogalmazásán túl egyes esetekre speciális szabályokat tartalmaz. Ezek külön nevesítve szerepelnek a törvényben.

Hangsúlyossá tette az új szabályozás az egyfokú jogorvoslatot. Minden olyan döntés ellen, amelyben indokolt határozattal kell dönteni, biztosítja a bírósági felülvizsgálat lehetőségét.

A bíróság ilyen irányú feladatait továbbra is a büntetés-végrehajtási bíró látja el.

Döntésével szemben további jogorvoslatot az új szabályozás nem enged.

A bv. bíró a felülvizsgálati kérelem kapcsán az eljárás egészének törvényességét vizsgálja, ennek eredményeként a megtámadott határozatot helyben hagyhatja, megváltoztathatja és a törvénynek megfelelő határozatot maga is meghozhatja, illetve a határozat hatályon kívül helyezéséről és új eljárás lefolytatásáról is rendelkezhet. A nem jogosulttól származó, vagy elkésett, illetve a törvényben kizárt kérelmet pedig elutasíthatja.

Az eljárás lefolytatására a törvény a bv. bírónak nyolc napos határidőt biztosít.

Hatályon kívül helyezés, vagy a határozat megváltoztatása esetén az eljárás során felmerült bűnügyi költséget az államnak kell viselnie.

A 73-74. §-hoz

A törvény - fontossága okán - külön szakaszban szabályozza a biztonsági zárkába, vagy részlegbe helyezés, valamint az elítélt sajtó útján történő nyilatkozattételével, illetve nyilatkozata közzétételével kapcsolatos bírósági felülvizsgálatot.

Az e szakaszokban felsorolt valamennyi esetben az iratok alapján hozhatja meg döntését a bv. bíró.

Az általános szabálytól eltérően ezekben az esetekben a bv. bíró az iratoknak a hozzá érkezésétől számított öt napon belül köteles elbírálni a felülvizsgálati kérelmet.

A 75. §-hoz

A magánelzárás fenyítést kiszabó határozat elleni bírósági felülvizsgálati kérelmet a bv. bíró ugyancsak az iratoknak a hozzá érkezésétől számított öt napon belül bírálja el.

A bűnügyi költség viselése az államot terheli.

E szakasz rendelkezései alkalmazandók az elzárásra ítéltek, a szabálysértési elzárást töltő elkövetők, az előzetes letartóztatásban lévők és a rendbírság helyébe lépő elzárásra kötelezettek magánelzárás fenyítést kiszabó határozattal szembeni jogorvoslat esetén is.

IV. Fejezet

AZ ADATKEZELÉSRE VONATKOZÓ RENDELKEZÉSEK

A 76. §-hoz

Az adatkezelésre vonatkozó szabályokat a törvény rendszertanilag egy helyen, az általános rendelkezések között, de külön fejezetben szabályozza.

A büntetések és az intézkedések végrehajtása körében evidencia, hogy a végrehajtáshoz szükséges személyes és bűnügyi adatok hiányában nem lehet érvényt szerezni a bíróság döntésének. A törvény ennek megfelelően felhatalmazza a bíróságot, az ügyészséget, valamint a végrehajtásért felelős szervet a személyes, a bűnügyi személyes, valamint más különleges adatok kezelésére. Garanciális jelentősége van annak, hogy az adatkezelési elvekkel összefüggésben a 76. § egyértelműen meghatározza, hogy mely szervek milyen adatok kezelésére jogosultak.

A 77. §-hoz

A kegyelmi és a nemzetközi bűnügyi jogsegéllyel kapcsolatos eljárások során az igazságügyért felelős miniszter, míg a büntetések elhalasztása, illetve félbeszakítása iránti kérelmek elbírálása vonatkozásában a büntetés-végrehajtásért felelős miniszter csak a szükséges adatok birtokában tud megalapozott döntést hozni. Erre tekintettel a normaszöveg kimondja, hogy az érintett miniszterek csak a törvény szerinti feladatkörükben, az ahhoz szükséges adatok megismerésére és kezelésére jogosultak.

A 78. §-hoz

A törvény 78. §-a rögzíti, hogy a 76. §-ban meghatározottakon kívüli, az elítélttel vagy egyéb jogcímen fogvatartottal kapcsolatba kerülő szervek a feladatuk ellátása érdekében az e szakaszban meghatározott adatokat ismerhetik meg és kezelhetik.

A 79. §-hoz

Az információs önrendelkezési jogról és az információszabadságról szóló törvény 4. § (2) bekezdése szerint személyes adat csak a cél megvalósulásához szükséges mértékben és ideig kezelhető. E szakasznak megfelelően a törvény rögzíti, hogy a kezelt személyes adatokat a büntetés, az intézkedés, a kényszerintézkedés, vagy a szabálysértési elzárás végrehajtása befejezésekor vagy végrehajthatósága megszűnésekor törölni kell.

A 80. §-hoz

Tekintettel arra, hogy a pártfogó felügyelők hatásköre több tekintetben kibővült a korábbiakhoz képest, és számos új funkciót, feladatot el kell látniuk, tevékenységük szakszerű elvégzéséhez a törvény által meghatározott körben bűnügyi személyes adatok igénylésére és kezelésére jogosultak. Az adatkezelés időszerűségének követelményét azzal kívánja biztosítani a törvény, hogy az átvett adatok törlésének kötelezettségét egyértelműen meghatározható eseményekhez köti.

A 81. §-hoz

Az információs önrendelkezési jogról és az információszabadságról szóló törvény rendelkezéseivel összhangban a törvény lehetővé teszi az elítéltek, az egyéb jogcímen fogvatartottak, a vádemelés elhalasztása során pártfogó felügyelet alatt állók és az utógondozottak adatainak statisztikai és tudományos célból történő, anonimizált felhasználását.

V. Fejezet

A SZABADSÁGVESZTÉS VÉGREHAJTÁSA

A 82. §-hoz

Értelmező rendelkezéseket tartalmaz, amely a szabadságvesztés végrehajtása tekintetében a legfontosabb fogalmakat tisztázza.

A 83. §-hoz

A szabadságvesztés céljának fogalmi meghatározása a Btk. rendelkezéseivel összhangban különbséget tesz a határozott idejű és az ún. tényleges életfogytig tartó szabadságvesztés között, ugyanakkor komplex módon jeleníti meg a jogintézmény kettős célját. Egyértelműen rögzíti azt a primer szakmai feladatot, amely a személyiség olyan kedvező irányba való fejlesztését jelenti, amely elősegíti, hogy az elítélt szabadulása után a társadalom jogkövető tagjává váljon. Másrészt tükrözi, hogy operatív feladatként jelenik meg az elítélt biztonságos megőrzése, amely az ítéletben meghatározott joghátrány érvényesítésének szükségképpeni velejárója. Jelentős újítás, hogy a törvény adekvát célfogalmat határoz meg a tényleges életfogytig tartó szabadságvesztés esetére, amely nem lehet más, mint a társadalom védelme.

A célok definiálásakor a szóhasználatban is megjelenik az új szakmai nyelvezet (reintegráció), amely pontosabban lefedi a végrehajtási gyakorlatot, mint a szabadságvesztés céljának elérési módját.

A reintegráció új fogalomként került be a jogszabályba, ezért lényeges a fogalom tisztázása. A reintegráció magában kell, hogy foglaljon minden olyan programot, tevékenységet, mely elősegíti, támogatja a társadalomba történő visszailleszkedés hatékonyságát, a visszaesés esélyének minimalizálását, akár kizárását is. A reintegráció keretében nem szigorúan a büntetés-végrehajtási intézetben szervezett tevékenységekre kell fókuszálni, hiszen a bv. szervek más szervekkel együttműködve eredményesebben szolgálják a büntetés-végrehajtás céljának megvalósítását.

A reintegráció számos programot magában foglal. A leglényegesebbek azok, melyek a társadalomban is a legnagyobb jelentőséggel bírnak, így a szakképzés, oktatás, valamint a munkavégzés. Az elítélt szabadulása után várhatóan eredményesen tud alkalmazkodni a társadalmi elvárásokhoz, ha fogvatartása idején képesítést szerez és munkát végez.

Valamennyi szabadságelvonás, de különösen a szabadságvesztés büntetés vonatkozásában elvi éllel jelenik meg az a kritérium, hogy a büntetőelem, a valódi büntetés a szabad élettől való megfosztásban, azaz a „bebörtönzésben” jelentkezik. Ez azt jelenti, hogy a személyi szabadságtól való megfosztáson túl az elítélt életkörülményeiben bekövetkező és a büntetéssel szükségszerűen együtt járó, az életrend meghatározottságából adódó körülményeket közelíteni kell a szabad élet viszonyaihoz. E közelítés során a bíróság ítéletében meghatározott végrehajtási fokozatra vonatkozó jogszabályok és a rendelkezésre álló szociálpolitikai adottságok meghatározó jelentőséggel bírnak. Mindebből az következik, hogy a normalizáció kiteljesedésének mértéke minden országban másként alakul. E tekintetben a nemzetközi kötelezettségvállalásokból eredő minimális körülményeket azonban biztosítani kell.

A büntetés-végrehajtási szervezet egyik fő feladata a társadalomba való beilleszkedés elősegítése, amely azt jelenti, hogy a fogvatartott (elítélt) szabadulásakor olyan élethelyzetben legyen, és olyan attitűddel rendelkezzen, hogy képes legyen, és belső meggyőződésből akarjon is a társadalom hasznos tagjává válni. Ennek elérésére csak individualizált módszerekkel van lehetőség annak érdekében, hogy a számára legmegfelelőbb és leghatékonyabb szakmai protokoll legyen alkalmazható. A végrehajtás egyéniesítése nem jelentheti azt, hogy az intézet minden egyes elítéltet egyedi módon kezeljen, de szükségessé teszi az elítéltek nemek és fokozatok szerinti elkülönítésén túl személyiség-adekvát életkori, kriminológiai, biztonsági, nevelési és egészségügyi szempontok szerinti csoportképzését, azaz a hatékony rezsimrendszer működtetését is.

Fontos motivációs tényezőként jelenik meg a fokozatosság, mert ezen alapelv tartalommal való kitöltése teszi lehetővé egy pozitív értelemben vett „reintegrációs karrier” bejárását a fogvatartott számára. A gyakorlatban ez azt jelenti, hogy amennyiben a fogvatartott aktívan és együttműködően részt vesz a számára felkínált reintegrációs programokban (szubjektív oldal), azzal előkészítheti azt, hogy a vonatkozó jogszabályi rendelkezésekkel összhangban (objektív oldal) intézeten belüli életkörülményei differenciáltabbá válhatnak. Gyakorlatilag a fogvatartott börtönön belüli sajátos és viszonylagos szabadságának változása a jogkövető magaviseletének, illetve a jogszabályban meghatározott feltételek (meghatározott idő eltelte) teljesülésének függvénye. (A mozgás lehetősége természetesen azt is jelenti, hogy adott esetben az enyhébből a szigorúbb körülmények közé kerül a fogvatartott.) Mint látható, a progresszivitás és az egyéni aktivitás szorosan összefügg, mert ez utóbbi a progresszív jogintézmények (pl. feltételes szabadság, az új rezsimrendszerből adódó lehetőségek) alkalmazásának egyik kritériuma, másrészről egyik támpontja lehet annak a szempontrendszernek, amely alapján az egyén visszaesési kockázata és ezen keresztül a reintegrációs hajlandósága prognosztizálhatóvá válik. Az elítéltek magatartására vonatkozó szakmai szemlélet és értékítélet újfajta értelmezési keretben jelenik meg, ahol nem elég az, hogy az elítélt megtartja az intézet szabályait, hanem elvárjuk és ösztönözzük együttműködését a kötelező és a szabadon választható reintegrációs programokban.

A 84. §-hoz

A jogerős szabadságvesztésre ítélt személyek büntetés végrehajtásának megkezdésére vonatkozó felhívását a jogszabály a BVOP feladataként jelöli meg. Ezzel a büntetés-végrehajtási szervezet ráhatást gyakorolhat a szabadságvesztések végrehajtásával kapcsolatos feladatok ütemezésére és földrajzi elhelyezkedésére. A BVOP soron kívül hívja fel az ötévi, vagy azt meghaladó tartamú szabadságvesztésre ítélteket, illetve a többszörös visszaesőket.

A módosítás a nem hosszú tartamú és/vagy többszörös visszaeső elítélt szempontjából kimondottan előnyös, mivel a felhívás ezentúl nem szükségszerűen a területileg illetékes megyei (fővárosi) büntetés-végrehajtási intézetbe szól, hanem közvetlenül a szabadságvesztés végrehajtására kijelölt büntetés-végrehajtási intézetbe. Ezen információ előzetes ismeretében tervezhetőbbé válik a kapcsolattartás, a befogadási eljárás a szabadságvesztést végrehajtó bv. intézetben történik meg, ezzel szükségtelenné válik a megyei és a végrehajtásra kijelölt büntetés-végrehajtási intézet közötti szállítás.

Ugyancsak előnyös a jelen jogszabállyal bevezetett rend a büntetés-végrehajtási szervezet számára. A felhívások ütemezésével lehetővé válik bizonyos feladatok átdelegálása a szervezeten belül, ezzel érdemben csökkentve a jellemzően túltelített megyei büntetés-végrehajtási intézetek telítettségét. A felhívásokon szereplő jelentkezési időpontok központi koordinációja lehetővé teszi a programozott végrehajtási modellek bővítését, a szabad kapacitások eredményesebb felhasználását, és a fogvatartottak foglalkoztatásának hatékony szervezését.

A felhívás tartalmi elemei nem változnak a korábbiakhoz képest, a fő hangsúly a továbbiakban is a szükséges információk átadásán van.

A 85. §-hoz

Az előző szakaszban meghatározott felhívási tevékenysége során a BVOP nagyobb döntési szabadsággal rendelkezik. A felhívás kiadása során jelen jogszabály a szabadságvesztés tartamát és végrehajtási fokozatát, az elítélt lakóhelyét, a visszaesői minőséget, valamint a bv. intézetek telítettségét jelöli meg kötelező kiválasztási szempontnak.

A felhívási tevékenységet hatékonyan kell szervezni és végrehajtani, ezért a jogszabály határidőt kapcsol ahhoz. Minden elítéltet úgy kell felhívni, hogy a szabadságvesztést az azt kiszabó határozat jogerőre emelkedését követően legfeljebb három hónappal megkezdje. Ez bizonyos rugalmasságot enged meg a felhívások ütemezésében, ugyanakkor a 84. § (6) bekezdésben foglaltakkal együtt meghatározza a legkésőbbi időpontot, amikor a felhívást ki kell adni.

A 86. §-hoz

A büntetés-végrehajtás és a bv. bíró felhívással kapcsolatos együttműködésének fő szabályait külön rendezi a törvény annak érdekében, hogy a szervezetek között információáramlás ne akadályozhassa a szabadságvesztés végrehajtásának megkezdését, illetve annak kikényszeríthetőségét.

Tekintettel arra, hogy a BVOP a kötelezően figyelembe vett szempontoknak megfelelő bármely intézetet megjelölheti a felhívásában, erről intézetenként összefoglalót készít és küld meg, amelyhez mellékeli a bíróság által korábban kiadott értesítőlapot is. Ezzel már a felhívást követő héten tudomást szerez az adott bv. intézet a várható befogadási feladatokról, és alapvető információkhoz jut a végrehajtandó szabadságvesztésről is.

Mivel a felhívás sikertelen kézbesítése, vagy az abban meghatározott jelentkezési időpont elmulasztása esetén a szükséges intézkedések megtételére a továbbiakban is csak a bv. bíró jogosult, a jogszabály mind a felhívást megküldő BVOP, mind a befogadásra kijelölt bv. intézet számára haladéktalan intézkedés-kezdeményezési kötelezettséget ír elő. Az esetlegesen rendelkezésre álló dokumentumok kötelező mellékelésének előírása a bv. bíró gyors és hatékony döntésének támogatása miatt indokolt.

A 87. §-hoz

Kiemelten fontos, hogy a szabadságvesztést önhibájából meg nem kezdő elítéltet a feltételes szabadságra bocsátás lehetőségéből a törvény erejénél fogva ki kell zárni. Ez a rendelkezés is erősíti a felhívási tevékenység kötött rendjét, továbbá megfelelő elrettentő erőt képvisel a szabadlábon védekezők számára. Tekintettel azonban a kiemelten súlyos következményre, a jogszabály a 84. § (5) bekezdés c) pontja mellett jelen szakaszban is a felhívás kötelező tartalmi elemeként definiálja a hátrányos jogkövetkezményről való tájékoztatást, kiegészítve a halasztási eljárásra vonatkozó utalással.

Azon értékelési elvek és szempontok szerepeltetése, amelyek mentén eldönthető, hogy az elítélt valóban önhibájából nem kezdte meg szabadságvesztése letöltését a kijelölt időpontban, jelen jogszabályban nem indokolt, mivel ennek mérlegelése minden esetben bv. bírói eljárás keretében történik.

A 88. §-hoz

A hatályos szabályozásból került átemelésre az elítéltek befogadása alapjául szolgáló iratok meghatározása.

A 89. §-hoz

A korábbiakhoz képest részletesebb szabályokat tartalmaz az elítélt sikeres azonosítása érdekében. E szerint a kétséges esetekben a büntetés-végrehajtás jogosult a bűnügyi nyilvántartási rendszerben rögzített arcképmás megismerésére és az azzal történő összevetésre, valamint a daktiloszkópiai nyilvántartásban rögzített ujj- és tenyérnyomat meglétére vonatkozó információ megismerésére, ezek alapján az összehasonlító vizsgálat kezdeményezésére az illetékes szakértői nyilvántartó szervnél. Ez a felhatalmazás - figyelemmel a befogadási tevékenység, hivatali időhöz nem között, folyamatos jellegére - a büntetés-végrehajtás és a fenti adatokat nyilvántartó hatóság közötti folyamatos adatkapcsolat és lekérdezési lehetőség meglétét igényli.

A 90. §-hoz

Ha a befogadás alapjául szolgáló iratok hiányoznak, vagy a személy nem azonos az iratokban megjelölt személlyel, a befogadást meg kell tagadni és ennek tényéről haladéktalanul értesíteni kell az előállító, illetve a végrehajtást elrendelő hatóságot.

Fentiekből adódóan minden esetben meg kell vizsgálni mind tartalmilag mind alakilag a megtestesítést megvalósító iratokat, különös figyelmet fordítva a fogvatartott és a szabadság elvonásra vonatkozó adatokra, illetve az aláírásokra és a bélyegző lenyomatra.

A 91. §-hoz

Bizonyos esetekben a befogadás végrehajtását akadályozó olyan körülmények merülhetnek fel, amelyek nem merítik ki a megtagadás eseteit. Ilyenkor lehetőség nyílik az ideiglenes befogadás foganatosítására, mely az iratok pótlásában vagy javításában realizálódik.

Ezen esetekben a bv. szervek lehetőséget kapnak arra, hogy az okot adó körülmény megszűntéig ideiglenesen befogadhatják a fogvatartott személyt, amelyhez a jogszabály határidőt is rendel, amely maximum 30 napig tarthat.

A 92-95. §-hoz

A büntetés-végrehajtás hatékonyságának növelése megköveteli egy új, speciális célkitűzésű intézet létrehozását, amelynek feladata a hosszabb tartamú szabadságvesztésre ítéltek diagnosztizálása, az őket befogadó intézetek kijelölése, reintegrációs programjuk kidolgozása az ítéletben meghatározott végrehajtási fokozaton belül. Ennek érdekében kerül kialakításra a Központi Kivizsgáló és Módszertani Intézet (KKMI). A központban elhelyezendő, tizennyolc hónapot meghaladó tartamú szabadságvesztésre ítéltek esetén a KKMI nemcsak az elítéltek kategorizálását végzi, hanem jelentős szerepet vállal a végrehajtásban alkalmazott módszerek és eljárások kidolgozásában a pragmatizmus alapelvével összhangban. Mindez azt jelenti, hogy standard módon alkalmazhatók a korszerű büntetés-végrehajtási elvek. E rendszer működtetése teszi lehetővé az elítéltek kategorizálását, melynek eredményeként a KKMI-ben történik meg az elítéltek bv. kockázati csoportba sorolása és a feltárt szükségletekhez igazított kezelési igények meghatározása. A kategorizálás az elítéltek megfigyelését, kapcsolódó iratok elemzését, a fogvatartott szakterület-specifikus szempontból történő kivizsgálását és az azt követő véleményalkotást foglalja magában. Időtartama 30 nap, amely szakmai szempontok alapján további 30 nappal meghosszabbítható. Ezen időszakot az ún. összegző jelentés zárja, amely pontokban vagy százalékos formában határozza meg az elítélt befogadáskor mért általános (visszaesési) kockázatát. Az összegző jelentés kötelezően javaslatot tesz a kockázat csökkentéséhez szükséges konkrét reintegrációs programokra, azok prioritását is meghatározva. A KKMI jelentős szerepet vállal abban is, hogy meghatározott, egyéb szakmai helyzetekben (pl. feltételes szabadságra bocsátás) elvégzi az elítélt kockázatelemzését.

A KKMI tevékenysége jellegéből adódóan koncentráltan jut olyan információkhoz, amelyek mind a bűnmegelőzésben, mind a reintegrációs munkában értékes adatokat jelentenek, melyeket elemezni és értékelni kell, továbbá megfelelő módon fel kell használni és hasznosítani kell a mindennapokban.

Eddig nem voltak arra vonatkozó mérések és adatok, hogy a szabadságvesztését megkezdő fogvatartottat milyen visszaesési kockázattal lehet jellemezni, és az sem volt mérhető, hogy a fogva tartás során milyen fejlődésen, változáson megy keresztül, azaz reintegrációs hajlandósága mely irányba változik. Feladat egy egységes osztályozási és kezelési rendszer működtetése, amely a büntetés megkezdésétől a befejezéséig végigkíséri az elítéltet, megfelelő információt szolgáltatva a szabadságvesztés alatti és a szabadulást követő jogkövető magatartása valószínűségére vonatkozóan. E rendszer előnyei abban mutatkoznak meg, hogy egyértelmű, szakszerű és differenciált iránymutatást ad a fogvatartott veszélyességével kapcsolatban és a programok kiválasztásához is alapvető támpontként szolgál. Mivel a kockázati faktor változása összefüggésben van az elítélt reintegrációs hajlandóságával, ezért annak mérésével pontosabban értékelhető az egyén, és ez a körülmény hasznos információt szolgáltathat pl. a bv. bíró egyes döntéseihez. Szervezeti szinten is egy újfajta teljesítménymérési rendszernek lehet az alapja, mert plasztikus képet ad a programok hatékonyságáról. A rendszer működtetéséhez elengedhetetlen a személyi, tárgyi, módszertani szükségletek felmérése, majd biztosítása. A megismerési folyamatban, információgyűjtésben és kiértékelésben kiemelt szerepet játszó szakterületek feladatait és véleményezési kötelezettségét is rögzíteni kell. A törvény pontosan meghatározza azokat az eseteket, amelyekben a KKMI-nek nincs feladata, mert az elítélt egyéb körülményei szakmailag ezt nem teszik indokolttá. Garanciális jelentősége van annak a rendelkezésnek, amely meghatározza, hogy a bv. intézetben elhelyezett elítéltek esetében legalább hathavonta felülvizsgálatot kell végezni, amely eredményeként progresszív rezsimrendszer legmegfelelőbb szintjére válnak besorolhatóvá.

A 96. §-hoz

A szabadságvesztés-büntetés végrehajtási rendszer megújítását célozza a progresszív végrehajtást elősegítő, egyéniesítést lehetővé tevő rendszer bevezetésével. A szabadságvesztés büntetés végrehajtásának legelső fázisa az elítéltnek az intézetbe történő befogadása. A kockázatkezelési rendszer bevezetése, valamint az elítéltek reintegrációjának kiszélesítése megkívánja a szabadságvesztés végrehajtásának rendszerében helyi szinten kulcsszerepet betöltő Befogadási és Fogvatartási Bizottság tevékenységének kiterjesztését. Törvényi szinten célszerű szabályozni e bizottság szabadságvesztés végrehajtás rendszerében elfoglalt helyét, feladatkörét, legalapvetőbb működési szabályait és a döntéseivel kapcsolatos jogorvoslat kérdését. A Befogadási és Fogvatartási Bizottság feladatai között került szabályozásra az egyéniesítést szolgáló adatok feldolgozása, aminek révén sokkal szélesebb körű információ áll a végrehajtás részére rendelkezésre az elítéltről, és ez alapján hatékonyabb rezsimet és kezelést lehet személyükre lebontva alkalmazni. A büntetés-végrehajtási szervezetnek a Befogadási és Fogvatartási Bizottságon keresztül lehetősége van arra, hogy az elítélt személyiségének, magatartásának fejlődését rendszeres időszakonként megvizsgálja, és az egyes fokozatokon belül ennek megfelelően állapítsa meg, hogy az életrend milyen meghatározottsága indokolt az elítélttel szemben. A törvény jogállami elveknek megfelelően megteremti az elítélt jogorvoslati jogát a BFB döntéséivel szemben.

A 97. §-hoz

A törvény szerint a szabadságvesztés végrehajtásának rendjét továbbra is a Btk.-ban meghatározott végrehajtási fokozatokhoz igazodóan kell szabályozni. Magyarországon az elítéltek elsődleges klasszifikációját a Btk. alapján a bíróságok végzik, mivel az ítélet a szabadságvesztés mértékében tartalmazza a végrehajtási fokozatot (fogház, börtön, fegyház) is. Ugyanakkor a szabadságvesztés-büntetés végrehajtási rendszer megújítását célozza az elítéltek besorolása körében a progresszív végrehajtást elősegítő, egyéniesítést lehetővé tevő rendszer bevezetése (Kockázatelemzési és Kezelési Rendszer). Ez a hagyományos besorolásokhoz képest hatékonyabban segíti, segítheti elő az elítéltnek a társadalomba való visszailleszkedését. A kockázatbecslési eszközök olyan strukturált, szilárd empirikus alapokon álló kérdőívek, amelyek a bűnismétlés prediktorainak felmérése révén fontos információkat nyújtanak arról, hogy az adott bűnelkövető milyen kockázati tényezők tekintetében veszélyeztetett, és milyen valószínűséggel fog újabb bűncselekményt elkövetni. E módszerek segítségével differenciáltabb kép nyerhető a fogvatartottakról, amely lehetővé teszi a felmért kockázatokhoz és szükségletekhez leginkább igazodó preventív célú beavatkozás kiválasztását és alkalmazását, illetve a bűnelkövetők ilyen szempontú osztályozását. A szabadságvesztés büntetés végrehajtása vonatkozásában a törvény mind tartalmilag, mind pedig szerkezetileg jelentős módosításokat tartalmaz, és ezzel szoros összefüggésben, az európai országok büntetés-végrehajtási gyakorlatában végbement fejlődéssel is lépést tartó szabályozást alakít ki. Ennek egyik legfőbb eleme a már említett, az elítélt személyiségét, az elítélttel való foglalkozást előtérbe helyező szabályozás.

A 98. §-hoz

A törvény az elítélt életrendjét úgy kívánja szabályozni, hogy - az egyéniesítés érdekében - az életrend szigorúsága, az elérhető kedvezmények, a szabad élet lehetőségeihez mért lehetőségek a szabadságvesztés büntetés végrehajtásának fokozatai szerint, a fokozatokon belül, valamint a fokozatok között is lépcsőzetesen bővüljenek.

A 99. §-hoz

A speciális elkülönítési szabályok meghatározásával a szabadságvesztés végrehajtását tovább lehet differenciálni, jobban lehet érvényesíteni az egyéniesítés elvét. Az elkülönítés eddig rendeleti szintű szabályozása törvényi szintre került, és kiegészült újabb differenciálási szabályokkal (hosszú időre ítéltek részlege).

A 100. §-hoz

A törvény a szabadságvesztés büntetés végrehajtásának rendje tekintetében a hatályos rendszert követi annyiban, hogy rögzíti: a szabadságvesztés büntetést a büntetés-végrehajtási szervezet hajtja végre, a Btk. által meghatározott fegyház, börtön, fogház fokozat keretei között. A fegyház fokozat a szabadságvesztés legszigorúbb végrehajtási módja, az új bv. törvény a szabadságvesztés-büntetés végrehajtási rendszerének megújítását célozza az elítéltek besorolása körében a progresszív végrehajtást elősegítő, egyéniesítést lehetővé tevő rendszer bevezetésével. Ez a hagyományos besorolásokhoz képest hatékonyabban segítheti az elítélt reintegrációját. A tényleges életfogytiglanra ítélt elítéltek esetében, elsősorban a társadalom védelme az elsődleges cél.

A szabadságvesztés büntetés végrehajtásának rendjére vonatkozó rendelkezések körében az elítélt életrendjét úgy kell szabályozni, hogy - az egyéniesítés érdekében - az életrend szigorúsága, az elérhető kedvezmények, a szabad élet lehetőségeihez mért lehetőségek a szabadságvesztés büntetés végrehajtásának fokozatai szerint, a fokozatokon belül, valamint a fokozatok között is lépcsőzetesen bővüljenek. Ezzel a büntetés-végrehajtási szervezetnek lehetősége nyílik arra, hogy az elítélt személyiségének, magatartásának fejlődését rendszeres időszakonként megvizsgálja, és az egyes fokozatokon belül ennek megfelelően állapítsa meg, hogy az életrend milyen meghatározottsága indokolt az elítélttel szemben. Gyakorlati tapasztalatok állnak rendelkezésre, hogy az elítéltek különböző rezsimekbe történő helyezése elősegíti a velük történő foglalkozás hatékonyságát. A nemzetközi kutatások eredményei alapján megállapítható, hogy önmagukban sem a pszichológiai kezelési programok, sem a társadalmi tényezőket megcélzó reintegrációs törekvések nem kecsegtetnek sikerrel. Olyan komplex prevenciós megközelítésre van szükség, amely mind a kilépésben szerepet játszó lélektani folyamatokat, mind a kilépést elősegítő társadalmi feltételek megteremtését támogatja. Ez a folyamat már a börtön falain belül meg kell, hogy kezdődjék pszichológiai rehabilitációs programok és a későbbi visszailleszkedést segítő oktatás, képzés és egyéb reintegrációs célú programok formájában.

A 101. §-hoz

A törvény megteremti a szabadságvesztés-büntetést börtön fokozatban töltő elítéltek részére a külső munkáltatásban történő részvétel lehetőségét, az nem csak kivételesen alkalmazható.

A rezsimszabályokhoz igazodóan a börtön fokozatban is érvényes, hogy a végrehajtás rendjére vonatkozó rendelkezések körében az elítélt életrendjét úgy kell szabályozni, hogy - az egyéniesítés érdekében - az életrend szigorúsága, az elérhető kedvezmények, a szabad élet lehetőségeihez mért lehetőségek a szabadságvesztés büntetés végrehajtásának fokozatai szerint, a fokozatokon belül, valamint a fokozatok között is lépcsőzetesen bővüljenek. Ezzel a büntetés-végrehajtási szervezetnek lehetősége nyílik arra, hogy az elítélt személyiségének, magatartásának fejlődését rendszeres időszakonként megvizsgálja, és az egyes fokozatokon belül ennek megfelelően állapítsa meg, hogy az életrend milyen meghatározottsága indokolt az elítélttel szemben.

A 102. §-hoz

A fogház fokozat a szabadságvesztés-büntetés legenyhébb végrehajtási módja. Fogház fokozaton belül is a harmadlagos bűnmegelőzés érdekében fontos, hogy a végrehajtás rendjére vonatkozó rendelkezések körében az elítélt életrendjét úgy kell szabályozni, hogy - az egyéniesítés érdekében - az életrend szigorúsága, az elérhető kedvezmények, a szabad élet lehetőségeihez mért lehetőségek a szabadságvesztés büntetés végrehajtásának fokozatai szerint, a fokozatokon belül, valamint a fokozatok között is lépcsőzetesen bővüljenek. Ezzel a büntetés-végrehajtási szervezetnek lehetősége nyílik arra, hogy az elítélt személyiségének, magatartásának fejlődését rendszeres időszakonként megvizsgálja, és az egyes fokozatokon belül ennek megfelelően állapítsa meg, hogy az életrend milyen meghatározottsága indokolt az elítélttel szemben.

A 103. §-hoz

A törvény a korábbi szabályozásból megtartotta az átmeneti részlegre helyezés lehetőségét. Az új bv. kódex központi eleme a reintegráció, ehhez kapcsolódva a hosszabb tartamú szabadságvesztés börtönpszichológia által közismert negatív hatásainak (prizonizáció) a kiküszöbölése. A hosszú időtartamú büntetések esetén gyengülnek a társadalmi kapcsolatok, ezért is fontos hogy a társadalomba való beilleszkedés elősegítése érdekében megmaradjon büntetés-végrehajtás lehetősége átmeneti részlegre helyezni azokat, akik a szabadságvesztés büntetésükből legalább öt évet kitöltöttek. Az átmeneti részlegek egyfajta hidat jelentenek a börtönbüntetés és a szabad élet között.

A 104. §-hoz

A hatályos szabályozás beemelése az új bv. kódexbe továbbra is indokolt. Az 1993. évi XXXII. törvénnyel bevezetett enyhébb végrehajtási szabályok jogintézménye jól szolgálja a társadalomba történő beilleszkedés elősegítését, illetve a börtön káros hatásainak mérséklését. A szabadságvesztés célja a speciális prevenció révén az elítélt segítése a társadalomba történő beilleszkedésben. A nemzetközi kutatások azt támasztják alá, hogy a reintegrációs program önmagában hiábavaló a külső támogatás nélkül, ezért nagyon fontos a családi és társadalmi kapcsolatok megőrzése. Az enyhébb végrehajtási szabályok bevezetésének indoka pont a sikeres reintegráció érdekében szükséges külső kapcsolatoknak a megőrzése volt.

A 105. §-hoz

Az elmúlt időszakban végbemenő büntetőjogi, ítélkezési, valamint végrehajtási jogi változások megteremtették annak a szükségességét, hogy megjelenjen egy olyan speciális fogvatartotti csoport, ahol a hosszú ítélettel rendelkező fogvatartottaknak megfelelő bánásmódot, kezelést alkalmaznak.

A 106. §-hoz

A gyógyító-terápiás részlegre vonatkozó speciális szabályokat tartalmazza.

A 107. §-hoz

Az elmúlt időszak gyakorlata teremtette meg annak az igényét, hogy a normaszövegben megjelenjen egy olyan speciális fogvatartotti csoport, akik állapotuknál fogva elkülönítendők az általános fogvatartotti csoporttól, de a gyógyító-terápiás részlegre helyezés feltételei még nem állnak fenn, azonban speciális kezelést, foglalkozást igényelnek. Őket a Befogadási és Fogvatartási Bizottság pszichoszociális részlegén helyezik el.

A 108. §-hoz

A káros szenvedélyek alapvetően meghatározzák a reintegráció sikerességét, ezért a kábítószer fogyasztással érintett fogvatartottak esetében a gondozás eredményessége érdekében szükséges egy olyan komplex, az elítélt egyéni igényeihez igazodó program kialakítása, mely magába foglalja a rehabilitációt, valamint a különböző fejlesztendő készségekre vonatkozó tréningeket, a munkakeresésre vonatkozó ismereteket, melyek elsajátításával az elítélt jobb esélyekkel indulhat a szabad életben. A drogprevenciós részleg kialakítása ezt a lehetőséget teremti meg.

A 109. §-hoz

Az alacsony biztonsági kockázatú részleg törvényi szinten történő szabályozásával közelítünk az európai büntetés-végrehajtási gyakorlatban elfogadott nyitott intézmények koncepciójához, illetve jelentősen csökkenthető a szabadságvesztés végrehajtásának költsége. Az egyéniesítés megteremtésével az alacsony biztonsági kockázatot jelentő elítéltek esetében a biztonsági rendszer elemei is igazodnak az elítéltek kockázatához. Azok a bűnelkövetők, akik rövidebb tartamú szabadságvesztést töltenek vagy gondatlan bűncselekmény miatt kerültek elítélésre, jellemzően nem a „tipikus” szubkulturális bűnözők. Esetükben a reintegráció legfontosabb célja, hogy a rövid ítéleti időre tekintettel az elítélt ne szakadjon ki abból a családi, szociális és munkahelyi környezetből, melyben elítélését megelőzően élt.

A 110. §-hoz

A végrehajtás alatt kóros elmeállapotúvá vált, valamint személyiségzavarban szenvedő elítéltek állapotuknak megfelelő elhelyezése, kezelése indokolt.

A 111. §-hoz

A törvény szabályozza, hogy a szabadságvesztésbe nem számít be az az idő, amíg az elítélt a szabadságvesztés végrehajtása alól kivonja magát.

A 112. §-hoz

Fontos jogállami garanciát rögzít a törvény az összbüntetési ítélettel kapcsolatban, a gyakorlatban az utóbbi időben több esetben előfordult, hogy az elítélt túl töltötte az ítéletét, mert a más ügyben kiszabott szabadságvesztés tartamába nem lehetett beszámítani az összbüntetésként megállapított ítélet és a kitöltött ítélet tartama közötti különbséget. Az egységes joggyakorlat biztosítása érdekében rögzítésre került, hogy amennyiben a túltöltés tartama hosszabb a végrehajtásra váró szabadságvesztésnél, a további végrehajtásra váró büntetésbe/büntetésekbe is beszámítható a túltöltött tartam.

A 113. §-hoz

Az elítélt jogi helyzete - a szabadságvesztés büntetés végrehajtásából keletkező kötelezettségek és jogosultságok kivételével - megegyezik az állampolgárok jogi helyzetével, így a törvényben szabályozásra került, hogy mikor kötelező, és mikor lehet az elítélt kérésének megfelelően előállítani bírósághoz, közjegyzőhöz, stb. A törvény továbbra is fenntartja a költségtérítés jelenlegi rendszerét, a kérelemre történő előállítás költséget az elítélt viseli.

A 114. §-hoz

A fogvatartottakkal való bánásmód törvényességéhez tartozik a nyomozó hatóság részére történő kiadás szabályozása, illetve a büntetés-végrehajtási intézeten belül elvégezhető nyomozati cselekmények meghatározása. A törvény a büntetés-végrehajtás törvényességi felügyeletét ellátó ügyészség vizsgálatainak megállapításait is figyelembe vette a szabályozás során.

A 115. §-hoz

A szabadságvesztés végrehajtási fokozatának utólagos megváltoztathatósága fontos motivációs tényező a végrehajtás során. A jogszabály az enyhébb végrehajtási fokozat kijelölésére vonatkozó általános elvek mellett meghatározza azon körülményeket, amelyek esetén az nem jelölhető ki. A vonatkozó eljárásra ezek megléte mellett is lesz példa, mivel az enyhébb végrehajtási fokozat kijelölését az elítélt, vagy védője, jogi, illetve törvényes képviselője is kezdeményezheti.

A jogszabály a korábbiakhoz képest szigorította a súlyosabb végrehajtási fokozatba helyezés feltételeit, amennyiben a büntetés-végrehajtási intézet arra csak a szabadságvesztés első hat hónapjának letöltését követően tehet javaslatot a bv. bírónak.

A 116. §-hoz

Az állam büntetés végrehajtásához fűződő érdekét más fontos érdekek megelőzhetik, melyek fennállása esetén a szabadságvesztés végrehajtása félbeszakítható. A törvény az érdekeket nem szabályozza taxatív módon, hanem példálózó felsorolást használ, az elítélt személyi, családi körülményeire és egészségi állapotára történő utalással, valamint a közérdek is a méltányolható érdekek körébe tartozik. A büntetés-félbeszakítás tartama alatt - e jogintézmény jellegéből adódóan - az elévülés nyugszik.

A büntetés-végrehajtási jogviszony kétpólusú jellegéből adódóan a szabadságvesztés félbeszakítására vonatkozóan érdemi nyilatkozatot az elítélt jogosult tenni, arra is figyelemmel, hogy a büntetés-félbeszakítása a személyét közvetlenül érintő élethelyzetet jelent, amelyből adódóan az elítéltre a büntetés-végrehajtásból eredő különleges jogosultságok és kötelezettségek hárulnak.

A büntetés-félbeszakítási kérelem ügyintézésénél, a büntetés-végrehajtási szerv mérlegelési jogkörében kvázi hatóságként jár el, mely során a kérelem érdemében dönt. A kérelem elbírálásakor nyomatékosan kell értékelni az elítélt bűncselekményét, a vele szemben folyamatban lévő büntetőeljárást, a várható szabadulásának időpontját, a fogvatartás biztonsága körében érvényesülő kockázati tényezőket, a normakövetési hajlandóságát, az aktuális pszichés állapotát, a külső környezetében esetlegesen általa vagy a vele kapcsolatban álló személyek által kiváltott közbiztonsági, bűnügyi kockázati tényezőket, az intézetből esetlegesen korábban történő távolléte alkalmával tanúsított magatartását, valamint a büntetés-félbeszakításra okot adó körülmény objektív igazolhatóságát, vagy a körülmény megvalósulásának reális esélyét.

A döntés megalapozottságának alátámasztása érdekében a büntetés-végrehajtási szerv az elítéltek személyes adatainak kezelésére jogosult, az érdemi információkkal rendelkező pártfogótól adatot kérhet, melynek során az adatkezelés törvényben rögzített célhoz kötöttségét, szükségességét és arányosságát, valamint az adatkezelés törvényben rögzített más alapelveit érvényesítenie kell.

A 117. §-hoz

A büntetés-félbeszakítás töltése alatt, a törvényben taxatív módon felsorolt indokolt esetekben, a büntetés-végrehajtási szerv a szabadságvesztés félbeszakítását kvázi hatóságként eljárva megszüntetheti, mely megalapozott döntésről az elítéltet írásban haladéktalanul tájékoztatja.

A 118. §-hoz

A törvény a hatályos szabályozáshoz hasonlóan, azt azonban kibővítve, illetve pontosítva rendelkezik az elítéltek jogairól. Ennek legfőbb elemei egyrészt a már korábban említett, az elítélt személyiségét, az elítélttel való foglalkozást előtérbe helyező szabályozás, valamint az elítélt alapvető jogait biztosító garanciális rendelkezések rendszerbe foglalása. Garanciális elemként került megfogalmazásra, hogy a bv. szervezet biztosítja, illetve elősegíti az elítélt jogainak gyakorlását.

A 119. §-hoz

A szabadságvesztés minden más szankciótól eltérően rendkívül összetett büntetés. A bebörtönzés hosszú időn keresztül úgy élt a köztudatban, mint a teljes jogfosztottság jelképe és megtestesítője. A „rabjogok” fokozatos elismerésén keresztül vezetett az út a ma már általánosnak tekinthető felfogásig, amely szerint a személyi szabadság elvonása adja e büntetés tartalmát, és a végrehajtását, a börtönkörülményeket úgy kell kialakítani, hogy az elítélt emberi méltósága, alapvető emberi és általában a büntetéssel össze nem függő jogai ne csorbuljanak. Az elítélt nem tárgya, hanem alanya a büntetés-végrehajtásnak. A szabadságvesztés végrehajtás tényéből adódóan vannak olyan jogok, amelyek csak törvényben meghatározott korlátozásoknak megfelelően gyakorolhatók.

A 120. §-hoz

A törvény kellően strukturált keretek között szabályozza a véleménynyilvánításra vonatkozó szabályokat és eddig nem ismert részletességgel sorolja fel azokat a körülményeket, melyek e jogot a szabadságvesztés végrehajtása során korlátozhatják. A korszerű áldozatvédelmi elveknek megfelelően külön rendelkezés szól a sértett jogainak vagy jogos érdekeinek figyelembe vételéről, amely első ízben jelenik meg törvényi szintű szabályozásban tételes felsorolás formájában.

A 121. §-hoz

Általános jogelv, hogy az elítélt nem tárgya, hanem alanya a büntetés-végrehajtásnak. A szabályozás igyekszik ennek a követelménynek megfelelni, és meghatározni, milyen jogokat és kötelességeket érint - szüneteltet, módosít, keletkeztet - a szabadságvesztés. A szabadság elvonása együtt jár mindazoknak a hozzá szorosan kapcsolódó jogosultságoknak, lehetőségeknek az elvesztésével, amelyek szabad gyakorlásának az előfeltétele a személyi szabadság megléte. A szabad ember eldöntheti, hogy mit, mikor, kivel, hol és milyen módon tesz, viszonylag szabadon választhat a kínálkozó vagy elérhető alternatívák közül, elhatározásait megváltoztathatja, módosíthatja, míg a szabadságvesztésre ítélt számára a büntetés egész tartamára a végrehajtó intézet jelenti az élet- és mozgásteret, az alig befolyásolható létfeltételeket, az elítélttársak és a börtön-személyzet a személyes kapcsolatokat és azok jellegét, továbbá azt, hogy mivel és milyen módon töltheti (kell eltöltenie) az idejét. A törvény átlátható rendszerben jeleníti meg a szabadságvesztés alatt szünetelő jogokat.

A 122. §-hoz

A törvény a hatályos szabályozáshoz hasonlóan, azt azonban kibővítve, illetve pontosítva rendelkezik az elítéltek jogairól. Ennek legfőbb elemei egyrészt a már korábban említett, az elítélt személyiségét, az elítélttel való foglalkozást előtérbe helyező szabályozás, valamint az elítélt alapvető jogait biztosító garanciális rendelkezések rendszerbe foglalása.

A szabadságvesztés minden más szankciótól eltérően rendkívül összetett büntetés. A bebörtönzés hosszú időn keresztül úgy élt a köztudatban, mint a teljes jogfosztottság jelképe és megtestesítője. A „rabjogok” fokozatos elismerésén keresztül vezetett az út a ma már általánosnak tekinthető felfogásig, amely szerint a személyi szabadság elvonása adja e büntetés tartalmát, és a végrehajtását, a börtönkörülményeket úgy kell kialakítani, hogy az elítélt emberi méltósága, alapvető emberi és általában a büntetéssel össze nem függő jogai ne csorbuljanak. Az elítélt nem tárgya, hanem alanya a büntetés-végrehajtásnak.

A szabályozás igyekszik ennek a követelménynek megfelelni, és meghatározni, milyen jogokat és kötelességeket érint - szüneteltet, módosít, keletkeztet - a szabadságvesztés. Ez az elvárás azonban szinte teljesíthetetlen, mivel a szabadság elvonása együtt jár mindazoknak a hozzá szorosan kapcsolódó jogosultságoknak, lehetőségeknek az elvesztésével, amelyek szabad gyakorlásának az előfeltétele a személyi szabadság megléte. A szabad ember eldöntheti, hogy mit, mikor, kivel, hol és milyen módon tesz, viszonylag szabadon választhat a kínálkozó vagy elérhető alternatívák közül, elhatározásait megváltoztathatja, módosíthatja, míg a szabadságvesztésre ítélt számára a büntetés egész tartamára a végrehajtó intézet jelenti az élet- és mozgásteret, az alig befolyásolható létfeltételeket, az elítélttársak és a börtön-személyzet a személyes kapcsolatokat és azok jellegét, továbbá azt, hogy mivel és milyen módon töltheti (kell eltöltenie) az idejét.

A szabályozás átlátható rendszerben jeleníti meg az elítéltek jogállását meghatározó főbb csoportokat és azok legfontosabb elemeit. Első ízben jelenik meg törvényi szinten a bv. szervezet jogainak és kötelezettségeinek meghatározása is, amely nem lehet taxatív jellegű, mert gyakorlatilag az elítéltek jogi helyzetének végrehajtás szempontú megközelítését jelenti.

A 123. §-hoz

Az állam büntetés végrehajtásához fűződő érdekét a közérdek, illetve az elítélt személyi, családi körülményei, egészségi állapota megelőzhetik, melyek fennállása esetén ideiglenes eltávozása őrzéssel vagy anélkül engedélyezhető. A kérelem elbírálása során nyomatékosan kell értékelni az elítélt bűncselekményét, a vele szemben folyamatban lévő büntetőeljárást, a várható szabadulásának időpontját, a fogva tartás biztonsága körében érvényesülő kockázati tényezőket, a normakövetési hajlandóságát, az aktuális pszichés állapotát, a külső környezetében esetlegesen általa vagy a vele kapcsolatban álló személyek által kiváltott közbiztonsági, bűnügyi kockázati tényezőket, az intézetből esetlegesen korábban történő távolléte alkalmával tanúsított magatartását. A törvény átveszi a hatályos jogszabályból a súlyos beteg hozzátartozó meglátogatására, illetve a kegyeleti jog gyakorlására vonatkozó szabályokat. A kegyeleti jog vonatkozásában új elemként került be a kegyelet 30 napon belüli lerovása. Erre az elítéltnek utólag akkor is van lehetősége, ha a közrend, közbiztonság szempontjai alapján a temetésen történő részvétele elutasításra került, vagy egyéb okból nem tudott részt venni a megemlékezésen. Az előállítás költségei ebben az esetben is terhelik az elítéltet, azzal a kivétellel, hogy 18. életévét be nem töltött fiatalkorút a költségek megtérítésére nem kell kötelezni.

A 124. §-hoz

A törvény a véleménynyilvánítás, mint alapjog korlátozását szigorú eljárási szabályok között rendezi.

A 125. §-hoz

A fogvatartottak véleménynyilvánítási lehetőségének szigorítása indokolt. A médiában több alkalommal hangzottak el az olyan kirívó tárgyi súlyú bűncselekményekkel kapcsolatban tett nyilatkozatok, melyek a személyes adatok védelmét is figyelembe véve, felvetették azt a jogos társadalmi igényt, hogy a nyilatkozó elkövető öncélú kijelentésével szemben a közérdek élvezzen védelmet. A véleménynyilvánítás, mint állampolgári jog módosulásokkal történő gyakorlása a fogvatartottak vonatkozásában a véleménynyilvánítás ellenőrzését jelenti, a taxatíve meghatározott jogcímen történő korlátozás lehetősége mellett. A véleménynyilvánítási szabadság magas értéktartalmából következik, hogy a korlátozás alapjául szolgáló érdeksérelemnek különösen súlyosnak kell lennie, másrészt a szabadság alóli kivételeket szűken kell értelmezni és a korlátozásoknak meggyőző módon kell megalapozottnak lenniük. A társadalom rosszallása és a jog által szabott tilalom közötti mezsgyében elhelyezkedő esetek körében különösen korlátozás alá kell, hogy essenek a testi sérülés okozásának vagy az élet elvételének konkrét körülményeire és megvalósult eredményére, a különleges adatokra és az egészségügyi adatokra vonatkozó-, valamint a külön törvény szerint hátrányos megkülönböztetés bekövetkezésének megállapítását eredményező kijelentések. A véleménynyilvánítás korlátozását a törvény szigorú eljárásjogi rendelkezésekkel szabályozza.

A 126. §-hoz

A törvény az elítéltek jogai között részletes szabályokat állapít meg a vallásgyakorlás vonatkozásában. Törvényi szintre emeli az eddig rendeletben található rendelkezéseket, fontos alapjogként szabályozza a fogvatartottak szabad vallásgyakorlását.

A 127. §-hoz

A törvény a kor követelményeinek megfelelően szabályozza az elítélt azon jogát, hogy betekinthessen a büntetőeljárás során keletkezett iratokról elektronikus adathordozón átadott másolatba.

A fogvatartottak folyamatban lévő számos ügye miatt beadványaikat, az arról készített másolatokat központilag szükséges szabályozni és meghatározni annak díját, ha azt az intézet nyomtatja ki, küldi el, vagy közreműködik abban, hogy a fogvatartott azt az intézeten keresztül kapja kézhez. Különösen aktuális ez a büntető-eljárás során küldött elektronikus iratokkal összefüggő feladatok teljesítése miatt (fellebbezések, nyilatkoztok továbbítása), valamint a polgári peres eljárás jövőre esedékes elektronikus ügyintézés szabályai alapján.

A 128. §-hoz

Az állam felelősséggel tartozik a gyermekek testi és lelki fejlődésének fejlesztéséért. Ezért a törvény önállóan szabályozza az anya és a gyermek együttes elhelyezését, amelyet a gyermek egy éves koráig kell biztosítani. A törvény részletesen kitér azokra az esetekre, amikor az anya a gyermek gondozásában nem vehet részt.

A 129. §-hoz

A törvény a szabadságvesztés büntetés végrehajtásának rendje tekintetében határozza meg az elítélteknél tartható tárgyak körét. A progresszív végrehajtási rendszerben a szabadságvesztés végrehajtásának rendjét úgy kell kialakítani, hogy a végrehajtás folyamatát az elítélt egyéni körülményeinek figyelembe vételével lehessen megszervezni. Ennek érdekében a jelenleginél differenciáltabb büntetés-végrehajtási rendszert kell kialakítani, amely tükröződik a rezsimszabályokhoz igazodó saját tulajdonú tárgyak birtoklásában is. Igen fontos motivációs tényezőként jelenik meg a fokozatosság, mert ezen alapelv tartalommal való kitöltése teszi lehetővé egy pozitív értelemben vett „reintegrációs karrier” bejárását a fogvatartott számára. A gyakorlatban ez azt jelenti, hogy amennyiben a fogvatartott aktívan és együttműködően részt vesz a számára felkínált reintegrációs programokban (szubjektív oldal), azzal előkészítheti azt, hogy a vonatkozó jogszabályi rendelkezésekkel összhangban (objektív oldal) intézeten belüli életkörülményei differenciáltabbá válhatnak.

A 130. §-hoz

A törvény a hatályos szabályozás előírását vette át. A büntetés-végrehajtás személyi állománya tagjának kötelezettsége, hogy megakadályozza az elítéltek közötti egymás sérelmére elkövetett bűncselekményt, ezért szükséges a pénzküldemény küldése és fogadása esetén a kapcsolattartói minőség igazolása.

A 131. §-hoz

A törvény figyelembe vette a Btk. változását. Azok a személyek, akik nincsenek eltiltva az aktív választójoguktól a szabadságvesztés végrehajtása alatt is gyakorolhassák a közügyekben való részvételt.

A 132. §-hoz

A büntetés-végrehajtás harmadlagos bűnmegelőzési tevékenysége akkor érvényesül, ha a bűnelkövetők társadalomba történő visszailleszkedésének támogatására irányuló aktív és célzott tevékenységeket valósít meg. A szexuális bűnelkövetőkkel történő foglalkozás új területként jelent meg a büntetés-végrehajtás számára.

A 133. §-hoz

A szabadságvesztés végrehajtása során is vannak olyan jogszabályból eredő kötelezettségei az elítéltnek, amelyeket a végrehajtás ténye nem befolyásol.

A 134. §-hoz

A fogvatartottaktól az elhelyezésért és az ellátásért ellenszolgáltatás közvetlenül nem kérhető, azonban célszerű lenne, ha a tartásához a fogvatartottak minél szélesebb köre hozzájárulna. Az új szabályozás alapján nem csupán azok fizetik meg a tartási költségeket, akik a bv. szerveknél dolgoznak, vagy más állandó jövedelmük van, hanem azok is, akik ugyan nem dolgoznak és jövedelmük sincs, de a letéti számlájukon szabadon felhasználható - így nem sértve például a pénzt küldő hozzátartozónak rendelkezési jogát - összeggel rendelkeznek, és legfeljebb annak erejéig.

A tartási költségekhez való hozzájárulás beszedése akkor működőképes, ha a munkadíjból, más jövedelemből vagy a letéti számlán lévő szabadon felhasználható összegből a számlatulajdonos rendelkezése előtt abból levonható.

A költségtérítés újragondolt rendszerében az elítélt az általa igénybe vett többletszolgáltatásokért díjat, költséget fizet. Ezen összegek levonására a tartására fordított költségekhez történő hozzájárulás szabályait kell értelemszerűen alkalmazni a közvetlen levonhatóság (munkadíjból, egyéb ellátásból, vagy letéti pénzből) érdekében azzal a korlátozással, hogy sorrendiséget állít fel a levonások esetében.

A 135. §-hoz

A bv. szerv tisztántartásában, karbantartásában és ellátásában való részvétel, azaz a korábbi díjazás nélküli munkavégzés szabályai a munkáltatásnál leírtakkal összhangban, mint szintén munkavégzésre irányuló szabályok a korábbi alacsonyabb szintű jogszabályból törvényi szintre emelésre kerülnek.

A 136. §-hoz

A szabályozásban külön csoportba kerültek a passzív kötelezettségek, olyan intézkedések, rendelkezések, amelyeket a fogvatartottak kötelesek eltűrni a végrehajtás során.

A 137. §-hoz

Költségviselés szempontjából a törvény átvette a régi szabályozás előírásait, de kiegészítette, pontosította azt. Alkoholbetegséggel összefüggő gyógykezelés, vagy a kábítószer prevenciós tevékenység, illetve a kábítószer-függőséget gyógyító kezelés, kábítószer használatot kezelő más ellátás, továbbá a megelőző-felvilágosító szolgáltatás céljából történő szállítás költsége nem terheli az elítéltet.

A 138. §-hoz

A törvény új elemként szabályozza az elítéltek kötelezettségeit katasztrófahelyzet esetére.

A 139. §-hoz

A büntetés-végrehajtási szervezet jogaként és kötelezettségeként jelenik meg az új szabályozásban a jogkövetkezmények biztosítása, illetve kikényszerítése.

A 140. §-hoz

Lásd a 20. § indokolását.

A 141-143. §- hoz

A szakaszra vonatkozó indokolás megegyezik a 21. §-ban foglaltakkal.

A 144. §-hoz

A büntetés-végrehajtási jogviszony szempontjából alapvetően két kártérítési kereseti típus jöhet számításba a fogvatartottak érdekében. Az egyik a Polgári Törvénykönyv alapján érvényesíteni kívánt vagyoni károk, illetve követelések, a másik pedig a fogvatartotti munkáltatással összefüggőek, amelyre e törvény 271-272. §-ai az irányadók. Az Európai Unió támogatásával megvalósuló programokban való részvétel megkívánja az ilyen célból létrejött jogviszony keretében a fogvatartottakat ért kár miatti keresetek szabályozását. A szabály egyértelművé kívánja tenni, hogy kártérítés okán kereset 30 napos jogvesztő határidőn belül nyújtható be az illetékes bírósághoz, ezáltal elkerülvén az eltérő ítélkezési gyakorlatokat. Újítása a szövegkörnyezetnek, hogy törvényi szintre emelte a már szabadult elítéltek bírósághoz fordulásának közvetlen szabályát.

Tekintettel arra, hogy a fogvatartottak által okozott károk a fogvatartottak személyes használatra átadott dolgaiban következnek be, a kár kivizsgálása és az erről hozott határozatot követően, az okozott kár mértéke az eddigiektől eltérően a letéti számláról közvetlenül le levonható. A fogvatartott jogorvoslati joga ezzel nem sérül, mivel 30 nap áll rendelkezésére, hogy bíróságon a kártérítést megállapító határozatot megtámadja. A kártérítésre vonatkozó részletes szabályokat pedig az eddiginél bővebben, külön jogszabályban ajánlott meghatározni.

A 145. §-hoz

A biztonsági intézkedések - ha eltérő mértékben is - jelentősen befolyásolják a fogvatartottak jogi helyzetét. Ezért indokolt, hogy a biztonsági intézkedések alapvető rendelkezései törvényben kerüljenek meghatározásra. A törvény taxatíve felsorolja a büntetés-végrehajtási szervezet által használható biztonsági intézkedéseket, amelyek kiegészültek új típusú eszközökkel pl: elektronikus távfelügyeleti eszköz, illetve felhatalmazza az intézetet az elektronikus megfigyelési eszköz alkalmazására, amelyet szintén jogszabályi szinten szükséges rögzíteni.

A 146. §-hoz

A progresszív szellemű végrehajtást a leghatékonyabban az segíti elő, ha az elítélt szabadságvesztés alatti életét a vele történő együttműködéssel tervezik és alakítják. Az elítélttel való foglalkozás terén a kényszerelemeket lehetőleg háttérbe kell szorítani. A büntetés-végrehajtás feladata a reintegrációt elősegítő rend fenntartása, ezért a módosítás törvényi szintre emeli a biztonsági elkülönítésre okot adó elítélti magatartásokat.

A 147. §-hoz

A törvény alapelvei segítik áthidalni, illetve csökkenteni a szabadságvesztés, mint mesterséges környezet és a szabad élet közötti ellentmondásokat, ellensúlyozandó ezáltal a szabadságvesztés káros hatásait, és segítve az elítélt társadalmi integrációját. A szabadságvesztés végrehajtása során az elítélt életkörülményeit a börtönkörülmények között is, amennyire lehetséges, közelíteni kell a szabad élet körülményeihez, ezzel is ellensúlyozni kell a börtön káros hatásait. Az elítélt szabadságvesztés alatti életét a végrehajtó szerveknek csak a szükséges mértékben szabad irányítaniuk. A biztonsági zárkába, vagy részlegre helyezés olyan mértékű beavatkozás az elítélt életébe, amelyet jogszabályi szinten kell szabályozni, és biztosítani kell a felülvizsgálati lehetőséget az intézkedéssel szemben.

A 148. §-hoz

A hatályos norma szabályozza az elítélt kísérése, valamint az intézeten kívüli őrzése során történő mozgáskorlátozás lehetőségét. Ezen esetekben nincs korlátozva a folyamatos alkalmazás ideje, azaz a kísérés és az intézeten kívüli őrzés teljes idejére alkalmazható a mozgáskorlátozó eszköz. A hatályos előírások között ellentét volt a magasabb szintű és az alacsonyabb normaszövegben, ennek feloldása érdekében a gyakorlati feladatok biztonságos végrehajtása érdekében szükséges a jelenlegi szabályozást a fentiekben meghatározottak szerint a törvényben módosítani.

A 149. §-hoz

Új feladatként jelentkezik a törvényben az ideiglenes intézet elhagyás során alkalmazható elektronikus távfelügyeleti eszköz alkalmazása. Az ideiglenes eltávozás során az elítéltre szigorú magatartási szabályok vonatkoznak. Ezek betartásának ellenőrzése új technikai eszközökkel is lehetséges, amely alkalmazása élőerő megtakarítást jelent a büntetés-végrehajtás számára.

A 150. §-hoz

Az elítélt életkörülményeit a börtönkörülmények között is, amennyire lehetséges, közelíteni kell a szabad élet körülményeihez, ezzel is ellensúlyozni kell a börtön káros hatásait. A büntetés-végrehajtás rendjének biztosítása, valamint bűncselekmények, szabálysértések és fegyelmi vétségek vagy más jogsértések megelőzése céljából a törvényben meghatározott helyeken elektronikus megfigyelési eszköz helyezhető el. Az elektronikus megfigyelés az elítélt magánszférájába történő beavatkozás, amelynek lehetőségét törvényi szinten kell szabályozni.

A 151. §-hoz

A fogvatartottak motozása naponta többször is végrehajtandó intézkedés. Annak érdekében, hogy a motozás ne legyen szeméremsértő, alapvető követelmény, hogy azt az intézkedés alá vonttal azonos nemű személy végezze. Ugyanakkor a rendszeresített technikai eszközök - pl.: kézi fémkereső - alkalmazása nem teszi azt szükségessé, hogy az érintkezzen a motozott személy testével, ugyanis az eszköz 10-15 cm távolságról is rendeltetésszerűen alkalmazható. Ezért a technikai eszközökkel történő ruházat átvizsgálás során nem szükséges az azonos neműséget.

A személymotozás során a testüregek átvizsgálását csak orvos végezheti. Ugyanakkor sem a testüregeket, sem az átvizsgálást nem lehet minden esetben azonos módon értékelni. Így vannak olyan testüregek, amelyek biztonsági szempontból történő ellenőrzése - az átvizsgálással ellentétben - nem igényel orvosi szakértelmet, továbbá megalázónak, szeméremsértőnek sem bizonyul. Ezért a szájüreg - testi kontaktus nélküli - szemrevételezéssel történő ellenőrzése nem tekinthető testüreg átvizsgálásnak, amit továbbra is csak szakorvos végezhet el.

A 152. §-hoz

Törvényi szinten szabályozza a biztonsági ellenőrzés, biztonsági szemle és az átfogó biztonsági vizsgálat végrehajtását.

A 153-154. §-hoz

A szabadságvesztés végrehajtása során a reintegrációs programok végrehajtásához szükséges rendet kell fenntartani. Ennek megsértése esetén az intézet parancsnoka szigorító intézkedéseket vezethet be. Jogállami elvárás, hogy az elítéltek életébe történő ilyen mértékű beavatkozás jogszabályi szinten kerüljön szabályozásra. Biztosított legyen a büntetés-végrehajtás törvényességi felügyeletét gyakorló ügyész felülvizsgálati jogköre.

A 155. §-hoz

Az elítélteket lehetőség szerint egyedül kell elhelyezni, ám ha ez nem megoldható, az együttes elhelyezésük is engedélyezhető. A törvény pontosan meghatározza az elítélt számára biztosítandó anyagi ellátásokat, különös tekintettel az étkeztetésre és a ruháztatásra.

A fogvatartottak rekreációjához az uniós előírásokat elfogadva, a társadalmi beilleszkedést elősegítendően nélkülözhetetlen a szabadidő is, amihez a bv. szervek is kénytelenek működésük során hozzájárulni. Azt azonban meg lehet vizsgálni, hogy az elítéltek az intézetekben kialakított kondicionáló termeket, többletszolgáltatásokat (pl. hűtőszekrény használatát) - mivel azok leginkább egyéni és nem létfenntartáshoz kötött igényt elégítenek ki - ellenszolgáltatás fejében vegyék igénybe, a közösségi, csoportos sportolás lehetőségét pedig változatlanul térítés nélkül lehessen igénybe venni.

A 156. §-hoz

Az egészségügyi ellátás sem tárgyát, sem jelentőségét tekintve nem mosható össze az anyagi ellátással. Ez utóbbi számos egyéb területet ölel fel és csak érintőleges szakmai kapcsolatban van az egészségüggyel, amely az anyagi ellátás körében önállóan szabályozandó. Az egészségügyi ellátással kapcsolatos szabályok szétszórtsága követhetetlenné teszi a szabályozást, egységes megjelenítése az e tárggyal foglalkozó főcím alatt elengedhetetlen, ugyanakkor a hatályos szabályozás szövegezéséhez képest nem szükséges a változtatás. A gyógyszer költségek levonására leginkább a dolgozó, munkadíjjal rendelkező fogvatartottak esetében van lehetőség. A társadalom részéről elvárás, hogy a fogvatartottak minél nagyobb részben viseljék a fogva tartásuk költségeit, amelynek része a gyógyszerrel történő ellátásuk is. A korábbi szabályozáshoz képest a Kódex szűkítette a gyógyszertérítés körét munkabaleset, vagy munkavégzéshez kapcsolódó megbetegedés eseteire, hasonlóan a társadalomban jelenleg érvényes eljáráshoz, tekintettel arra, hogy a munkavégző képesség megőrzése, helyreállítása alapesetben a dolgozó által finanszírozandó költség.

A 157. §-hoz

A büntetés-végrehajtás keretein belül biztosítani kell a hatályos egészségügyi tárgyú jogszabályok érvényesülését, továbbá a kötelező szakmai eljárásrend szerinti ellátást, tekintettel arra, hogy a szabadságvesztés végrehajtása során sem csorbulhat az elítélt Magyarország Alaptörvényében is biztosított testi és lelki egészséghez való alapjoga. A kötelező szakmai eljárásrend azon szakmai protokollokra utal, amelyek követése a betegellátás során elengedhetetlen.

A 158. §-hoz

Az egészségügyről szóló 1997. évi CLIV. törvény alapján a betegjogok között prioritást élvező önrendelkezési jog kizárólag törvényben meghatározott esetekben és módon korlátozható, ezért a fogvatartottak egészségügyi ellátásáról szóló 5/1998. (III. 6.) IM rendelet önrendelkezési jogot korlátozó bekezdésének beemelése a Kódexbe és ily módon törvényerőre emelése teszi csak jogszerűvé a beteg fogvatartott vonatkozó jogának korlátozását.

A 159. §-hoz

Az egészségügyről szóló 1997. évi CLIV. törvénynek a beleegyezés visszavonásáról szóló szakaszának beemelése a Kódexbe az indokolatlan szállításokat és a visszaéléseket hivatott törvényi szinten megelőzni.

A 160-163. §-hoz

Az elítélt egészségügyi ellátása során a büntetés-végrehajtás keretein belüli tevékenységeknek van egyértelmű prioritása. A gyakorlatban számos esetben előfordul a fogvatartott polgári intézményben való kezelésének, vizsgálatának indokolatlan elhúzása, várakozási listára tétele, amely adott esetben egészségkárosodáshoz vezethet. A bv. szerv orvosa kénytelen a polgári egészségügyi intézményhez fordulni, azonban elutasítás, indokolatlan, vagy szakmailag nem magyarázható hosszas várakoztatás esetén a felelősségi alakzat a bv. orvos körében marad, mivel ha nem tudja időben kihelyezni a beteg fogvatartottat, egészségkárosodás léphet fel. Mindezek alapján indokolt a szabályozásban mind a fogvatartott, mind az egészségügyi ellátó intézmény oldaláról a kötelező jelleg szövegszerű megjelenítése és a betegút konkretizálása.

A 164. §-hoz

A reintegráció új fogalomként került be a jogszabályba, ezért lényeges a fogalom tisztázása. A reintegráció magába kell, hogy foglaljon minden olyan programot, tevékenységet, mely elősegíti, támogatja a társadalomba történő visszailleszkedés hatékonyságát, a visszaesés esélyének minimalizálását, akár kizárását is. A reintegráció keretében nem szigorúan a büntetés-végrehajtási intézetben szervezett tevékenységekre kell fókuszálni, hiszen a bv. szervek más szervekkel együttműködve eredményesebben szolgálják a büntetés-végrehajtás céljának megvalósítását.

A reintegráció számos programot magában foglal. A leglényegesebbek azok, melyek a társadalomban is a legnagyobb jelentőséggel bírnak, így a szakképzés, oktatás, valamint a munkavégzés. Az elítélt szabadulása után várhatóan eredményesen tud alkalmazkodni a társadalmi elvárásokhoz, ha fogvatartása idején képesítést szerez és munkát végez.

Az oktatás és a munkavégzés mellett a szabadidő hasznos eltöltése sarkalatos pontja a reintegrációnak. A szabadidős tevékenységek megfelelő szervezése, lehetőségek teremtése a fogvatartás rendje és biztonsága szempontjából is kiemelkedő, hiszen a rendkívüli események számát csökkentheti, ha az elítélt hasznosan és hatékonyan használja fel a szabadidejét. A szabadidő felhasználása kapcsolódik a kapcsolattartási formákhoz is, hiszen itt kell lehetőséget teremteni a család, a majdani befogadó környezet és az elítélt kapcsolatának fennmaradására. A család a reintegrációs tevékenységet is erősíti, támogatja.

A családi kapcsolatok erősítésén túl a büntetés-végrehajtási intézet keretei között a szabadidő művelődéssel, sporttal tölthető el eredményesen. Mindezeken túl a vallási szertartások, lelki gondozás szerepe jelentős lehet a reintegrációs célok elérésben.

A 165. §-hoz

A pozitív megerősítés a fogvatartottak megítélésében, lehetőségeinek alakulásában fontos szerepet játszik.

Az ösztönzés módszerének alapformái, az elismerés, elmarasztalás, jutalmazás és büntetés rendkívül jelentős szerepet töltenek be az elvárt magatartásformák szokássá alakításában azáltal, hogy a kívánt tevékenység és magatartásformák gyakorlását motiválják, ugyanakkor demotivációs hatást fejtenek ki a nem kívánatosak irányában. A jutalmazó jellegűek minden esetben valamilyen, már meglévő szükséglet kielégítésével pozitív érzelmi állapotot idéznek elő, s ez az érzelmi állapot, illetve ennek ismételt átélésére való törekvés indítja az elítéltet a nevelő által megkívánt cselekvés megismétlésére. A jutalmazó eljárás is csak akkor vált ki pozitív érzelmi élményeket, ha találkozik az elítéltek szükségleteivel, s azokat kielégíti.

Az ösztönző rendszer érvényesítésében kiemelt jelentőséggel bír a végrehajtás progresszív jellege, a törvényesség és a végrehajtás egyéniesítése. A végrehajtás progresszív jellegének elve szerint az elítélt a szabadulása közeledtével fokozatosan enyhébb, a szabad élethez közelítő körülmények közé kerülhet.

Az intézetekben kialakított kondicionáló termek használata, amennyiben az elítéltek e törvényben megfogalmazott ellenszolgáltatás fejében veszik igénybe, jutalmazási formaként díjmentesen biztosítható.

A szélesebb körben alkalmazható intézet elhagyási lehetőségek és az új rezsimkategóriák bevezetésével létjogosultságot nyerő további klasszifikációs elemek - felelősségtudatukat erősítve - elősegítik a hosszabb szabadságvesztést töltők esetében a börtönártalmak csökkentését és a neveléshez való aktív viszony kialakítását.

Mindezek összességében - a fogvatartottak egymásra gyakorolt hatását is figyelembe véve - a nevelői hatás fokozására alkalmasak.

A 166. §-hoz

Azzal, hogy bizonyos feltételekkel nem rendelkező fogvatartottakat kizárunk az intézetelhagyással járó jutalmazási formák adta lehetőségekből, arra sarkalljuk őt, hogy a szabályokat betartva, újabb bűncselekmény elkövetésétől tartózkodva töltsék ki a rájuk szabott szabadságvesztés idejét.

A 167. §-hoz

Fontos, hogy a látogató bv. intézeten kívüli fogadása, a jutalom kimaradás és a jutalom eltávozás valóban jutalmazásként jelenjenek meg, hiszen ha a szabadságvesztésbe ezen napok nem számítanának bele, elvesztené jutalmazó jellegét, joghátrányt okozva ezzel az elítéltnek.

A 168. §-hoz

A fegyelem fenntartása és a fenyítések kiszabása a börtönök működtetésének a legkényesebb és ezért legfontosabb szakmai kérdései közé tartozik. Ezekben az ügyekben alapvető, hogy emberséges és realisztikus politikával, magas szakmai normákkal és különleges képzéssel biztosítsuk a megfelelő és igazságos megoldásokat, amelyek révén a szükséges kontroll és a szankciók végrehajtása érvényesül.

A büntető jellegű hatások ugyanakkor frusztrálva, korlátozva valamely, már meglévő szükséglet újbóli, kötelező jellegű kielégítését, negatív érzelmi állapotot indukálnak. Ezek a büntetett magatartásformák vagy tevékenység, és az ezzel együtt járó negatív érzelmi élmények kerülésére, vagy a nevelő által kívánt magatartás produkálására, reprodukálására ösztönzik az elítélteket.

Intézeti programokon, rendezvényeken, szabadidős-, illetve sportprogramokon való részvétel korlátozásával, eltiltással, mint a közösségi életben való aktív részvétel megvonásával és a kapcsolattartás lehetőségeinek korlátozásával elérhető, hogy a fogvatartottak számára rendkívül fontos közösségi impulzusokat mérsékeljük, és a fogvatartottat egyéni gondolkodásra ösztönözzük annak érdekében, hogy mérlegelje és felmérje tette következményeit.

A többletszolgáltatások megvonásával a fogvatartott ösztönözhető a jövőbeni szabálykövető magatartás betartására.

A törvény fenyítési rendszerének új eleme a térítés ellenében igénybe vehető többletszolgáltatások igénybevételének megvonása, melynek ideje legfeljebb három hónapig tarthat.

A 169. §-hoz

A hatályos szabályozásban foglaltakat vette át a törvény azzal a különbséggel, hogy fegyházban a magánelzárás a hatályos szabályoktól eltérően immár nem 30, hanem 25 napig terjedhet, valamint kiegészítve a jelenlegi rendelkezéseket oly módon, hogy dolgozó elítélt esetében a magánelzárás fegyházban 20, börtönben 15, fogházban pedig 5 napig terjedhet. A magánelzárás fegyelmi fenyítés maximálisan adható napjának dolgozó fogvatartottaknál való csökkentése azért lényeges, mert ezzel is hangsúlyozzuk a munka fontosságát, a szabadságvesztés-végrehajtás során betöltött nélkülözhetetlen szerepét.

Az új szabályozás alapján elítélt a magánelzárás végrehajtása alatt kimaradásra és eltávozásra nem jogosult.

A 170. §-hoz

A hatályos szabályozás átemelésre került kiegészítve azzal, hogy az elítélt köteles megtéríteni az általa elkövetett fegyelemsértés kapcsán, a szándékos egészségkárosító cselekményt is beleértve a bv. intézet részére felmerült költségeket.

A bv. intézeteknek továbbra is elsődleges feladata, hogy a fogvatartottak egészségét meg kell óvni, a betegségeket meg kell előzni és a gyógyulást elő kell segíteni. Mindenképpen továbbra is fontos az egészségügyi ellátás fenntartása, a folyamatos ellátás biztosítása, az orvoshoz fordulás lehetőségének a megteremtése. A hatályos törvényerejű rendelet meghatározza azt is, hogy munkahelyi vagy üzemi baleset esetén baleseti ellátásra és baleseti egészségügyi szolgáltatásra jogosult az elítélt, azonban nem rendelkezik arról, hogy a szándékosan okozott sérülések költségeit az elítélteknek meg kell téríteniük. Felvetődik tehát, hogy a fogvatartottak által népszerű tetoválások, különféle tárgyak beültetéséből eredő saját szándékból fakadó sérülések költségeit, valamint a verekedésekből származó egészségügyi kiadásokat fel lehessen számítani az okozójának. Hasonló a helyzet az öngyilkossági kísérletet elkövető fogvatartott vonatkozásában is. A magánszemély részére is felszámítja az egészségügyi szolgáltató azokat a költségeket, amelyek alkoholbefolyásoltság okán keletkeznek a sürgősségi osztályokon, illetve az extrém sportokból eredő sérülések költségét is felszámítják, ha emiatt a beteget ellátásban kell részesítni. Az eltérő szabályozást nem utolsó sorban indokolja az ilyen jellegű cselekmények visszaszorításának szükségessége is.

A 171. §-hoz

A törvényben új elemként jelenik meg, hogy amennyiben az elítélt mediációban vesz részt, a fegyelmi jogkör gyakorlója az eljárást megszüntetheti, a fenyítés végrehajtását felfüggesztheti.

A 172. §-hoz

A kapcsolattartás elsődleges célja a családi, baráti, társadalmi kapcsolatok fenntartása annak érdekében, hogy a szabadságvesztés letöltése a lehető legkisebb negatív hatást fejtse ki a fogvatartottak, valamint a családtagjai részére. Ennek érdekében a hozzátartozókkal, a volt munkaadókkal, a segítő környezettel való kapcsolattartás fenntartása, annak hiánya esetén kiépítése alapvető fontosságú.

A kapcsolattartás általánosságban jogként jelenik meg a szabályozásban, ugyanakkor azok formái, valamint gyakorlásuk módja külön fejezetben kerül szabályozásra.

A 173. §-hoz

A kapcsolattartás formái kibővültek (látogató bv. intézeten kívüli fogadása), amellett, hogy a klasszikus formák, mint a levelezés, a látogatófogadás, a telefonálás, valamint a csomagküldés, illetve fogadás továbbra is megmaradnak. Jogszabály egyéb kapcsolattartási formákat is lehetővé tehet - jutalomként - a rezsimszabályok keretei között.

A 174-177. §-hoz

A kapcsolattartás során hangsúlyosan kell kezelni a fogvatartottak családtagjainak és elsősorban a gyermekeinek az érdekeit, hogy a kapcsolattartási módozatok során a lehető legcsekélyebb mértékű negatív ártalom érje a bv. intézetbe látogató gyermekeket. Kiemelt szempont az Európa Tanács 2010 őszén elfogadott Gyermekbarát Igazságszolgáltatásról szóló Iránymutatásának alkalmazása a fogvatartottak gyermekei vonatkozásában is.

A külvilággal való kapcsolat megőrzése és támogatása a hosszúidős szabadságvesztés során nehéz feladat, mind a fogvatartott, mind pedig a bv. szervezet számára. A tapasztalatok azt mutatják, hogy az extrém hosszúságú ítéletet töltők esetében külső kapcsolatként csak a legközelebbi hozzátartozók maradnak meg, a szülők elvesztése után lényegében a külvilággal való kapcsolat megszűnik. A kapcsolattartás fenntartása egyik oldalról a fogvatartott pozitív magánkapcsolatainak támogatását igényli, a másik oldalról a bv. intézetnek törekednie kell a külső segítő szervezetek, missziók bevonására.

A fogvatartott kapcsolattartójával való érintkezés - az önrendelkezési jog alapján - az érintett felek kölcsönös, egybehangzó akaratnyilvánításán alapul, melynek rögzítése indokolt. Ez a fogvatartott jogaira vonatkozó rendelkezés átalakítását teszi szükségessé, oly módon, hogy a bv. szervezet engedélye mellett az érintett (azaz a kapcsolattartó, illetve a fogvatartott) hozzájárulása is szükséges. A fogvatartott alanyi jogon hozzátartozóival jogosult kapcsolattartásra, e jog más kapcsolattartók esetében a bv. szervezet mérlegelési jogkörébe tartozik. A kapcsolattartás a bv. szervezet rendje és biztonsága, bűnmegelőzés, valamint a büntetőeljárás eredményessége érdekében korlátozható, amely ellen - a jogállami elvekkel összhangban - a jogorvoslati lehetőséget biztosítani kell. Panasz esetén ennek elbírálása a bv. bíró vagy a rendelkezési jogkör gyakorlójának hatásköre legyen.

A látogató fogadás biztosítása során a bv. intézet vezetőjének lehetősége lenne a kapcsolattartás e formáját határozatban korlátozni, illetve felfüggeszteni abban az esetben, ha a látogató a fogvatartottnál nem tartható tárgyat ad át vagy kísérel meg átadni.

A 178. §-hoz

Az elítélt társadalomba történő visszailleszkedésének elősegítése, valamint az eredményes reintegrációs törekvések pozitív hatásának elősegítése érdekében biztosítani kell a külvilággal történő érintkezés olyan formáját, amely szorosan illeszkedik a kapcsolattartáshoz is. A látogató bv. intézeten kívüli fogadása lehetőséget teremt az elítélt számára egy intimebb, közvetlenebb érintkezési formára, amely során szabad környezetben, kötetlenül töltheti el a látogatásra engedélyezett időt kapcsolattartójával. Különösen fontos a családi kapcsolatok ápolása során a házastárssal, élettárssal, kiváltképpen gyermekkel való fizikai kontaktus - rendszeres időközönkénti - lehetőségének biztosítása, hiszen a fogvatartott érzelmi kötődése a fogvatartása során felnagyítódik, illetve fontosabb szerepet kap. Az új bv. kódex törvényi lehetőséget teremt a különböző végrehajtási fokozatokban meghatározott időtartam letöltése után, vagy már a szabadulás előtti időszakban (átmeneti részlegen) - figyelembe véve a szabadságvesztés alatt tanúsított magatartását is - a kontroll nélküli környezetben történő kapcsolattartás e formájának gyakorlására.

A szabadulás előtt, illetve az erre való felkészítés során fontos feladat, és társadalmi szinten elvárás, hogy az elítélt a büntetése letöltése után munkát tudjon vállalni. Ennek elősegítése, illetve a családi kapcsolatok ápolása érdekében szintén a végrehajtási fokozatnak megfelelően, hosszabb időtartamú, kontroll nélküli környezetbe való kibocsátás lehetőségét adja meg a törvény. A leendő munkáltatóval történő kapcsolatfelvétel fontos állomása a szabadulásra történő felkészítésnek, illetve a szabadulás utáni társadalmilag elvárt magatartás követésének.

A 179-180. §-hoz

A kimaradás és eltávozás, mint eltávozási formák szabályait tartalmazzák a szakaszok.

A 181-182. §-hoz

A törvény az oktatás-képzés büntetés-végrehajtási rendszerében a motiválás és az ésszerűség, valamint a hatékonyság növelése érdekében fogalmazza meg rendelkezéseit, mely közül kiemelést érdemel, hogy az oktatásban való részvétel nem helyettesíti az elítélt munkában való részvételi kötelezettségét. A szabadságvesztés végrehajtása során a hasznos munka az elítéltek számára jog és kötelezettség, melyhez az oktatásban való részvétel az elítélt személyi körülményeinek és egyéni adottságainak megfelelően igazodik.

A szabadságvesztés célja elérésének érdekében mindkét reintegrációs elemnek kiemelt hangsúllyal kell megjelennie, melyek közül egyénre szabottan kell megállapítani a domináns elemet, hiszen valakinek elsősorban oktatásra, míg valakinek elsősorban munkára nevelése szükséges a társadalomba való beilleszkedés érdekében. A büntetés-végrehajtáson belüli foglalkoztatás, illetve a későbbi szabad munkaerőpiaci versenyre való felkészülés érdekére figyelemmel a szabadságvesztés végrehajtása során a hasznos munka az elítéltek számára jog és kötelezettség, melyhez az oktatásban való részvétel az elítélt személyi körülményeinek és egyéni adottságainak megfelelően igazodik. Az elítéltek reintegrációja érdekében az oktatás-képzés az egyéniesítés elvének megfelelően eszköz annak érdekében, hogy a megszerzett tudást hasznosíthassák, ugyanakkor a fejlesztő, tudást gyarapító programok a dinamikus biztonság összetevőjeként is értékelhetők. Az oktatás és képzés abban az esetben szolgálja a reintegrációt, amennyiben a munkaerőpiacon értékesíthető végzettséget, szakképzettséget ad a programban résztvevő elítéltek számára, illetve, ha a fogvatartott személyisége az oktatás következtében pozitív irányba változik.

A megfelelő végzettséggel és szakképzettséggel rendelkező elítéltek általi indokolatlan oktatásban vagy képzésben való részvételnek és az ennek megfelelően járó pénzbeni juttatás (ösztöndíj) megítélésének megelőzését szolgálja az, hogy a büntetés-végrehajtási szerv a tényeket igazoló okirathoz köti az ösztöndíj megállapítását.

A fogvatartottak motiválása, valamint a társadalmi igazságosság érdekében az oktatásban-képzésben való részvételért többszintű, egymásra épülő ösztöndíj érhető el. Az ösztöndíj hármas rendszerében a végzettséget nem igazoló elítéltnek fő szabály szerint nem jár ösztöndíj. Amennyiben hitelesen megtörtént a végzettség igazolása, abban az esetben az ösztöndíj az egyéni teljesítményhez igazodik, oly módon, hogy az alapszintű ösztöndíjon felül a tanulmányi eredmény függvényében részesülnek díjazásban a fogvatartottak. A tanulmányok minőségi elismerésében a magatartás és szorgalom összetevők súlyozott értékelése indokolt, mivel a gyengébb képességű, de jó hozzáállású tanulók nem feltétlenül tudnak jó tanulmányi eredményt produkálni. A törvény az ösztöndíj megállapítását a középiskolai oktatásban való részvétel esetén is biztosítja, valamint az általánoshoz képest csökkentett ösztöndíjat biztosít a felsőfokú tanulmányokat végzők számára.

A törvény a büntetés-végrehajtási szerv vezetője számára a végzettség vagy szakképzettség igazolására alkalmas okiratok hiányában, továbbá az iskolarendszeren kívüli szakoktatási forma esetén az ösztöndíjra való jogosultság megállapítását különös méltánylást érdemlő esetben lehetővé teszi. Ennek oka az elítéltek motiválása, mely során arra is figyelemmel kell lenni, hogy a munkáltatás hiányában a tanulás a másik alapvető hasznos időtöltés, mely az egyén reintegrációjához hozzájárul, valamint a fogvatartás biztonsága szempontjából hasznos eszköz lehet. A végzettség vagy szakképzettség igazolásának hiánya az előre nem látható élethelyzetbe került személyek esetén biztosítja a méltányosság lehetőségét, különösen a válságövezetből menekült külföldi elítéltek számára. Magyar állampolgárok esetében általában elvárható az iskolai végzettséget igazoló okirat bemutatása vagy pótlólagos megszerzése, ettől különös méltánylást érdemlő esetben, így az egyéni életútra, anyagi- és szociális körülményekre tekintettel el lehet térni.

A csökkentett ösztöndíjra vonatkozó jogosultságot ki kell zárja ugyanakkor különösen az, ha az elítélt magántanulóként folytatja tanulmányait, ugyanakkor a munkáltatás lehetősége számára is biztosított. Ez a megfogalmazás nem azonos az alapfokú oktatásban, szakképzésben vagy továbbképzésben részesülő fogvatartott munkába állításának hiányával, hanem a munkába állás személyre vonatkozó lehetőségét, vagy az elítélt felróható magatartását fogalmazza meg, mint kizáró okot.

Felsőfokú tanulmányok esetén egy kisebb mértékű ösztöndíjra való jogosultság megállapításának lehetősége is a motiváció irányába hat. A fogvatartottak műveltségének, végzettségük fejlesztése érdekében tett erőfeszítés elismerése, hogy az oktatásban részesülők munkaidő kedvezménye a felsőoktatásban résztvevőkre is terjedjen ki.

Az iskolarendszeren kívüli, kompetencia alapú oktatás támogatását szolgálja az intézmény törvényben történő megfogalmazása, valamint az elítéltek eme tanulmányainak alapösztöndíjjal történő honorálása. A kompetencia alapú képzés az a képzés, amelynek tananyagát és folyamatát, valamint tanítási környezetét adott, definiált munkakörök betöltéséhez szükséges, a tanulókkal előre közölt ismeretek, készségek és beállítódások együtteseinek (kompetenciáknak) kialakítása érdekében rendszerelvűen terveznek és építenek fel. Lényege, hogy a képzési tartalom a részvevők foglalkoztathatóságát, munkaerő-piaci mobilitását segítő ismeretek és készségek elsajátítását szolgálja. (Például idegen nyelvi kurzus, önismereti tréning stb.) Jelenleg a magyar oktatás-képzési rendszerben az iskolarendszeren kívüli kompetencia alapú képzés nem foglal el a súlyának megfelelő helyet. E képzési formát megelőzi az iskolarendszeren belüli és az OKJ-ban szereplő szakmák képzése.

A motiváció irányába hat, hogy amennyiben az elítélt felróható okból nem végzi el az iskolát, nem szerez képzettséget, szakképzettséget, vagy időarányos tanulmányi kötelezettségeit nem teljesíti, a képzésből-oktatásból kizárása mellett a részére fizetett ösztöndíj teljes vagy részbeni visszatérítésére kötelezhető, amennyiben oktatási-képzési megállapodást kötött az elítélttel a büntetés-végrehajtási szerv. A visszatérítés mértékét a felróhatóság mértéke, az enyhítő és súlyosító körülmények, valamint az elítélt pénzügyi és vagyoni helyzete határozza meg.

A 183. §-hoz

A törvény az oktatásban résztvevő azon fogvatartottak számára, akik munkavégzés mellett folytatják tanulmányaikat, munkaidő kedvezményt biztosít. E fogvatartotti kör szakmai szempontból kiemelt gondoskodást érdemel a kettős erőfeszítéseik ellentételezéseként. A gyakorlati tapasztalatok azt mutatják, hogy a fenti kedvezményeket az érintettek nem vették igénybe, melyre a bv. törvény úgy kíván reagálni, hogy a munkaidő kedvezmény az oktatási-képzési megállapodás megkötésével és a fogvatartott kifejezetten erre irányuló kérelme esetén biztosítandó.

A 184. §-hoz

Az elítéltek szakképzését és továbbképzését elsősorban azokban a szakmákban kell megszervezni, amelyek elősegíthetik a szabadulás után a társadalom életébe való beilleszkedést, vagy a büntetés-végrehajtási szerven belül történő munkavégzést. A preferált szakmákat a munkaerő piaci szükséglet, valamint az egyén minőségi jellemzői (például szabadulás várható ideje) határozzák meg. A szakképzés, illetve továbbképzés a reintegráción kívül azon életfogytig tartó szabadságvesztés büntetésüket töltő elítéltek érdekét is kell, hogy szolgálja, akik esetében a várható szabadulás igen távoli, illetve akik esetében a feltételes szabadság nem vizsgálható felül. Utóbbi elítélti kör esetében a büntetés-végrehajtási szerven belüli minőségi munkavégzéshez szükséges feltételek megteremtése lehet cél.

A 185. §-hoz

A szabadságvesztés és az előzetes letartóztatás végrehajtásának szabályairól szóló 6/1996. (VII. 12.) IM rendelet [a továbbiakban: 6/1996. (VII. 12.) IM rendelet] 131. §-ának átvétele.

A 186. §-hoz

A normaszöveg tervezetének elkészítésekor olyan koncepció kialakítására kellett törekedni, mely koherensen illeszkedik a Btk. által biztosított keretekbe, ugyanakkor figyelembe veszi, hogy a szabadulásra felkészítés és az utógondozás hatékony megvalósítása csak abban az esetben képzelhető el, ha arra mint egységes komplex folyamatra tekintünk (reintegrációs gondozás). Ugyanakkor a szabadulásra történő felkészítés, gondozás megkezdésének időpontja és időtartama tekintetében szükséges annak a szabadságvesztés tartamához igazodó arányos meghatározása.

A hosszabb tartamú szabadságvesztés börtönpszichológia által közismert negatív hatásainak (prizonizációs ártalmak) kiküszöbölése érdekében a szabadságvesztés céljának hatékony elérése érdekében nem csak az elítélt, hanem a több elemből álló befogadó környezet (család, szűkebb közösség, önkormányzat, munkáltató, társadalmi szervezetek) felkészítése is szükséges a visszailleszkedés sikeressége érdekében. A reintegrációs gondozás eredményessége érdekében szükséges egy olyan komplex, az elítélt egyéni igényeihez igazodó program - egyéni reintegrációs program (ERP) - kialakítása, amely magába foglalja az oktatást, képzést és szükség szerint szakképesítés megszerzését, továbbá a különböző fejlesztendő készségekre vonatkozó tréningeket, a munkakeresésre vonatkozó ismereteket, amelyek elsajátításával az elítélt jobb esélyekkel indulhat a szabad életben. A reintegrációs gondozás megkezdéséhez szükséges információk beszerzéséhez a pártfogó felügyelővel történő szoros együttműködés mellett be kell vonni az elítéltet és befogadó környezetét. Fontos eleme a programnak, hogy abban minden hosszú tartamú szabadságvesztést töltő elítélt köteles részt venni.

A 187. §-hoz

Azok az első bűntényes bűnelkövetők, akik rövidebb tartamú szabadságvesztést töltenek vagy gondatlan bűncselekmény miatt kerültek elítélésre, jellemzően nem a „tipikus” szubkulturális bűnözők. Esetükben a reintegráció legfontosabb célja, hogy a rövid ítéleti időre tekintettel az elítélt ne szakadjon ki abból a családi, szociális és munkahelyi környezetből, melyben elítélését megelőzően élt. Esetükben a leglényegesebb a családi kötelékek fenntartása, a munkáltatás és a szabad élethez közelítő fogva tartás megteremtése (társadalmi kötődés program), melyben a pártfogó felügyelőnek markánsan nagyobb szerepet kell szánni, mint a bv. intézet szakszemélyzetének, amely elsősorban a totális rendszerben végzi a reszocializációs tevékenységet. Ennek érdekében a hangsúly a korábbi munkahelyen történő továbbfoglalkoztatásra, a fokozatosan hosszabbodó és huzamosabb tartamú intézetelhagyásra helyeződik, amelyben a pártfogó felügyelő tölt be kontrollpozíciót.

A reintegrációs gondozási rendszer kialakítása és hatékonyságának növelése érdekében azonban szükséges a jelenlegi büntetőjogi (büntető anyagi és büntetés-végrehajtási jogi) környezet felülvizsgálata, különösen a feltételes szabadságra bocsátás és a pártfogó felügyelet szabályainak újragondolása tekintetében, hiszen a jogszabályi kötelmek hiányában az elítéltek önkéntességére építő rendszer eredményessége megkérdőjelezhető.

A 188. §-hoz

A feltételes szabadság a végrehajtás szempontjából különösen fontos elem, mivel megengedi, hogy a büntetőeljárásban meghozott ítéletet a végrehajtás során tanúsított megatartás és személyiségfejlődés függvényében felülvizsgálják, adott esetben a bíróság a büntetés meghatározott részének végrehajtásától eltekintsen. A feltételes szabadság szabályait a Btk. tartalmazza, ezért jelen jogszabály feladata, hogy a végrehajtás során, a jogintézménnyel kapcsolatban felmerülő feladatokat meghatározza, és a Btk.-nak megfeleltesse.

A 189. §-hoz

A jogszabály konkrét rendelkezést tartalmaz arra a gyakori élethelyzetre, amikor egy elítélt több szabadságvesztés büntetést tölt, és ezek valamelyikéből feltételes szabadságra bocsátását engedélyezték. Az ilyen módon megítélt kedvezmény értelemszerűen addig nem kezdhető meg, amíg további szabadságelvonást kell végrehajtani.

Ugyanakkor, ha az elítéltet több szabadságvesztés tekintetében is feltételes szabadságra bocsátotta a bíróság, azok párhuzamos töltésének nincs törvényi akadálya, amelynek deklarálása a feltételes szabadság és a hátrányos jogkövetkezmények alóli mentesülés tartamának számítása szempontjából lényeges kérdés.

A 190. §-hoz

A feltételes szabadság megszüntetését a jogszabály kötelezően írja elő a bv. bírónak, ha az elítélt az elrendelt magatartási szabályokat súlyosan megszegi. A vonatkozó eljárásában a bv. bíró mérlegeli a szabályszegés körülményeit, annak fokát, és ez alapján értékelheti azt súlyosnak, amely esetben viszont nincs lehetősége nem visszavonni a feltételes szabadságot. Ez a megoldás a feltételes szabadságra bocsátott elítéltek normakövető magatartásának biztosítása szempontjából különösen fontos, mivel egyértelműen jelzi, hogy a magatartási szabályok súlyos megszegése nem mérlegelési alapot teremt a bíróság számára, hanem kötelező döntési helyzetet.

Mivel az egyes szabadságvesztések vonatkozásában engedélyezett feltételes szabadságokra különféle magatartási szabályok vonatkozhatnak, a jogszabály mérlegelési lehetőséget ad a bíróság részére, hogy a magatartási szabály megszegését mindegyiknél külön vizsgálja és állapítsa meg, hogy van-e helye a feltételes szabadság visszavonásának.

A 191. §-hoz

Az utógondozás a szabadságvesztés büntetés letöltését követően a szabadulás után történik. Fontos eleme az utógondozásnak, mely hatékonyságát is elősegíti, hogy kérelemre történik, tehát nem kötelező a szabadultak részére.

Az utógondozás egy komplex területet kell, hogy lefedjen, ki kell terjednie minden olyan területre, melyben a volt fogvatartott segítséget igényel, így legfőképp a munkavállalás, letelepedés, tanulmányok, gyógykezelés területére.

Az utógondozás, mint feladat a pártfogói felügyeletre hárul, azonban az egyedi esetekből kiindulva a társszervek széles körének segítségét veheti igénybe. Kiemelt szerepe van a letelepedés helye szerinti önkormányzatoknak, hiszen kötelességük a lakhatás biztosítása és a munkahelyteremtés.

A 192. §-hoz

A hatályos szabályozás átemelése.

A 193. §-hoz

A hatályos szabályozástól eltérően került megfogalmazásra a legsúlyosabb fegyelmi fenyítési forma, a magánelzárás. A fiatalkorúak börtönében maximum 10 nap, míg a fiatalkorúak fogházában maximum öt nap lehet a kiszabott magánelzárás, de még a végrehajtása során sem lehet távol tartani az iskolai oktatástól vagy a reintegrációs programoktól.

A pedagógiai vélemény az adatkezelés sajátos formája, amelynek során a pedagógus a büntetés-végrehajtási intézet számára értékes információval szolgálhat, amelynek alapján az egyéni fejlesztési terv és kockázatbecslés eredményesebben végezhető el. A nevelési-oktatási intézményben elkövetett fegyelemsértések, az osztályközösségben betöltött szerep, valamint a fogvatartottak egymás sérelmére elkövetett cselekményeinek megelőzése érdekében a kockázati tényezők mérlegelése és értékelése az áldozattá válás fenyegetettsége és a potenciális elkövetői kör valószínűsítése szempontjából a büntetés-végrehajtás elemi biztonsági érdekének tekinthetők.

A 194. §-hoz

Az állam felelősséggel tartozik a kiskorúak testi és lelki fejlődésének, ismeretének fejlesztéséért. E feladatoknak egyrészt a gyermekvédelemben markánsan meg kell jelenniük, másrészt a büntetés-végrehajtás intézményrendszerében pozitív diszkrimináció szükséges a kiskorúak érdekében. A pozitív diszkrimináció körében kiemelt gondot kell fordítani a családi és más pozitív külső kapcsolatok fenntartására és fejlesztésére, mely a hagyományos családi kötelékek fenntartása és erősítése mellett személyiségfejlesztő és konfliktuskezelő funkcióval is bír.

A családi konzultáció kötetlen találkozási forma, ellentétben a családterápiával, mely során a családterapeuta rendszeres, egymásra épülő, tematikus foglalkozások során látja el szakfeladatát. A családterápia olyan pszichoterápiás szemlélet és módszer, amelynek segítségével a terapeuta hozzájárul a családban mutatkozó problémák okainak felderítéséhez, a tüneteket produkáló egyénnel és a családdal közös együttműködésben. A szakember a családterápia során - a lehetőségekhez mérten - optimalizálja a család rendszerének működését, megváltoztatja az élmények átélésének minőségét, és ezáltal a család viselkedését. A családterápia fogalmának törvényben való rögzítése nem indokolt, mivel e fogalmak a segítő tudományokban elfogadottak, a szakmában széles körben ismertek. A segítő célú családi konzultáció, illetve a családterápia az intézet engedélyével folytatható, amely magába foglalja annak mérlegelését, hogy a szülő jelenléte a fiatalkorú érdekét szolgálja-e, valamint nem veszélyezteti-e a büntetőeljárás eredményességét, és a büntetés-végrehajtás rendjét és biztonságát.

A 195. §-hoz

A fiatalkorú fogvatartott számára a büntetés-végrehajtási intézetbe kerülés nagy megrázkódtatással jár, melynek feldolgozásában a szülő vagy testvér jelenléte támogathat. Más személy (aki nem közvetlen családtag) azonban, még kivételesen sem helyezhető el velük közösen a zárkában, a bv. intézet rendjére tekintettel. A szülővel való esetleges közös elhelyezés rendkívül kriminogén hatású lehet. A börtönhöz való alkalmazkodást sajátítja el a fiatalkorú a felnőtt szülője révén, így a „rácsosegyetem”, mint börtönártalom lesz az elsődleges hatása a közös elhelyezésnek. A fiatalkorúak bűnelkövetési okaként számos esetben a szülői minta nyújtott alapot, az elsődleges szociális közeg, a család már a korai gyermekkorban antiszociálisan funkcionált számos gyermekkorú bűnelkövető esetében. Mindezekre való tekintettel a fiatalkorú helyes irányú fejlődése érdekében nem javallott a szülővel való közös elhelyezés.

A 196-200. §-hoz

A jogerős, valamint az előzetes letartóztatásban lévő fiatalkorú fogvatartottak tanulói jogviszonya eltérő abban a tekintetben, hogy jogerős elítélt tanulói jogviszonya a büntetés-végrehajtási intézetbe kerülés előtti oktatási-nevelési intézménnyel megszűnik, míg az előzetes letartóztatott, vagy elzárást töltő esetében a jogviszony fennáll továbbra is. Ebből következően az iskola pedagógusával való kapcsolattartás jogosultság és kötelezettség is, mely a tanulmányi kötelezettségek teljesítésének elősegítésén túl a pozitív külső kapcsolat büntetés-végrehajtási intézetben való megjelenését is biztosítja, amely a fogvatartott oldaláról kötelezettségként jelenik meg.

A büntetés-végrehajtási intézetekben elhelyezett fiatalkorúak esetében kiemelt figyelmet kell fordítani az előzetes letartóztatásban lévő személyekre, a folyamatban lévő iskolai tanulmányok megfelelő szintű, folyamatos biztosítása érdekében. A nemzeti köznevelésről szóló 2011. évi CXC. törvény (a továbbiakban: Nkt.) 45. § (1) bekezdése „Magyarországon - az e törvényben meghatározottak szerint - minden gyermek köteles az intézményes nevelés-oktatásban részt venni, tankötelezettségét teljesíteni”. Az Nkt. 45. § (3) bekezdése szerint a tankötelezettség a tanuló tizenhatodik életévének betöltéséig tart. Utóbbi rendelkezés 2012. szeptember 1-jétől hatályos, ugyanakkor átmeneti rendelkezésként került megfogalmazásra, mely szerint azok a tanulók, akik tanulmányaikat az iskolai nevelés-oktatás kilencedik évfolyamán a 2011/2012. tanévben vagy azt megelőzően kezdték meg, tankötelezettségük azon tanítási év végéig tart, amelyben a tizennyolcadik életévüket betöltik. Az Nkt. 45. § (3) bekezdése sajátos nevelési igény esetén lehetővé teszi, hogy a szakértői bizottság 23 éves korig meghosszabbítsa a tankötelezettséget. Az átmeneti szabályban ennek is megvan a párhuzama: „Azon sajátos nevelési igényű tanulók tankötelezettsége, akik esetében a szakértői és rehabilitációs bizottság e törvény hatálybalépése előtt a tankötelezettség huszadik életévükig történő meghosszabbításáról döntött, annak a tanévnek a végéig tart, amelyben a huszadik életévüket betöltik.” A kriminálisan fertőzött fiatalkorú fogvatartottakról egyértelműen kijelenthetjük, hogy szinte valamennyien a sajátos nevelési igényű tanulók körébe tartoznak, így a tankötelezettség a fogvatartás során egyértelműen fennáll.

A 201. §-hoz

A fiatalkorúak estében a panasz, kérelem, és az egyéb jognyilatkozatok törvényi szintű meghatározásával adós volt ez idáig a jogalkotó. A végrehajtásban csak más jogszabályok figyelembevételével lehetett behatárolni az ilyen, fogva tartással összefüggő ügyek jogszerű - a fiatalkorú érdekeit előtérbe helyező - elintézését. A szabályozás egyértelmű a későbbi végrehajtás számára a fiatalkorúak jognyilatkozatai tekintetében, mely előtérbe helyezi a fiatalkorú egészségvédelmét is.

A 202. §-hoz

Ezzel a rendelkezéssel a fiatalkorú is hozzájárul a tartási költségeihez, de csak abban az esetben, ha munkát végez, illetve ösztöndíjban részesül. Ez a megoldás már a felelősségtudat kialakítását célozza meg, amikor a rendszeres pénzbeli ellátással rendelkező fiatalkorú hozzájárul a tartására fordított költségekhez, csakúgy, mint a civil életben szokásos módon, egy adott családon belül a dolgozók, pénzt keresők teszik ugyanezt.

A 203. §-hoz

A fiatalkorúak esetében rendkívül fontos az egészségük megőrzése, és a szenvedélybetegségektől való távoltartás biztosítása a végrehajtás során. Ennek egyik garanciális feltétele a 18. életév előtt a dohányzás megszüntetése, a dohánytermék tartásának tilalma. Amennyiben készség szinten kialakul a dohányzásmentes életrend a fiatalkorúban, úgy a későbbiekben már minimális kockázati tényezővel lehet számolni a dohányzás, és más káros szenvedélybetegségek kialakulása terén.

A 204. §-hoz

A hatályos szabályozás átemelése.

A 205-206. §-hoz

A hatályos szabályozás megfelelő, módosítása nem indokolt, elegendő annak átvétele.

A 207-215. §-hoz

Minden állam alapvető érdeke, hogy a nemzetközi jogi normákat is szem előtt tartva megteremtse annak jogállami lehetőségét, hogy a területén tartózkodó nem kívánatos személyek eltávolíthatók (kiutasíthatók, kitoloncolhatók) legyenek. Természetesen abban az időszakban, amíg a külföldi elítélt Magyarországon tartózkodik, kiemelt figyelemmel kell lenni sajátos helyzetéből adódó szükségleteinek kielégítésére, figyelembe véve a fogvatartás alapvető érdekeit is. Ennek jegyében lehetőség szerint meg kell szervezni a nem magyar állampolgárságú elítéltek magyar nyelvi oktatását, melyhez külső szervezetek bevonása adhat segítséget. A további oktatásnak ki kell terjedni arra is, hogy e személyek kapjanak alapvető ismereteket, például Magyarország történelméből, hagyományaiból, mindezzel azt is megcélozva, hogy tiszteljék azon értékrendet, amelyek köré a magyar társadalom szerveződik. A nemzetközi elvárások szerint a levelezésre vonatkozó jelenlegi szabályozás (havi egy alkalom) változatására van szükség, ennek jegyében a kapcsolattartás rugalmasságát is növelni kell. A menedékjogi kérelemmel, a kiutasítással és a kapcsolattartással összefüggő jogi természetű és pszichológiai jellegű problémákat a büntetés-végrehajtási intézetekben is alaposan meg kell vizsgálni és ez ügyben segítséget kell nyújtani. Külön ügyelni kell a külföldi állampolgárságú fogvatartottak kábítószer-érintettségére és etnikai konfliktusaira. A képzéssel és a munkáltatással elő kell segíteni a külföldi állampolgárok bv. intézeten belüli integrációját, amelyet nagymértékben elősegíthet a megfelelő nyelvi kompetenciák támogatása is.

VI. Fejezet

MUNKÁLTATÁS

A 216. §-hoz

A korábbi szabályozással ellentétben a munkáltatás törvényi szinten rögzített célja a büntetés-végrehajtási szervezet számára kitűzött szervezési cél, amelynek értelmében az elítéltek munkáltatása, az általuk végzett tevékenységek kiválasztása és támogatása során úgy kell eljárni, hogy az elítéltek lehető legszélesebb köre vegyen részt a munkáltatásban és az ellátásukhoz szükséges lehető legtöbb terméket és szolgáltatást saját maguk állítsák elő. A törvény reintegrációs céljainak megvalósítása érdekében a jogalkotó deklarálja, hogy az adó- és járulékkedvezménnyel ösztönzi a civil munkáltatókat arra, hogy elítélteket foglalkoztassanak, illetve a szabadulás után számukra munkalehetőséget biztosítsanak.

A 217. §-hoz

A munkáltatás során az abban részt vevőknek az általános polgári jogi zsinórmércének, az általában elvárhatóság követelményének megfelelően kell eljárni. Ez kiegészítésre kerül a munkáltatás szabályszerű végrehajtása érdekében az elítélt információs kötelezettségével és azzal a követelménnyel, hogy az elítéltnek úgy kell a mindenkori munkavégzési kötelezettségét teljesítenie, hogy a munkáltató gazdasági érdeke elsősorban érvényesüljön.

A 218. §-hoz

A munkavégzés, elsősorban a munkaidő, a fizetett szabadság és a munka díjazásának szabályozásánál alkalmazott időkeretek kerülnek megfogalmazásra.

A 219. §-hoz

A törvény a megalkotásának alapjául szolgáló koncepció célkitűzéseinek megfelelően a munkáltatás kapcsán az eddig elaprózott, és nem következetesen összefoglalt, több jogszabályban megtalálható alapvető feltételeket és tilalmakat önálló szakaszba foglalja. Újdonságként jelentkezik, hogy az elítélt - a Btk. szabályaira is tekintettel - nem végezhet munkát olyan munkakörben, amely kapcsán jogerősen foglalkoztatástól eltiltásra ítélték. Egyértelműen külön rögzítésre került a munkáltatás során a fogvatartottak közötti alá-fölérendeltség tilalma. Bevezetésre kerül a külső munkáltatás során az elektronikus távfelügyeleti eszközök alkalmazhatóságának lehetősége.

A 220. §-hoz

A törvény rögzíti, hogy melyek a munkáltató kötelezettségei. Újdonság a munkáltató számára a munkaköri leírás készítésére vonatkozó kötelezettség egyértelmű rögzítése, ez azonban elsősorban a munkáltató érdeke, hiszen a munkaköri leírás az elítélttel szemben megfogalmazott munkavégzési követelmények egyértelmű, rögzített alapdokumentuma.

A 221. §-hoz

A törvény a megalkotásának alapjául szolgáló koncepció célkitűzéseinek megfelelően a munkáltatás kapcsán az eddig elaprózott, és nem következetesen összefoglalt, több és elsősorban alacsonyabb szintű jogszabályban megtalálható jogok és kötelezettségek gyakorlására vonatkozó részeket önálló egységbe foglalja és egyértelműen rögzíti azt, hogy melyek azok a legalapvetőbb jogok, amelyek megilletik az elítélteket.

A 222. §-hoz

A törvény rögzíti azt is, hogy az elítélteknek elsősorban milyen kötelezettségeik vannak. Fontos új kötelezettség, hogy - elsősorban a gyakori szándékos önkárosítás miatt - az elítélt a munka alkalmassági vizsgálat költségét köteles megtéríteni, ha az neki felróható okból vált szükségessé.

A 223. §-hoz

A törvény előírja, hogy az elítélt mely kivételes esetekben és milyen következményekkel mentesülhet a munkavégzési kötelezettség alól. A női fogvatartottak terhességéhez kapcsolódóan az érintett időszak meghatározása az orvostudomány jelenlegi állásának megfelelően módosításra került.

A 224. §-hoz

A munkáltatást biztosító szervek elsősorban a bv. szervek, azaz a végrehajtó bv. intézetek, a bv. intézmények, a fogvatartottak kötelező foglalkoztatására létrehozott gazdasági társaságok, valamint a BVOP. A munkáltatás vonatkozásában alsó életkori korlátként kerül meghatározásra a tizenhatodik életév a fiatalkorúak védelme érdekében.

A 225-226. §-hoz

A munkáltatás fejlesztése érdekében továbbra is indokolt fenntartani azt a lehetőséget, hogy a bv. szervek szerződése alapján az elítélt más gazdálkodó szervezetnél is végezhessen munkát azzal, hogy ilyen esetekben a munkáltatói jogok csak korlátozottan adhatók át, és a munkáltatáshoz szükséges az elítélt hozzájárulása is.

A 227. §-hoz

Az esetleges visszaélések és rendkívüli események megelőzése érdekében a törvény egyértelműen rögzíti azokat az összeférhetetlen helyzeteket, mikor az elítélt más gazdálkodó szervezetnél történő munkavégzése kizárt.

A 228-232. §-hoz

Meghatározásra kerülnek azok az alapvető fogalmak, amelyek az elítéltek munkaidejének és pihenőidejének számításához szükségesek. Specialitásként jelentkezik a munkáltató érdekében, hogy az előkészítő és befejező tevékenység, amely az elítéltek vonatkozásában a speciális biztonsági követelmények és bv. sajátosságok (körletről ki- és körletre bevonulás, motozás, veszélyes eszközök átadása és átvétele) miatt sokszor rendkívül időigényes, nem képezik a munkaidő részét. Meghatározásra kerül az éjszakai munkavégzés tilalma a várandós nők és a tizennyolc éven aluli elítéltek vonatkozásában, ugyanakkor a munkáltatók érdekében kerül megfogalmazásra a többműszakos munkarend alkalmazása esetére az, hogy a műszakbeosztást - mivel a speciális helyzetéből és ehhez kapcsolódó meghatározott életrendjéből adódóan az elítélt számára nem jár hátrányokkal - elég háromhetente változtatni.

A 233. §-hoz

Meghatározásra kerülnek a napi munkaidő tartama és megállapításának alapvető szabályai. Az elítélt napi munkaideje alapesetben nem lehet hosszabb nyolc óránál.

A 234. §-hoz

Meghatározásra kerülnek a munkaidőkeret alkalmazásának és számításának alapvető szabályai. A védelmük érdekében a tizennyolc éven aluli elítéltek számára legfeljebb egy heti munkaidőkeretet lehet elrendelni.

A 235. §-hoz

A munkaidőkeret tartalmára vonatkozó szabályok részben az elítéltek élethelyzetéből adódóan, részben a mezőgazdasági jellegű munkáltatók érdekében szükséges specialitások miatt kerülnek meghatározásra úgy, hogy akár éves munkaidőkeret is alkalmazható.

A 236. §-hoz

A munkaidő beosztása szempontjából az alapvető dokumentum a munkáltató által készített munkarend, amely a munkáltatási szabályzat része.

A 237-239. §-hoz

Meghatározásra kerülnek a munkaidő beosztásának alapvető szabályai. Specialitás az elítéltek esetében, hogy a munkaidő-beosztás változásáról - mivel a rendelkezésre állásuk a fogvatartás miatt adott - elég egy nappal korábban tájékoztatást adni.

A 240. §-hoz

A reintegráció érdekében meghatározott garanciális szabály értelmében az oktatás szempontjainak elsődlegességét a munkáltatásnál, a munkaidő beosztásánál kötelező figyelembe venni.

A 241. §-hoz

Az elítéltek munkáltatása vasárnap is történhet, azonban rendes munkaidőként csak a törvényben meghatározott esetekben rendelhető el, egyébként rendkívüli munkavégzésnek minősül. A meghatározott esetek a munkaidőkeretet alkalmazó és a megszakítás nélküli munkarendben foglalkoztató munkáltatók érdekeinek megfelelnek.

A 242. §-hoz

Az elítéltek munkáltatása munkaszüneti napon is történhet, azonban rendes munkaidőként csak a törvényben meghatározott esetekben, még a vasárnapi munkavégzésénél is szűkebb körben rendelhető el, egyébként rendkívüli munkavégzésnek minősül. A meghatározott esetek a munkaidőkeretet alkalmazó és a megszakítás nélküli munkarendben foglalkoztató munkáltatók érdekeinek megfelelnek.

A 243. §-hoz

A munkaközi szünet a korábbi szabályozással ellentétben, összhangban a munkajogi változásokkal, az új szabályozás alapján az elítéltek esetében sem képezi a munkaidő részét. A munkaközi szünet szabályai az elítéltek vonatkozásában annyiban speciálisak, hogy az akár hatvan percben is meghatározható, illetve tizennyolc éven aluli elítéltre vonatkozóan eltérő szabály kerül meghatározásra.

A 244. §-hoz

A napi pihenőidő számítására vonatkozó és az alapvető garanciális szabályok kerülnek meghatározásra azzal, hogy a tizennyolc éven aluli elítélt e tényre tekintettel speciális védelemben részesül.

A 245-246. §-hoz

A heti pihenőnap kiadására vonatkozó alapvető szabályok kerülnek meghatározásra azzal, hogy a tizennyolc éven aluli elítélt e tényre tekintettel speciális védelemben részesül. A meghatározott esetek a munkaidőkeretet alkalmazó és a megszakítás nélküli munkarendben foglalkoztató munkáltatók érdekeinek megfelelnek.

A 247. §-hoz

A heti pihenőidőre vonatkozó alapvető szabályok kerülnek meghatározásra azzal, hogy a tizennyolc éven aluli elítélt e tényre tekintettel speciális védelemben részesül. A meghatározott esetek a munkaidőkeretet alkalmazó és a megszakítás nélküli munkarendben foglalkoztató munkáltatók érdekeinek megfelelnek.

A 248-250. §-hoz

A rendkívüli munkaidőre vonatkozó alapvető alkalmazási és eljárási szabályok kerülnek meghatározásra azzal, hogy rendkívüli munkavégzés a várandós, a tizennyolc éven aluli és az egészségkárosító kockázatok között foglalkoztatott elítélt számára nem rendelhető el, az elrendelésről az elítéltet tájékoztatni kell és speciális szabályként ilyenkor a munkáltató és a fogva tartó bv. intézet közös felelősségi körében gondoskodni kell az elítélt étkeztetéséről. A rendkívüli munkavégzés kapcsán egyértelműen rögzítésre került, hogy az elrendelése kizárólag a bv. intézet hozzájárulásával történhet.

A 251. §-hoz

A fizetett szabadság mértékét meghatározó rendelkezés.

A 252. §-hoz

A szabadság számítására vonatkozó szabályok meghatározzák a szabadságra jogosító időtartamot és eseteket.

A 253-255. §-hoz

A szabadságot a munkáltató adja ki, az elítélt erre vonatkozóan kérést terjeszthet elő számára. A szabadság kiadásának szabályai úgy kerültek meghatározásra, hogy azok ne veszélyeztessék a munkáltató jogos gazdasági érdekeit, ugyanakkor a szabadság pénzbeni megváltására csak végső esetben kerülhessen sor.

A 256. §-hoz

A szabadság megszakítására vonatkozó szabályok kerülnek meghatározásra a munkáltatók érdekében.

A 257. §-hoz

A szabadság számításához és kiadásához szükséges nyilvántartási szabályok.

A 258. §-hoz

Az elítéltek díjazásánál alkalmazott alapmunkadíj mértéke a korábbi szabályozáshoz képest nem változik, az továbbra is az előző évi minimálbér egyharmadában kerül meghatározásra.

A 259. §-hoz

Az elítéltek díjazásánál mind időbér, mind teljesítménybér, mind a kettő kombinációja alkalmazható a szakaszban megfogalmazott garanciális szabályok betartása mellett.

A 260. §-hoz

Meghatározásra kerülnek a munkaidőkerethez kapcsolódó speciális díjazási szabályok azzal, hogy a munkaidőkeret hosszától, a javadalmazás formájától és a munkaidőkeret lejártakor alkalmazott elszámolástól függetlenül ilyen esetben is havonta kell legalább egyszer, legalább a garantált munkadíjat elérő mértékben javadalmazni. Így garantálható az, hogy teljesíthetők havonta a munkadíjból történő levonások és az elítélt arányosan jut a fennmaradó összegből jövedelemhez.

A 261. §-hoz

A munkáltató objektív szempontok - elsősorban a szükséges végzettség, ügyesség és teherbíró képesség - alapján kategorizálja a munkaköröket, és ezt megjeleníti az egyes munkakörökhöz kötődő díjazásban is. Garanciális szabály, hogy az elítéltet erről a besorolásról és a kapcsolódó munkadíjáról tájékoztatni kell.

A 262. §-hoz

A munkaszüneti napon történő munkavégzéshez kapcsolódó díjazás szabályai.

A 263. §-hoz

A munkáltató által alkalmazható pótlékok szabályozása. Az egyetlen kötelező formája továbbra is az éjszakai munkához kapcsolódó 15%-os pótlék, minden másról a munkáltató dönt a munkáltatási szabályzatban.

A 264. §-hoz

A munkáltató által alkalmazható anyagi ösztönzés szabályozása. Kötelező formája nincsen, a munkáltató dönt az esetleges alkalmazásról a munkáltatási szabályzatban.

A 265. §-hoz

A munkadíj elszámolására vonatkozó szabályok kialakításánál a munkáltató és a fogva tartó bv. intézet érdekei kerültek figyelembe annak érdekében, hogy a levonások teljesíthetők legyenek. Az esetleges késedelembe esésre az általánosnál szigorúbb, a munkáltatóra nézve kedvezőbb kamatszámítási szabály került meghatározásra. A munkadíj elszámolását garanciális szabályként védi, hogy abból levonásnak csak jogszabály vagy végrehajtható határozat alapján van helye, illetve az elítélt a munkadíjáról előre nem mondhat le.

A 266. §-hoz

Speciális elszámolási szabályok alkalmazandóak a munkáltatás megszűnésekor.

A 267. §-hoz

A munkadíj elszámolásáról - összhangban a jogszabály alapkoncepciójával - az elítéltet csak térítés ellenében kell külön tájékoztatni, amivel költségmegtakarítás érhető el mind a papír, mind a munkaórák felhasználása tekintetében.

A 268. §-hoz

Állásidő szabályozásával kerül kezelésre az az eset, amikor az elítélt valamilyen ideiglenes, a munkáltató érdekkörében felmerült okból (pl. anyaghiány, átállás) ugyan munkát nem végez, azonban az csak rövid ideig tart, vagy más okból nem érdekelt a munkáltató abban, hogy az elítéltek erre az átmeneti időre leváltásra kerüljenek. Ilyen időszakban csak az alapmunkadíj felét kell kifizetni az elítélt számára, aki tartási költséget is ebben az arányban fizet.

A 269. §-hoz

Tekintettel az elítélt-munkaerő gyakori változására, munkájának minőségére és alacsony teljesítményére - amely a munkáltatás kezdeti fázisában különösen igaz - a munkáltatók alapvető gazdasági érdekére tekintettel a betanulási időre eltérő szabályok vonatkoznak. Az állásidőhöz hasonlóan csak az alapmunkadíj felét kell kifizetni az elítélt számára, aki tartási költséget is ebben az arányban fizet. Garanciális szabály a tanulóidő tartamának hatvan napos felső korlátja és a hatvan százalékos teljesítménykövetelmény elérésekor történő megszüntetési köztelezettség.

A 270. §-hoz

A terápiás foglalkoztatás szabályai a munkáltatásnál leírtakkal összhangban, mint szintén munkavégzésre irányuló szabályok a korábbi alacsonyabb szintű jogszabályból törvényi szintre emelésre kerülnek.

A 271-272. §-hoz

A kártérítési felelősség különös szabályai között kerülnek meghatározásra az egyes esetekhez kapcsolódóan a felelősségi alakzatok, valamint a speciális elévülési szabályok. Alapesetben a kártérítési összeg maximuma négyhavi alapmunkadíj, amely figyelembe veszi az elítéltek jövedelmi helyzetét.

VII. Fejezet

AZ ELZÁRÁS VÉGREHAJTÁSA

A 273. §-hoz

A törvény szakít a hatályos Bv. tvr. szerinti felosztással, és az elzárás egyes típusait a jobb átláthatóság és könnyebb alkalmazhatóság érdekében külön fejezetekben szabályozza. A Btk. szerinti elzárás szabályai tehát önállóan, a szabálysértési elzárástól elkülönítetten kerülnek elhelyezésre.

A törvény egyrészt megállapítja, hogy a szabadságvesztés végrehajtására vonatkozó rendelkezések közül melyek alkalmazandóak az elzárásra is, másrészt általános szabályként kimondja, hogy a VII. Fejezetben nem szabályozott kérdésekben a fogház fokozat szabályai irányadóak.

A 274-275. §-hoz

Az elzárásra ítélt jogai és kötelezettségei részben megegyeznek a szabadságvesztés fogház fokozatában lévő elítélttel, az eltéréseket azonban részletesen rögzíti a törvény, ezek közül az alábbiak a leglényegesebbek:

- az elzárásra ítélt saját ruháját viselheti,

- csomagot hetente kaphat, havonta legalább két alkalommal fogadhat látogatót,

- kimaradásra heti négy óra időtartamban mehet, a kimaradás - ha az elzárás tartama a húsz napot meghaladja - összevontan is kiadható.

A 276. §-hoz

Az elzárásra ítélt jutalmazásának és fenyítésének szabályai a büntetés tartamára és jellegére tekintettel eltérőek a szabadságvesztéshez képest. Speciális fenyítési forma a kimaradás megvonása (legfeljebb három alkalomra), a magánelzárás pedig öt napig terjedhet elzárásra ítéltek esetében.

A 277. §-hoz

Az elzárás végrehajtásának félbeszakítására hivatalból vagy kérelemre kerülhet sor. Félbe kell szakítani az elzárás végrehajtását bizonyos személyi körülmények (pl. várandósság), illetve egészségügyi ok (intézeten kívüli kórházi gyógykezelés szükségessége) fennállása esetén, egyéb fontos esetekben az elzárásra ítélt vagy védője kezdeményezheti a félbeszakítást, annak tartama legfeljebb harminc nap lehet.

A félbeszakításról a bv. intézet parancsnoka dönt, az elutasító határozat ellen panasz nyújtható be (egyéb, e fejezetben külön nem szabályozott kérdésekben a 20-21. §-ban foglaltak irányadóak).

A 278. §-hoz

Részben méltányossági, részben célszerűségi szempontokra figyelemmel a törvény kimondja, hogy bizonyos esetekben, az ítélet jogerőre emelkedése után bekövetkező okból a büntetés, illetve annak hátralévő része nem hajtható végre. A végrehajthatóság megszűnését a bv. bíró állapítja meg.

A 279. §-hoz

Katona (a Magyar Honvédség tényleges állományú, a rendőrség, az Országgyűlési Őrség, a büntetés-végrehajtási szervezet, a hivatásos katasztrófavédelmi szerv, valamint a polgári nemzetbiztonsági szolgálatok hivatásos állományú tagja, ha tényleges állományviszonya a vele szemben kiszabott elzárás végrehajtásának megkezdésekor vagy a végrehajtás alatt fennáll) esetében a törvény külön szabályokat állapít meg a végrehajtás helyére és az elkülönítésre nézve.

VIII. Fejezet

A KÖZÉRDEKŰ MUNKA VÉGREHAJTÁSA

A 280. §-hoz

A Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvénnyel bevezetett újításokat a törvény átveszi, ennek megfelelően a közérdekű munka végrehajtásáról továbbra is a pártfogó felügyelői szolgálat gondoskodik, más szervekkel (a munkahellyel, illetve az állami foglalkoztatási szervvel) együttműködve.

Új elem azonban, hogy a helyi önkormányzati költségvetési szervek vagy ezek intézményei, a helyi közszolgáltatást végző egyéb szervezetek, az önkormányzati tulajdon kezelésével és fenntartásával megbízott vagy erre a célra az önkormányzat által létrehozott gazdálkodó szervezetek a közérdekű munkavégzés helyét kötelesek biztosítani. Ennek oka, hogy a munkahelyek együttműködési hajlandóságának a csökkenése az egyik legnagyobb problémája a közérdekű munka végrehajtásának. A jelenleg hatályos jogszabályok szerint egyetlen munkahely sem kötelezhető arra, hogy a közérdekű munka büntetés végrehajtásában közreműködjön, viszont különösen fontos lenne ez olyan aprófalvas megyékben, ahol a településeken a helyi önkormányzaton kívül nincs más foglalkoztató, így kijelölhető munkahely hiányában az ítélet átváltoztatásra kerül letöltendő szabadságvesztésre. Ez a törvény alapelveivel megy szembe, növelve a bv. intézetek telítettségét is, ezért a törvény bizonyos szervekre kötelezettséget telepít a közérdekű munkavégzésre ítéltek fogadása tekintetében.

A törvény megállapítja továbbá az elítéltet a közérdekű munkavégzés során megillető jogosultságokat és a napi munkaidő, illetve a heti munkavégzés minimális és maximális tartamát. Külön hangsúlyozza a törvény, hogy a közérdekű munkát az elítélt nem munkaviszony, hanem büntetés-végrehajtási jogviszony keretében végzi, ld. 7. §.

A 281. §-hoz

A törvény rendelkezik az állami foglalkoztatási szerv által a közérdekű munka szervezése céljából a közérdekű munka végzésére kijelölhető munkahelyekről vezetendő nyilvántartásról, amelyet a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs. tv.) szerinti foglalkoztatói nyilvántartással együtt kell működtetni. A törvény meghatározza, hogy mely szervek, szervezetek vehetők munkahelyként nyilvántartásba és rögzíti a nyilvántartás adattartalmát is.

A megfelelő munkahely kiválasztása érdekében az állami foglalkoztatási szerv a honlapján való közzététellel tájékoztatja a pártfogó felügyelői szolgálatot a közérdekű munkára ítéltek foglalkoztatását vállaló munkahelyekről.

A foglalkoztatói nyilvántartás 2013. július 1-jei bevezetése óta eltelt időszakban a gyakorlat részéről az a visszajelzés érkezett, hogy a munkáltatók egy része ismét csökkentette a munkahely biztosítására vonatkozó hajlandóságát, többen nem kívánnak a nyilvántartásba kerülni, mert újabb adminisztrációs tehernek élik azt meg. A hatályos szabályozás ugyan nem egyértelmű, hiszen nem tiltja, hogy kijelölhető legyen nyilvántartásban nem szereplő munkahely, ha ilyen történik, szankció sem társul hozzá, azonban a bizonytalan értelmezés a tiltás hiányának ellenére távol tart munkáltatókat, valamint az eddig a munkáltatásban résztvevőket hátrálásra késztette, s így tovább csökken a kijelölhető munkahelyek száma, amely már így is kritikus bizonyos kistelepülések, régiók vonatkozásában. Ezért a törvény megállapítja, hogy közérdekű munka végzésére a foglalkoztatói nyilvántartásban nem szereplő munkahely is kijelölhető, ha vállalja, hogy megfelel a munkahelyekre vonatkozó előírásoknak.

A 282-284. §-hoz

A közérdekű munka végrehajtására szolgáló munkahelyet a pártfogó felügyelő jelöli ki, akinek illetékessége elsődlegesen az elítélt lakóhelye, ennek hiányában vagy kérelemre a tartózkodási helye szerint alakul (ha egyik sem ismert, a Fővárosi Kormányhivatal jár el).

A törvény szerint a munkahely kijelölése előtt a pártfogó felügyelő meghallgatást tart, felveszi a kapcsolatot a kijelölhető munkahellyel, illetve kezdeményezi az elítélt foglalkoztathatósági vizsgálatát.

A kijelölésről szóló határozat ellen az ügyész, az elítélt és védője bírósági felülvizsgálati kérelmet nyújthat be a bv. bíróhoz, aki a 24. § szerinti eljárásban hozza meg határozatát.

A munkahely kijelöléséről szóló jogerős határozatot a pártfogó felügyelő kézbesíti az elítéltnek, és egyúttal felhívja a munkavégzés megkezdésére. A felhívást a kezdő időpont előtt legalább nyolc nappal kell kézbesíteni az elítéltnek annak érdekében, hogy megfelelő felkészülési idő álljon rendelkezésére.

A 285. §-hoz

A pártfogó felügyelő a munkahely kijelölése előtt meghallgatja az elítéltet, az idézésben felhívja az egészségi állapotára vonatkozó iratok bemutatására. Ha ekkor vagy a foglalkoztathatósági szakvélemény alapján olyan körülmény merül fel, amely miatt az elítélt ideiglenesen vagy véglegesen nem foglalkoztatható, a pártfogó felügyelő kezdeményezi a büntetés-végrehajtási bírónál a közérdekű munka félbeszakítását vagy végrehajthatósága megszűnésének megállapítását.

A 286. §-hoz

Az új munkahely kijelölésére okot adó eseteket a törvény 286. §-a szabályozza. Az új munkahely kijelöléséről szóló, illetve az új munkahely kijelölése iránti kérelmet elutasító határozat ellen is nyújtható be bírósági felülvizsgálati kérelem a bv. bíróhoz, az eljárási szabályokat a 24. § tartalmazza.

A 287. §-hoz

A közérdekű munka végrehajtását a pártfogó felügyelő ellenőrzi, ennek keretében vizsgálja, hogy az elítélt és a munkahely eleget tesz-e a törvényben meghatározott kötelességeinek.

A 288. §-hoz

A közérdekű munka végrehajtásának félbeszakítására hivatalból vagy kérelemre kerülhet sor. Félbe kell szakítani az elzárás végrehajtását bizonyos személyi körülmények (pl. várandósság), illetve egészségügyi okok fennállása esetén, egyéb fontos esetekben az elzárásra ítélt vagy védője kezdeményezheti a félbeszakítást, annak tartama évente legfeljebb hatvan nap lehet. A félbeszakításról a bv. bíró dönt.

A 289. §-hoz

Részben méltányossági, részben célszerűségi szempontokra figyelemmel a törvény kimondja, hogy bizonyos esetekben, az ítélet jogerőre emelkedése után bekövetkező okból a közérdekű munka büntetés, illetve annak hátralévő része nem hajtható végre. A végrehajthatóság megszűnését a bv. bíró állapítja meg.

A 290-291. §-hoz

A közérdekű munka szabadságvesztésre átváltoztatását megalapozó okok a törvény szerint az alábbiak:

- a közérdekű munka elvégzésének megtagadása [283. § (8) bekezdés],

- a foglalkoztathatósági vizsgálat kimentés nélküli elmulasztása [282. § (6) bekezdés],

- meg nem jelenés a kijelölt munkahelyen a felhívás szerinti időpontban [284. § (2) bekezdés],

- munkavégzési kötelezettség megtagadása a felhívás ellenére [290. § (1) bekezdés c) pont cb) alpont],

- a munkafegyelmet súlyosan sértő magatartás tanúsítása [290. § (1) bekezdés c) pont cc) alpont],

- a közérdekű munka kijelöléstől számított két éven belüli elvégzésének önhibából történő elmulasztása [280. § (5) bekezdés],

- ha a munkahely kijelölésének elmaradása az elítélt felróható magatartására vezethető vissza [291. § (2) bekezdés].

A közérdekű munka szabadságvesztésre átváltoztatását az ügyész kezdeményezi a bv. bírónál a pártfogó felügyelő jelentése alapján.

IX. Fejezet

A PÉNZBÜNTETÉS VÉGREHAJTÁSA

A 292-293. §-hoz

A pénzbüntetés végrehajtásához kapcsolódó feladatokat a hatályos szabályok szerint a törvényszék gazdasági hivatala, illetve a büntetés-végrehajtási bíró látja el, ezen a törvény sem változtat.

A pénzbüntetést - halasztás vagy részletfizetés engedélyezését kivéve - a gazdasági hivatal felhívásának kézbesítését követő tizenöt napon belül kell megfizetni. Ha erre nem kerül sor, a bíróság intézkedik a pénzbüntetés szabadságvesztésre történő átváltoztatása iránt; fiatalkorú esetén csak akkor, ha a pénzbüntetés behajtása nem vezet eredményre. A Btk. szerint a fiatalkorú pénzbüntetését nem szabadságvesztésre, hanem közérdekű munkára kell átváltoztatni, ha az ítélet meghozatalkor tizenhatodik életévét betöltötte.

A törvény szerint a pénzbüntetés az átváltoztatást követően is megfizethető, akár a helyébe lépő szabadságvesztés vagy közérdekű munka végrehajtásának megkezdése előtt, akár a végrehajtás alatt.

X. Fejezet

A KÖZÉRDEKŰ MUNKA ÉS A PÉNZBÜNTETÉS HELYÉBE LÉPŐ SZABADSÁGVESZTÉS VÉGREHAJTÁSA

A 294-295. §-hoz

A fejezet a hatályos szabályokat lényegi változtatás nélkül veszi át.

XI. Fejezet

A FOGLALKOZÁSTÓL ELTILTÁS VÉGREHAJTÁSA

A 296-297. §-hoz

A törvény a hatályos Btk. és a Bv. tvr. szabályait alapul véve, törvényi szinten határozza meg a foglalkozástól eltiltás végrehajtásának szabályait.

A törvény részletesen meghatározza azokat az időket (lehetőségeket), amelyeket a szabadságvesztés mellett kiszabott foglalkozástól eltiltás tartamába be kell számítani. Rendelkezik arról is, hogy melyek azok az idők, amelyek az eltiltás tartamába nem számíthatók be.

A végrehajtása annak a szervnek a feladata, amelyik az eltiltással érintett foglalkozás kapcsán kötelező nyilvántartási, vagy engedélyező tevékenységet végez (pl: szakmai kamarák, szakmai szövetségek).

A foglalkozástól eltiltott személy részére mindaddig, amíg az eltiltás hatálya alatt áll, csak olyan hatósági bizonyítvány állítható ki, amelyen tartalmazza az eltiltás tényét, időtartama lejártának várható idejét. E rendelkezés az előzetes mentesítésben részesültekre is vonatkozik.

A rendőrség feladatát képezi a foglalkozástól eltiltás büntetés végrehajtásának ellenőrzése.

XII. Fejezet

A JÁRMŰVEZETÉSTŐL ELTILTÁS VÉGREHAJTÁSA

A 298. §-hoz

A törvény a hatályos Btk.-val összhangban állapítja meg a járművezetéstől eltiltás szabályozását. A járművezetéstől eltiltás lényegében a foglalkozástól eltiltás speciális, ezért néhány eltérő szabályt igénylő változata.

Alapvetően a foglalkozástól eltiltás szabályai alkalmazandók azzal, hogy a végrehajtást a fővárosi és megyei kormányhivatalok járási (fővárosi kerületi) hivatalai végzik a bíróság értesítése alapján.

Az eltiltás tartamába beszámít az az idő is, amelynek tartamára az elítélt vezetői engedélyét a helyszínen elvették, avagy azt a hatóságnál leadta.

XIII. Fejezet

A KITILTÁS VÉGREHAJTÁSA

A 299. §-hoz

A kitiltás tartamára a 296. § szabályait kell alkalmazni, így önálló szabályozást e szakasz nem igényelt. A kitiltás ellenőrzése a rendőrség hatáskörébe tartozik. Ezt a feladatot a bv. bíró értesítése alapján látja el az érintett közigazgatási terület, valamint az elítélt lakóhelye szerint illetékes rendőrkapitányság.

A kitiltott személy kötelezettsége az adott terület nyolc napon belüli elhagyása és az általa szabadon választott helység rendőrségénél történő jelentkezés, valamint a kitiltást elrendelő határozat magánál tartása.

A rendőrség bizonyos esetekben - az elítélt kérelmére - a kitiltás végrehajtását félbeszakíthatja, elősegítve ezzel az elítélt kötelezettségeinek teljesítését és törvényes érdekei érvényesítését. A kérelem elutasítása miatt az elítélt a bv. bíróhoz fordulhat.

XIV. Fejezet

A SPORTRENDEZVÉNYEK LÁTOGATÁSÁTÓL VALÓ ELTILTÁS VÉGREHAJTÁSA

A 300. §-hoz

A Btk. új büntetési nemként vezette be a sportrendezvények látogatásától való eltiltást. A hatályos Bv. tvr. és a törvény szerint is az eltiltás végrehajtását a rendőrség ellenőrzi a sportrendészeti nyilvántartás alapján.

A sportról szóló 2004. évi I. törvény 72. § (5) bekezdése kimondja, hogy beléptető rendszer alkalmazása esetén a szervező vagy a jegyértékesítést a szervező megbízásából végző személy a belépőjegy, a bérlet vagy a klubkártya eladásakor, valamint a rendező a beléptetés során a néző személyazonosságát egybeveti a sportrendészeti nyilvántartás adataival. A sportrendészeti nyilvántartásban szereplő személynek belépőjegy, bérlet vagy klubkártya nem értékesíthető, az eltiltó határozat szerinti sportrendezvény helyszínére, illetve sportlétesítménybe történő belépését meg kell tagadni. Ezekben az esetekben tehát a beléptetési rendszer üzemeltetésével hatályosul a büntetés.

Egyéb sportrendezvények esetén a szervező ugyancsak jogosult a sportrendészeti nyilvántartásból adatok lekérdezésre, de beléptetési rendszer alkalmazásának hiányában szúrópróbaszerűen történhet meg a belépni szándékozó nézők adatainak és a nyilvántartási rendszer adatainak az egybevetése.

XV. Fejezet

A KIUTASÍTÁS VÉGREHAJTÁSA

A 301. §-hoz

A törvény a tartamára szintén a 296. § szabályainak alkalmazását írja elő.

A bíróság a végrehajtás érdekében az elítélt tartózkodási helye szerint illetékes területi idegenrendészeti hatóságot értesíti.

Szabályozza azt az esetet is, amikor az elítélt szabadságvesztést tölt. Ebben az esetben a bv. intézet számára ír elő értesítési kötelezettséget.

A végrehajtás során figyelembe kell venni a szabad mozgás és tartózkodás jogával rendelkező személyek beutazásáról és tartózkodásáról szóló törvények rendelkezéseit.

A kiutasítás végrehajthatóságának kizártsága megállapításának szabályait a külön törvény rendelkezéseinek figyelembe vételével kell alkalmazni.

XVI. Fejezet

A KATONAI BÜNTETÉSEK VÉGREHAJTÁSA

A 302-303. §-hoz

A törvény teljes mértékben átveszi a hatályos Bv. tvr. rendelkezéseit, rendszerében azonban szétválasztja az anyagi és eljárási jellegű szabályokat.

A katonai büntetések közül a lefokozást és a szolgálati viszony megszüntetését az illetékes miniszter, illetve a személyügyi hatáskörrel rendelkező parancsnok hajtja végre, ezért a katonai ügyekben kijelölt bv. bíró a végrehajtás érdekében e személyeket keresi meg.

Definíciót találunk arra, hogy e fejezet tekintetében kit kell katonának tekinteni.

További eltérés az általános szabályokhoz képest, hogy a nem katonai fogdában letöltendő szabadságvesztés kiszabása esetén a bíróság a jogerőre emelkedést követően soron kívül megkeresi az elítélt munkáltatói jogkört gyakorló parancsnokát a szolgálati viszony megszüntetése érdekében.

XVII. Fejezet

A KÖZÜGYEKTŐL ELTILTÁS VÉGREHAJTÁSA

A 304-305. §-hoz

A törvény a hatályos szabályozáson nem változtat. Meghatározza a korábbiakkal egyezően a tartam számítását. Azokat az időket, amelyek beszámítandók és azokat is, amelyek a tartamba nem számíthatók be.

A bíróság értesítőlap kiállításával gondoskodik a végrehajtásról. A törvény részletezi, hogy mely szervezeteknek kell az értesítőlapot megküldeni. Többes érintettség esetén valamennyi érintett számára ki kell állítani és meg kell küldeni az értesítőlapot.

A belföldi kitüntetés meghatározására a törvény a jelenlegi életviszonyokhoz igazodó definíciót ad.

XVIII. Fejezet

A KATONAI MELLÉKBÜNTETÉSEK VÉGREHAJTÁSA

A 306. §-hoz

A törvény a katonai mellékbüntetések végrehajtására vonatkozó hatályos szabályokat veszi át és azokat egységesen, egy fejezet alatt foglalja össze.

XIX. Fejezet

A MEGROVÁS VÉGREHAJTÁSA

A 307. §-hoz

Az (1) bekezdés úgy rendelkezik, hogy ha a határozat kihirdetésénél a terhelt jelen van, a bíróság a megrovást a határozat jogerőre emelkedésének bevárása nélkül a kihirdetéssel foganatosítja, míg az ügyész által alkalmazott megrovás esetében - a terhelt jelenléte esetén - a megrovás foganatosítására szóban kerül sor. Ugyanez a bekezdés rendelkezik arról az esetről, ha a megrovás foganatosítására nem a terhelt jelenlétében kerül sor, megállapítva, hogy ilyenkor a megrovás tényleges végrehajtása a határozat kézbesítése útján történik.

A törvény gyakorlati szempontokra figyelemmel lehetővé teszi, hogy a megrovást az ügyész helyett a nyomozó hatóság foganatosítsa. Az eljárás egyszerűsítését szolgálja az a rendelkezés, miszerint a határozat szóban is lefordítható.

XX. Fejezet

A PRÓBÁRA BOCSÁTÁS VÉGREHAJTÁSA

A 308. §-hoz

A próbára bocsátás végrehajtásának fontos kérdése a próbaidő számítása. A törvény 308. § (1) bekezdése azt az általános szabályt tartalmazza, hogy a próbaidő a bíróság határozatának jogerőre emelkedésével kezdődik. A (2) bekezdés a próbaidő meghosszabbításának esetét [Btk. 65. § (4) bek.] szabályozza: a meghosszabbítás a próbaidő korábbi határidejének elteltével kezdődik. Egyértelműen rendelkezik arról is, hogy meghosszabbítás esetén a próbaidő tartama meghaladhatja a Btk. 65. §-ának (3) bekezdésében meghatározott hároméves leghosszabb tartamot.

A (3) bekezdés arról az esetről rendelkezik, amikor a próbára bocsátotton olyan szabadságvesztést hajtanak végre, amellyel kapcsolatban a bíróság a próbára bocsátást nem szüntette meg. Ez akkor fordulhat elő, ha a szabadságvesztést nem a próbaidő alatt elkövetett bűncselekmény miatt szabták ki. A próbára bocsátás céljával ellentétben állna, ha a próbaidő a szabadságvesztés végrehajtása alatt folynék. A törvény ezért úgy rendelkezik, hogy ebben az esetben a próbaidő meghosszabbodik a szabadságvesztés tartamával.

A (4) bekezdés a próbára bocsátás megszüntetésének eseteit határozza meg.

XXI. Fejezet

A JÓVÁTÉTELI MUNKA VÉGREHAJTÁSA

A 309. §-hoz

Az új Btk. a jóvátételi, helyreállító szempontok hatékonyabb érvényesítése érdekében új intézkedésként bevezette a jóvátételi munkát.

A bíróság meghatározza a jóvátételi munka tartamát, de ennek keretei között a végrehajtás konkrét részleteiről, feltételeiről az elítélt és a munkahely állapodik meg. Az elítélt számára egy évi időtartam áll rendelkezésre ahhoz, hogy a jóvátételre alkalmas munkavégzést találjon és azt az előírt mértékben teljesítse. A jóvátételi munka végzése, miként a közérdekű munka, nem munkaviszony keretében történik, továbbá szervezett munkavégzésnek sem minősül, mivel a végrehajtás körülményeiben az elítélt és az adott intézmény, szervezet vezetője állapodik meg és az elítélt azt díjazás nélkül, mintegy társadalmi munkaként végzi.

A jóvátételi munka elvégzéséről az érintett állami vagy önkormányzati fenntartású intézmény vezetője, közhasznú jogállású civil szervezet vezető tisztségviselője, vagy a vallási közösség képviselője vagy a képviseletre feljogosított tisztségviselője igazolást állít ki. Ez utóbbi személyi kör ilyen formában való meghatározása a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény fogalomhasználatának való megfelelést szolgálja. Az igazolás közokirat, amit megfelelő alakisággal állítnak ki és hitelesen bizonyítja a benne foglalt tényeket, vagyis hogy a jóvátételi munkát az elítélt a megadott tartamban az igazolás szerinti helyen teljesítette. Ha az elítélt a jóvátételi munka elvégzését egy éven belül megfelelően igazolja a bíróságnál, büntethetősége megszűnik. Ha az elítélt ezen idő elteltével a jóvátételi munka elvégzését nem igazolja, vagy a pártfogó felügyelet szabályait súlyosan megszegi, a bíróság büntetést szab ki.

A jóvátételi munka helyének kiválasztásában a pártfogó felügyelői szolgálat tanácsadással segíti az elítéltet. Ennek érdekében a pártfogó felügyelői szolgálat önkéntes bejelentkezés alapján nyilvántartást vezet azokról az állami vagy önkormányzati intézményekről, közhasznú jogállású civil szervezetekről, vallási közösségekről és az ezek által fenntartott olyan intézményekről, amelyek jóvátételi munka végzésére elítéltet fogadnának. E körben a vallási tevékenységet végző szervezetek önálló nevesítése azért is indokolt, mert a vallási tevékenységet végző szervezet nem szükségszerűen közhasznú tevékenységet végző civil szervezet, így a normaszöveg ezen része nem feltétlenül fedné a teljes személyi kört.

Ha speciális prevenciós célok ezt indokolják, és az elkövető magatartásának nyomon követése a jóvátételi munka eredményes elvégzése érdekében szükséges, a bíróság jóvátételi munkavégzés előírása mellett az elkövető pártfogó felügyeletét is elrendelheti. Értelemszerűen ez esetben a pártfogó felügyelő a jóvátételi munka teljesítését is ellenőrzi, szükség esetén segítséget nyújt a munkavégzés helyének a kiválasztásában.

XXII. Fejezet

A PÁRTFOGÓ FELÜGYELET VÉGREHAJTÁSA

A törvény a hatályos Bv. tvr. és a Pártfogó Felügyelői Szolgálat tevékenységéről szóló 8/2013. (VI. 29.) KIM rendelet rendelkezéseit alapul véve, egyes szabályokat törvényi szintre emelve határozza meg a pártfogó felügyelet végrehajtásának szabályait.

A 310. §-hoz

A pártfogó felügyelet végrehajtásának szabályozása körében a törvény az egységes szakmai követelmények alapján rendelkezik a pártfogó felügyelő feladatairól. A pártfogó felügyelet céljai között a törvény megfogalmazza a társadalomba való beilleszkedéshez szükséges szociális készségek kialakításához való segítségnyújtást. Ez egyrészt a pártfogolt saját helyzetének analizálásával, másrészt a készségek fejlesztését szolgáló intézményi lehetőségek igénybevételével történhet. A szociális készségek kialakítása elengedhetetlen a társadalomba való beilleszkedéshez.

A törvény a pártfogó felügyelet végrehajtását a pártfogó felügyelői szolgálat feladatává teszi. A pártfogó felügyelő egyéni pártfogó felügyelői terv alapján látja el a pártfogó felügyelet végrehajtásával járó teendőket és összehangolja a pártfogó felügyelt végrehajtásában közreműködő szervek, szervezetek, személyek tevékenységét.

A törvény külön rendelkezik a rendőrségnek a pártfogó felügyelet végrehajtásában való közreműködéséről. Eszerint a rendőrség a pártfogó felügyelői szolgálat megkeresése alapján, illetve a pártfogó felügyelői szolgálat általi - a pártfogó felügyelet elrendeléséről, rendőrség által ellenőrizendő magatartási szabályokról való - értesítést követően működik közre a végrehajtásban. A rendőrség a külön magatartási szabályok módosításának kezdeményezésére vonatkozó javaslatot a pártfogó felügyelői szolgálatnál tehet.

A 311. §-hoz

A törvény a szakmai és társadalmi kapcsolatok keretében rendelkezik az egészségügyi, a gyermekvédelmi és a szociális ellátást, támogatást, illetve szolgáltatást nyújtó szervek, szervezetek pártfogó felügyelői szolgálattal való együttműködéséről.

A 312. §-hoz

A törvény a pártfogó felügyelet egységes végrehajtása érdekében meghatározza a pártfogó felügyelet kezdő napjának megállapítására, tartama meghosszabbodására, illetőleg meghosszabbítására, továbbá megszűnésére vonatkozó alapvető szabályokat.

A 313. §-hoz

A pártfogó felügyelet tartalma körében a törvény meghatározza a pártfogolt jogait és kötelezettségeit. Kötelessége a törvény alapján kötelező általános magatartási szabályok és a bíróság által előírt külön magatartási szabályok megtartása. Joga pedig a társadalomba való beilleszkedésre ható ügyeiben, illetve családi kapcsolatainak helyreállításában segítség kérése, illetve kérheti csoportos foglalkozáson való részvételét.

A törvény meghatározza a külön magatartási szabályok megváltoztatására irányuló eljárást. A pártfogó felügyelő ellenőrzési tapasztalatai alapján hivatalból, a rendőrség kezdeményezése vagy az elítélt kérelme alapján tehet a külön magatartási szabályok megváltoztatásának indítványozására vonatkozó javaslatot az ügyésznek.

A 314. §-hoz

A törvény a gyakorlati végrehajtás elősegítése érdekében külön-külön rendelkezik a feltételes szabadságra bocsátás, illetve a próbaidőre felfüggesztett szabadságvesztés mellett elrendelt, továbbá a próbára bocsátáshoz, illetve a jóvátételi munkához kapcsolódó pártfogó felügyelet vonatkozásában a magatartási szabályok megszegése esetén követendő eljárásról.

A 315. §-hoz

A törvény a fiatalkorúak pártfogó felügyeletének végrehajtása körében fenntartja a hatályos szabályozás azon megoldását, hogy a felnőtt korú elítéltek pártfogó felügyeletének végrehajtási szabályait alapul véve csupán a fiatalkorúak pártfogó felügyeletének végrehajtására vonatkozó eltérő szabályokat határozza meg. Az eltérő szabályok rendelkeznek arról, hogy a fiatalkorúak pártfogó felügyeletét az erre külön kijelölt fiatalkorúak pártfogó felügyelője hajtja végre, ami megfelelő biztosíték arra, hogy a fiatalkorúak életkori sajátosságai a végrehajtás során érvényesüljenek. A fiatalkorúak pártfogó felügyeletének végrehajtásában a gyermekjóléti szolgálat is közreműködik. A törvény a javítóintézetből történő ideiglenes elbocsátása mellett elrendelt pártfogó felügyelet végrehajtása körében a kezdő napra, a magatartási szabályok módosítására, illetve a pártfogó felügyelet megszűnésére vonatkozóan tartalmaz szabályozást.

A 316. §-hoz

A katona pártfogó felügyeletének végrehajtására a törvény pártfogó felügyeletre vonatkozó általános rendelkezéseit kell alkalmazni. A katona pártfogó felügyeletét a szolgálati elöljáró által kijelölt hivatásos katona pártfogó hajtja végre. Ha a katona szolgálati viszonya megszűnik, de a pártfogó felügyelet még fennáll, akkor a parancsnok értesíti az illetékes pártfogó felügyelői szolgálatot, amely a pártfogó felügyeletet az általános szabályok szerint hajtja végre.

A 317. §-hoz

A törvény megállapítja a vádemelés elhalasztásához kapcsolódó pártfogó felügyelet végrehajtási szabályait. Az ügyész által megállapított pártfogó felügyelet végrehajtására a pártfogó felügyelet általános szabályait kell alkalmazni. A vádemelés elhalasztásához kapcsolódó pártfogó felügyelet végrehajtására az ügyész határozata alapján kerül sor. A külön magatartási szabályok előírására, módosítására, illetve mellőzésére az ügyész jogosult.

XXIII. Fejezet

AZ ELKOBZÁS VÉGREHAJTÁSA

A törvény a hatályos Bv. tvr. szabályait egészíti ki a lefoglalás és a büntetőeljárás során lefoglalt dolgok kezelésének, nyilvántartásának, előzetes értékesítésének és megsemmisítésének szabályairól, valamint az elkobzás végrehajtásáról szóló 11/2003. (V. 8.) IM-BM-PM együttes rendelet egyes elemeinek törvényi szintre emelésével. Emellett a törvény az új kódexben megjeleníti az elkobzott dolog megosztásával, átadásával kapcsolatos nemzetközi kötelezettségeket is.

A 318-319. §-hoz

A törvény pontosan meghatározza, hogy az elkobzás tárgyától függően mely szerv hajtja végre az elkobzást.

A 320. §-hoz

A törvény az Európai Unió tagállamaival folytatott bűnügyi együttműködésről szóló 2012. évi CLXXX. törvénynek az elkobzott dolog megosztásával és átadásával járó szabályát jeleníti meg.

A 321. §-hoz

A törvény a hatályos szabályozáshoz hasonlóan rendelkezik az elkobzott dolog értékesítéséről, illetve arról, hogy mikor kell, és mikor lehet azt megsemmisíteni.

A 322. §-hoz

A törvény rendelkezik az elkobzott dolog tárolásának, megsemmisítésének, értékesítésének, illetve szállításának költségeiről.

XXIV. Fejezet

A VAGYONELKOBZÁS VÉGREHAJTÁSA

A 323. §-hoz

A törvény nem módosít a vagyonelkobzás hatályos szabályozásán, csupán egyértelműen rögzíti, hogy azt a bírósági végrehajtó a bírósági végrehajtásról szóló törvény rendelkezései szerint hajtja végre.

XXV. Fejezet

AZ ELEKTRONIKUS ADAT VÉGLEGES HOZZÁFÉRHETETLENNÉ TÉTELÉNEK VÉGREHAJTÁSA

A 324. §-hoz

Az új Btk. új intézkedésként vezette be az elektronikus adat végleges hozzáférhetetlenné tételét, amelynek révén lehetővé vált azoknak az elektronikus hírközlő hálózaton közzétett adatoknak a hozzáférhetetlenné tétele, amelyek bűncselekményt valósítanak meg, illetve amelyeket bűncselekmény elkövetéséhez eszközül használtak.

A törvény a hatályos szabályokkal egyezően előírja, hogy az elektronikus adat végleges hozzáférhetetlenné tételének teljesítésére meghatározott kivételektől eltekintve a tárhelyszolgáltató köteles, és azt, hogy az elektronikus adat végleges hozzáférhetetlenné tételét a bírósági végrehajtó hajtja végre.

A törvény rendelkezik továbbá kötelezettségszegése esetén a tárhelyszolgáltatóval szembeni pénzbírság kiszabásának lehetőségéről és a büntetés-végrehajtási bíró kötelességévé teszi az elektronikus adat végleges hozzáférhetetlenné tételéről első fokon határozatot hozó bíróság értesítését, ha a Be. 596/A. § szerinti eljárás lefolytatásának szükségességét észleli. Erre a bírósági végrehajtó által felvett jegyzőkönyv alapján kerülhet sor, amely tartalmazza, hogy a tárhelyszolgáltató a pénzbírság kiszabását követően, a megadott határidőben teljesítette-e a kötelezettséget.

XXVI. Fejezet

A KÉNYSZERGYÓGYKEZELÉS VÉGREHAJTÁSA

A 325. §-hoz

A törvény rögzíti, hogy a büntetés-végrehajtás szabályai a kényszergyógykezelt személyekre is vonatkoznak. Kivételt képeznek azok a rendelkezések, amelyek a kényszergyógykezelés céljával és természetével összeegyeztethetetlenek.

A beteg gyógykezelésével összefüggő jogait az egészségügyről szóló törvény általános és a pszichiátriai betegek jogaira vonatkozó szabályai alapján a törvényben meghatározott eltérésekkel kell biztosítani. Szakszerű ellátását az orvostudomány mindenkori lehetőségei szerint kell végezni.

A kezelések költségeit minden esetben az állam viseli.

A 326. §-hoz

A törvény a kényszergyógykezelés helyeként az IMEI-t határozza meg. Rögzíti azon tárgyak körét, amelyeket a beteg nem tarthat magánál.

Kötelezően előírja az IMEI számára a beteg - egészségi állapotához mérten - teljes körű tájékoztatását a jogairól és kötelezettségeiről.

A 327-328. §-hoz

A végrehajtás rendjét megállapító szabályok felsorolják mindazokat a feladatokat, amelyeket a kényszergyógykezelés alatt az IMEI-nek a beteg érdekében el kell látnia.

Amennyiben a beteg egyéb egészségkárosodás, vagy betegség miatt külön gyógykezelésre szorul, azt elsősorban büntetés-végrehajtási egészségügyi intézetben kell megoldani. Külső egészségügyi intézményben történő gyógykezelés esetén a beteg őrzéséről az IMEI főigazgató főorvosa gondoskodik. Erre is figyelemmel ez a lehetőség csak kivételes esetekben vehető igénybe.

Az ügyei viteléhez szükséges belátási képességgel nem, vagy csökkent mértékben rendelkező beteg esetében az IMEI főigazgató főorvosa - amennyiben a beteg nem áll gondnokság alatt - kezdeményezi a gondnokság alá helyezés iránti per megindítását. Hasonlóan jár el abban az esetben is, ha nincs olyan személy, aki a beteg törvényes képviseletét elláthatná.

A 329. §-hoz

A kényszergyógykezelés felülvizsgálatának szabályait a jelenleg hatályos szabályozással egyezően állapítja meg a törvény.

A 330-335. §-hoz

A beteg jogait és kötelezettségeit tartalmazó szabályok jelentős hangsúlyt fektetnek azokra a jogokra, amelyek az egészségügyről szóló törvény alapján a betegeket általában is megilletik.

Nem lehet kérdéses, hogy a kényszergyógykezelt személyt is térítésmentesen illeti meg a gyógyszerellátás joga. Ugyanakkor a törvény rögzíti, hogy a szabad orvosválasztás lehetősége az IMEI keretei között csak korlátozottan érvényesülhet.

Jelentősen bővülnek a beteg kapcsolattartásának lehetőségei. Több alkalommal és hosszabb ideig veheti igénybe a telefonon történő kapcsolattartást.

A kötelezettségek köre a kényszergyógykezelés speciális jellegéhez és a beteg állapotához igazodik.

A 336. §-hoz

A beteggel szemben kizárólag az egészségügyi jogszabályokban meghatározott okok miatt és az ott meghatározott módokon lehet helye korlátozó intézkedések alkalmazásának.

A kényszerítő eszközök közül csupán korlátozott testi kényszer alkalmazható. Erre is csak akkor van lehetőség, amikor az intézeten kívüli tartózkodás során alaposan feltehető, hogy az engedély nélküli távozását másként nem lehet megakadályozni.

A törvény definíciót ad a korlátozott testi kényszer fogalmára.

A 337-338. §-hoz

Az IMEI-ből a kényszergyógykezelés alatt álló személy felügyelettel távozhat különféle orvosi vizsgálatok és gyógykezelés céljából, valamint lehetősége van arra is, hogy súlyos beteg hozzátartozóját meglátogassa, elhunyt hozzátartozója temetésén részt vegyen.

Az IMEI főigazgató főorvosának lehetősége van arra, hogy indokolt esetben, a beteg állapotára tekintettel és csupán kivételesen megtagadhatja e lehetőségek érvényesítését.

Az adaptációs szabadság a beteg felgyógyulását szolgáló intézkedés, ennek teljes körű és részletes szabályozását adja a törvény.

A 339-340. §-hoz

A rendkívüli esemény egzakt meghatározását adja meg a törvény. Meghatározza továbbá az ilyen esetekben követendő teendőket.

A bíróság és az ügyész intézkedése alapján a beteg előállításáról a főigazgató főorvos gondoskodik, de lehetősége van arra is, hogy - amennyiben a beteg egészségi állapota ezt indokolja - az előállítástól elálljon. Amennyiben e lehetőségével él, úgy az elrendelőt köteles haladéktalanul erről a tényről értesíteni, megjelölve annak okát is.

A 341-342. §-hoz

A kényszergyógykezelés alatt álló személyt az IMEI-ből azon a napon kell elbocsátani, amikor az erről szóló bírósági értesítőlap oda megérkezett. Nagyon fontos, hogy az értesítőlap megérkezéséig a beteg nem bocsátható el.

A törvény arra vonatkozóan is tartalmaz előírásokat, hogy az elbocsátást miként kell megoldani súlyos beteg, vagy önálló életvitelre alkalmatlan személy esetében.

Minden ezzel kapcsolatos intézkedés megtételére a főigazgató főorvos nyert felhatalmazást.

XXVII. Fejezet

A JAVÍTÓINTÉZETI NEVELÉS VÉGREHAJTÁSA

A 343. §-hoz

E szakasz olyan alapvető rendelkezéseket állapít meg, amely a gyermek mindenekfelett álló érdekeit hivatott biztosítani jogainak védelme által. Rendezi a fiatalkorú törvényes képviseletének szabályait, a szülő, illetve más törvényes képviselő tájékoztatáshoz való jogát és rögzíti együttműködési kötelezettségét. A fiatalkorú érdekében szükség van a mind szélesebb körű együttműködésre az állami és civilszervezetek, vallási közösségek között.

A (6) bekezdés értelmező rendelkezés, amely a fiatalkorú fogalmát határozza meg, miszerint a javítóintézeti nevelés hatálya alatt álló, akkor is fiatalkorúnak tekintendő, ha már betöltötte tizennyolcadik életévét, de még nem haladta meg a huszonegyedik életévét. Az új Büntető Törvénykönyv, úgy rendelkezik, hogy a fiatalkorúval szemben legfeljebb huszadik életévének betöltésével lehet elrendelni javítóintézeti nevelést, annak legrövidebb időtartama egy év, a huszonegyedik életév betöltésével a javítóintézeti nevelés megszűnik. E fejezet alkalmazásában tehát fiatalkorú az, aki huszonegyedik életévét még nem töltötte be.

A 344-345. §-hoz

A javítóintézeti nevelés célja a fiatalkorú társadalmi beilleszkedésének elősegítése, leginkább a hiányzó kompetenciák, készségek, képességek fejlesztése által.

A javítóintézeti nevelést, a gyermekek és az ifjúság védelméért felelős miniszter felügyelete és közvetlen irányítása alatt álló javítóintézetek hajtják végre. A javítóintézetek biztonságát érintő kérdésekben a büntetés-végrehajtásért felelős miniszter szakfelügyeletet gyakorol.

A 346-347. §-hoz

A javítóintézet rendjét e törvény és a felhatalmazása alapján kiadott végrehajtási rendelet határozza meg, s e keretek között alakítja ki az intézet belső rendjét az igazgató által kiadott házirend. A házirendek egységessége érdekében, annak jóváhagyását a gyermekek és az ifjúságért felelős miniszter jóváhagyásához köti a törvény.

A fiatalkorúak élete, tehát az intézet rendje szerint meghatározott, az intézeti rend fenntartása érdekében gondoskodni kell - az ébresztőtől a takarodóig - a fiatalkorú folyamatos felügyeletéről, tevékenysége irányításáról, valamint éjszakai nyugalma biztosítása érdekében a hálótermek rendszeres ellenőrzéséről. A fiatalkorúak nevelését a szakmai szabályok határozzák meg, de az mindig egyénre szabott, a fiatalkorú megismerését követően kialakított nevelési terv, illetve ha ez szükséges, pszichológiai gondozási terv szerint történik.

A 347. § írja elő a fiatalkorú befogadását követő adminisztratív teendőket, mint nyilvántartás vezetése, személyi adatlap és javítóintézeti azonosító kártya kiadása, mely utóbbi hivatott igazolni - az okmányok letétbe helyezésre kerülnek - a fiatalkorú személyazonosságát. E szakasz rendelkezik továbbá arról, hogy mely tárgyakat nem tarthat magánál a fiatalkorú, mely tárgyakat azok besorolásától függően, vagy az illetékes hatóságnak kell leadni, vagy letétbe kerül, de ezeket részletes a végrehajtási jogszabály határozza meg.

A 348. §-hoz

A javítóintézeti nevelt lányokat és fiúkat a végrehajtás során el kell különíteni. További elkülönítési előírást is beiktat a törvény, az új Büntető Törvénykönyv felelősségi szabályainak megváltozásának, valamint a javítóintézeti nevelés alkalmazhatóságának az életkori kiterjesztéséből következően igen széles spektrumot képeznek a bent lévő fiatalkorúak életkorúk alapján, ezért célszerű életkori sajátosságaiknak megfelelő elkülönítésük. Egészen más a nevelése, gondozása és felügyelete egy tizenhárom éves, vagy egy húsz éves javítóintézeti neveltnek. A tizenhatodik életévét be nem töltött fiatalkorú azonban nevelési érdekből, az igazgató döntése alapján együtt helyezhető el idősebb javítóintézeti nevelttel.

A törvény meghagyja azt a hatályos lehetőséget, miszerint a fiatalkorúak - a (3) bekezdésben meghatározottakon túl - életkorúk, egészségi vagy nevelési szempontok alapján csoportosíthatók.

A 349. §-hoz

A törvény meghatározza a javítóintézeti nevelés kezdő időpontját, továbbá garanciális szabályként rögzíti, hogy a fiatalkorú a javítóintézeti nevelés kezdő napjáról és az elbocsátás várható időpontjáról a befogadást követő nyolc napon belül tájékoztatni kell.

A 350. §-hoz

A fiatalkorú személyiségének, értelmi képességeinek, egészségi állapotának - a befogadó csoportban tartózkodása alatt, egy szakértői team vizsgálata alapján - feltárását követően dönt az igazgató a végleges csoportba helyezéséről.

A törvény a fiatalkorú ellátása tekintetében rögzíti, hogy a javítóintézet a fiatalkorú részére a gyermekek védelméről szóló törvény szerint teljes körű ellátást biztosít és ellátja a fiatalkorú gondozását, nevelését és felügyeletét.

A 351. §-hoz

A fiatalkorú kérelmére gyermeke vele együtt helyezhető el a javítóintézetnek erre a célra létrehozott részlegében, a kérelemről az igazgató dönt. Az elhelyezésre két feltétel együttes fennállása esetén van mód, egyrészt, hogy fiatalkorú vállalja a gyermeke gondozását, másrészt, hogy a gyermek törvényes képviselője hozzájárul a gyermek javítóintézetben történő elhelyezéséhez. Ha a szülésre a javítóintézeti nevelés végrehajtása alatt kerül sor, és az együttes elhelyezést kizáró ok nem áll fenn, a gyermeket egyéves koráig az anyjával együtt kell elhelyezni. Kiemelendő, hogy a javítóintézeti nevelés esetén az együttes elhelyezésre lehetőség lesz mindkét szülő, tehát a fiatalkorú apa részéről is.

A törvény továbbá rögzíti azokat a feltételek, amelyek fennállta esetén az együttes elhelyezés nem engedélyezhető.

A gyermeke gondozását ellátó fiatalkorú számára olyan napirendet kell előírni, amely lehetővé teszi a gyermeke gondozásával kapcsolatos feladatainak az ellátását.

A törvény továbbá garanciális szabályokat ír elő a gyermek felett szülői felügyeletet gyakorló vagy a gyermekkel kapcsolattartásra jogosult másik szülő, valamint a gyám részére, mind a tájékoztatáshoz fűződő jogok, mind a kapcsolattartáshoz való jog érvényesülése érdekében.

A 352-354. §-hoz

A javítóintézeti nevelt fiatalkorú alapvető jogai gyakorlását, kötelezettségei teljesítését érintően állapítanak meg általános jellegű, valamint azok szünetelésére, illetve korlátozhatóságára vonatkozó szabályokat.

A 355-356. §-hoz

A törvény e két címben határozza meg a fiatalkorú jogait és az őt terhelő kötelezettségeket. A hatályos rendelkezéshez képest újszerű megoldása a törvénynek, hogy egyes, a jogérvényesítést biztosító jogokat, jogosultságokat az I. fejezet rendelkezései között találunk, pl. anyanyelvhasználat, tájékoztatáshoz való jog, a védelem joga, a tág értelembe vett jogvédő szervezetekhez, intézményekhez való közvetlen fordulás joga stb. Ehelyütt kiemelt figyelmet érdemel a fiatalkorú családi és egyéb szociális kapcsolatainak megőrzését biztosító kapcsolattartást biztosító jogok.

A hatályos rendelkezésekhez képest részletezőbb a kötelezettségekre vonatkozó szabályozás, pontosabban rögzíti azokat.

A 357-365. §-hoz

A fiatalkorú sikeres társadalmi beilleszkedése feltételezi megfelelő szociális beágyazódását, kiemelten családi kapcsolatainak megőrzését, szükség esetén családi terápia biztosításával azok fejlesztését. A fiatalkorú kapcsolattartásának formái: a levelezés, a csomagküldés, a telefonbeszélgetés, a látogatás, a kimenő, az eltávozás, a szabadság és a családi konzultáció, mely utóbbi egy teljesen új, és a remények szerint a családi kapcsolatokat erősít, azok közvetlenségét és meghittségét biztosító kapcsolattartási forma. A családi konzultáció nagyobb kört fed le, azon a szülőn kívül mindazok részt vehetnek, akik az új Polgári Törvénykönyv alapján (4:133. §, 4:178-179. §) kapcsolattartásra jogosultak.

Törvényi szinten kerül meghatározásra az intézet elhagyásának szabályozása, így különösen a kimenő, az eltávozás és a szabadság engedélyezésének feltételrendszere és azok időtartama. A törvény meghatározza az egyes kapcsolattartási formák esetén azok minimális gyakoriságát és tartamát, valamint azt a legkorábbi időpontot, amikor az a fiatalkorú részére engedélyezhető pl. a kimenő, az eltávozás és a szabadság esetén.

A 366. §-hoz

A rendkívüli eltávozás nem a kapcsolattartási formák egyike, hanem az emberi méltósághoz való jogból levezethető kegyeleti jog gyakorlását hivatott biztosítani.

A 367. §-hoz

A törvény a hatályos rendelkezésekhez képest részletesebben szabályozza az igazgató engedélyével intézeten kívül végzett tanulmányok, munkavégzés, valamint a fiatalkorú gyógyításának, vagy a kábítószerrel visszaélés, kábítószer birtoklása miatt indult büntető ügyben a diverziós eljárás keretében gyógyító kezelésen vagy más ellátás, megelőző-felvilágosító szolgáltatás igénybevételének feltételrendszerét.

A 368-369. §-hoz

A javítóintézet végrehajtási rendjének és biztonságának fenntartása megköveteli biztonsági intézkedések alkalmazását ennek pontos szabályozása elengedhetetlen a javítóintézetek biztonságos működése, de a fiatalkorúak jogainak garanciális védelme szempontjából is. Ezek törvényi szintű szabályozása elemi követelmény, hiszen komoly beavatkozást jelenthetnek a fiatalkorú jogait, de testi integritását illetően is.

A törvény részleteiben szabályozza a fiatalkorúakkal szemben alkalmazható biztonsági intézkedéseket, valamint azt az egyetlen kényszerítő eszközt, a testi kényszert, ami velük szemben bevethető az intézet rendjét és biztonságát, mások testi épségét vagy életét veszélyeztető magatartás megfékezésre. Különösen lényeges ez a kitolódott életkori határokra figyelemmel. A törvény a gyermekek mindenekfelett álló érdekei alapján különbséget tesz a 14. életévét betöltött és a 14. életévét meg nem haladott fiatalkorúak tekintetében. Az utóbbi személyekkel kapcsolatban úgy rendelkezik, hogy 14. életévét be nem töltött fiatalkorúval szemben csak korlátozott testi kényszer alkalmazható. Testi kényszer alkalmazására a rendészt hatalmazza fel a törvény azzal, hogy kizárólag az igazgató, vagy távollétében az ügyeletes vezető utasítása esetén ad erre lehetőség.

E körben garanciális jelentőséggel bír a büntetés-végrehajtás törvényességi felügyeletét ellátó ügyész szerepe, ugyanis a jogszerűtlennek minősített kényszerítő eszköz használatáról a büntetés-végrehajtás törvényességi felügyeletét ellátó ügyészt nyolc napon belül, ha a pedig kényszerítő eszköz használata testi sérülést vagy halált okozott, haladéktalanul értesíteni kell.

A 370. §-hoz

A törvény nem zárt felsorolással határozza meg azt, mi minősül rendkívüli eseménynek, amelyről a büntetés-végrehajtás törvényességi felügyeletét ellátó ügyészen kívül a felügyeleti és irányítási jogkört gyakorló, a gyermekek és az ifjúság védelméért felelős minisztert is értesíteni rendeli.

A 371. §-hoz

A törvény a félbeszakítás engedélyezésére az igazgatót hatalmazza fel, azzal, hogy három hónapot meghaladóan a javítóintézeti nevelés félbeszakítására kizárólag a felügyeleti és irányítási jogkört gyakorló, a gyermekek és az ifjúság védelméért felelős miniszter jogosult.

A 372. §-hoz

E szakasz az előállítás, a javítóintézetben történő kihallgatás és a fiatalkorú nyomozati cselekmény elvégzése érdekében történő kiadásának szabályait állapítja meg. Garanciális jelentőségű szabály, hogy a fiatalkorút 24 órát meghaladóan kizárólag a bíróság rendelkezése alapján lehet fogdán elhelyezni. Praktikus célokat szolgál az ügyész rendelkezése alapján a fiatalkorú 24 órát meg nem haladó fogdán történő elhelyezésének lehetősége, ami elsősorban azt a célt szolgálja, hogy a fiatalkorút ne kelljen oda-vissza szállítani, adott esetben igen hosszú távolságokra, ha az egyes eljárási cselekmények időben elhúzódnak, vagy nem rövid időközzel követik egymást.

A 373-379. §-hoz

A jutalmazás és fegyelmezés a hatályos rendelkezések között alig kap helyet, kizárólag a zárt intézeti elhelyezést említi a Bv. tvr., de ezt sem teljes körűen, így pl. nincs rendelkezés annak generális maximumáról. Garanciális szempontból kiemelt jelentőséggel bír, hogy a törvény a jutalmazás és a fegyelemi eljárás, fenyítés elemi szabályait törvényi szintre emeli.

A jutalmazás formái: a nevelői dicséret, az igazgatói dicséret, a tárgyjutalom, a korábban kiszabott fegyelmi büntetés elengedése vagy enyhítése, az egyéni vagy csoportos kulturális, vagy sportrendezvényen való részvétel engedélyezése, a kimenő engedélyezése, az eltávozás engedélyezése, valamint a szabadság engedélyezése. A fegyelmi vétséget elkövető fiatalkorúval szemben a kiszabható fegyelmi büntetések: a nevelői figyelmeztetés, az igazgatói megrovás, az egyes társas szórakozástól, programtól vagy rendezvénytől eltiltás, a kimenő megvonása, az eltávozás megvonása, a soron következő szabadságból való kizárás és a zárt jellegű javítóintézeti részlegben való elhelyezés.

A törvény meghatározza mind a jutalmazás, mind a fenyítés egyes nemeinek mértékét, s legszigorúbb fegyelmi büntetés kiszabását határozat meghozatalához köti, ami ellen a fiatalkorú esetében azonnal bejelentés mellett, a törvényes képviselő esetén a kézbesítést követően az általános szabályok szerint biztosítja a bírósági felülvizsgálati kérelem benyújtásának lehetőségét. Tekintettel arra, hogy a nevelési eszközök akkor lehetnek hatékonyak, ha közvetlenül követik az eseményeket, ezért a törvény a bírósági felülvizsgálati kérelem benyújtásához nem fűz halasztó hatályt.

A fegyelmi eljárás lefolytatásának főbb szabályai, szempontjai is törvényi szintre kerültek. Újdonságként biztosítja a fegyelmi eljárás alternatívájaként a törvény a közvetítői eljárás lefolytatását.

A szökés megítélésével kapcsolatosan a törvény nem változtat azon a szabályon, hogy a szökés háromszori fegyelmi vétségként történő megállapításával a fiatalkorú kizárja magát az ideiglenes elbocsátás kedvezményéből (lásd az ideiglenes elbocsátásnál), mivel ennek a szabálynak komoly visszatartó ereje van. A jogkövetkezmény súlyára tekintettel indokolt, hogy a szökés fegyelmi vétség elkövetését megállapító határozatot a fiatalkorú törvényes képviselőjével is közölje a javítóintézet.

A 380-383. §-hoz

A törvény a hatályoshoz képest részletesebben meghatározza a javítóintézet teendőit, amit a fiatalkorú ideiglenes elbocsátása, illetve elbocsátása esedékessége előtt kellő időben meg kell kezdeni annak érdekében, hogy a fiatalkorú megfelelő körülmények közé kerüljön, így családját, gondozóját fel kell készíteni a fiatalkorú visszafogadására, vagy ha a családba való visszatérés nem lehetséges, megfelelő elhelyezéséről kell gondoskodni, nagykorúsága elérése esetén elő kell segíteni, hogy - legalább - lakhatása biztosítva legyen.

A fiatalkorú ideiglenes elbocsátásról és annak megszüntetésről a büntetés-végrehajtási bíró határoz. Az ideiglenes elbocsátás megfelelő előkészítéséhez hozzátartozik a fiatalkorú visszafogadó környezetének, körülményeinek pontos ismerete, további bűnelkövetéstől való eredményes visszatartása érdekében külön magatartási szabályok megállapítása. Ezt a célt hivatott szolgálni az a rendelkezés, ami lehetőséget biztosít a javítóintézet számára, hogy a büntetés-végrehajtási bírónál pártfogó felügyelői véleményt beszerzését kezdeményezze. Annak a személyi körnek a precíz kiválasztásában, akiknél erre szükség lesz, feltételezi a javítóintézet és a pártfogó felügyelő intenzív együttműködését.

Külön rendelkezés szól a 18 életévét be nem töltött fiatalkorú elbocsátására, ideiglenes elbocsátására, esetükben garanciális jelentősége van annak és a fiatalkorúak biztonságát szolgálja, hogy őket a törvényes képviselő veszi át, illetve az intézetet csak törvényes képviselő írásbeli hozzájárulásával lehet kísérő nélkül útnak engedni.

A 384. §-hoz

A hatályos rendelkezésekhez képest bővebben szól a törvény az utógondozásról, amelynek nagy jelentősége van az erre rászoruló fiatalkorúak társadalmi beilleszkedésének elősegítésében, azáltal, hogy egy átmeneti időre a javítóintézet még ellátást biztosít, illetve lehetőséget teremt a megkezdett tanulmányok befejezéséhez.

XXVIII. Fejezet

A KÉNYSZERINTÉZKEDÉSEK VÉGREHAJTÁSÁNAK KÖZÖS SZABÁLYAI

A 385. §-hoz

Az (1) bekezdésben foglalt rendelkezés az arányosság követelményét fogalmazza meg a személyi szabadság elvonásával járó kényszerintézkedések végrehajtása során.

A (2)-(4) bekezdésben szereplő rendelkezések garanciális szabályokat tartalmaznak a személyi szabadság elvonásával járó kényszerintézkedések megszűnése és megszüntetése esetére. E rendelkezések a szabadon bocsátás végrehajtására és a kényszerintézkedések megszűnésével, illetve megszüntetésével kapcsolatos iratok kézbesítésére vonatkozóan tartalmaznak szabályt annak érdekében, hogy a szabadon bocsátás haladéktalanul megtörténjen.

XXIX. Fejezet

AZ ELŐZETES LETARTÓZTATÁS VÉGREHAJTÁSA

A 386. §-hoz

Az előzetes letartóztatás szabályait a törvény önálló fejezetben határozza meg, ugyanakkor az e fejezetben külön nem szabályozott kérdésekben a szabadságvesztésre vonatkozó rendelkezések az irányadóak.

Az előzetes letartóztatás végrehajtására vonatkozó szabályokat az Európai Unió tagállamaival folytatott bűnügyi együttműködésről szóló, valamint a nemzetközi bűnügyi jogsegélyről szóló törvényben meghatározott kényszerintézkedések végrehajtásakor is alkalmazni kell.

A 387. §-hoz

A 387. § a törvényességet biztosító garanciális rendelkezéseket foglal magába. Az előzetes letartóztatás végrehajtásához a tárgyalás előkészítése során hozott határozatig az ügyész, ezt követően a bíróság rendelkezésére van szükség. Az ügyész, illetve a bíróság állást foglalhat az előzetes letartóztatás foganatosításának körébe tartozó egyes kérdésekben (pl. a letartóztatott levelezésének ellenőrzése, más letartóztatottal való érintkezés tilalma stb.) az előzetes letartóztatást ennek megfelelően kell végrehajtani.

Az előzetesen letartóztatott befogadására a bírósági végzés alapján kiállított értesítőlap szerint kerülhet sor.

A 388. §-hoz

Az előzetes letartóztatás végrehajtásának helyéül főszabályként a rendelkezési jogkör gyakorlójának székhelye szerinti megyei, illetve fővárosi büntetés-végrehajtási intézet szolgál. Az ország különböző részein lévő büntetés-végrehajtási intézetekben fogvatartottak eltérő létszámára tekintettel, az egyes bv. intézetek túltelítettségének mérséklése érdekében a büntetés-végrehajtás országos parancsnoka a főszabálytól eltérhet, és a végrehajtásra más intézetet jelölhet ki.

A nyomozási cselekmények elvégzése érdekében a büntetőeljárásról szóló törvényben meghatározott ideig rendőrségi fogdában is foganatosítható az előzetes letartóztatás.

Az előzetes letartóztatás végrehajtása az IMEI-ben történik, ha az előzetesen letartóztatott pszichiátriai kezelése indokolt, de kényszergyógykezelés elrendelésére nincs alap.

A 389. §-hoz

A szövetséges fegyveres erő fogalma tekintetében a honvédelemről és a Magyar Honvédségről, valamint a különleges jogrendben bevezethető intézkedésekről szóló törvény definíciója az irányadó. Eszerint szövetséges fegyveres erők alatt a kölcsönös katonai segítségnyújtás kötelezettségét tartalmazó hatályos nemzetközi szerződés szerint a Magyarországgal szövetséges államok fegyveres erőit, valamint az e szerződés alapján létrehozott közös katonai szervezeteket értjük. A szövetséges fegyveres erő tagjának magyar büntető joghatóság alá tartozó bűncselekménye miatt indult büntetőeljárásban az előzetes letartóztatást - a szövetséges fegyveres erő Magyarországon állomásozó alakulata által történt foganatosítás esetében is - bv. intézetben kell végrehajtani.

A 390. §-hoz

Az előzetes letartóztatás vonatkozásában a törvény azt célozza meg, hogy a hatályos szabályozásnál világosabb, a terhelt alapvető jogait, valamint a büntetőeljárás eredményességét jobban szolgáló szabályozást hozzon létre. Az előzetes letartóztatás végrehajtása során elsősorban azt kell figyelembe venni, hogy a büntetőeljárást folytató hatóság az ügy ura, azaz mindvégig olyan fogvatartási körülményeket kell biztosítani, amelyek a büntetőeljárás érdekeinek érvényesülését biztosítják. A törvény ezért részletes rendelkezéseket tartalmaz az ügyész, vagy a bíró rendelkezési jogköre kapcsán, amelyet a büntetés-végrehajtási intézet köteles betartani.

A 391. §-hoz

A törvény az előzetesen letartóztatottaknak az elítéltektől és a férfiaknak a nőktől történő elkülönítésén kívül a büntető-eljárás érdekeire tekintettel, a büntető ügyben eljáró hatóság rendelkezésétől függően az ugyanabban az eljárásban letartóztatottak elkülönítését is előírja. A nemdohányzók védelme érdekében a dohányzókat a nemdohányzóktól kell elszeparálni, valamint egészségügyi és járványügyi szempontok alapján a fertőző betegek és a nem fertőző betegek különválasztása is indokolt. Szintén szükséges a fiatalkorúaknak a felnőtt korúaktól, valamint a katonáknak a többi előzetesen letartóztatottól való elkülönítése. Ugyanakkor a nevelés-oktatás, szakképzés, munkavégzés, valamint a reintegrációs programokban való részvétel tekintetében ezen tevékenységek jellegéből és a rendelkezésre álló lehetőségekből kifolyólag az együttes elhelyezés is engedélyezhető.

Az előzetesen letartóztatottat a letartóztatást foganatosító intézet lehetőségei szerint kell elhelyezni egyedül, vagy másokkal közösen. Az ügyész, illetve a bíróság állást foglalhat az előzetes letartóztatás foganatosításának körébe tartozó egyes kérdésekben (pl. a letartóztatott levelezésének ellenőrzése, más letartóztatottat való érintkezés tilalma, stb.), az együttes elhelyezésnél, valamint a végrehajtás során ezen állásfoglalásokra is tekintettel kell lenni. Ezen túlmenően az elhelyezésnél biztonsági és nevelési szempontból az előzetesen letartóztatott előéletét és az általa elkövetett bűncselekményt is figyelembe kell venni.

Az előzetesen letartóztatott jogainak meghatározásánál két alapvető tényezőnek kellett érvényesülnie: az előzetesen letartóztatott a büntetőeljárás terheltje, de ugyanakkor fogvatartott személy, akivel szemben érvényesíteni kell a büntetés-végrehajtási intézet rendjét.

Az előzetes letartóztatás egy büntetőeljárási kényszerintézkedés, erre tekintettel a végrehajtására speciális szabályok vonatkoznak. Az előzetesen letartóztatott mozgási szabadsága, életrendje, a nála tartható tárgyak köre korlátozható. Külső munkáltatásban nem vehet részt, de kérelme esetén belső munkáltatásban, valamint a Befogadási és Fogvatartási Bizottság engedélye alapján oktatásban, képzésben, speciális programban részt vehet.

A büntető-eljárás érdekét szolgálja az a korlátozás, hogy az előzetesen letartóztatott a büntetés-végrehajtási intézeten belül csak felügyelet mellett járhat. Az előzetesen letartóztatott sajátos jogi helyzetét juttatja kifejezésre az a joga, hogy a saját ruháját viselheti. Fontos újítása a törvénynek, hogy bár az általános rezsimszabályokat tekinti kiindulópontnak, azoktól a parancsnok a rendelkezési jogkör gyakorlójának egyetértésével eltérhet, és enyhébb vagy szigorúbb szabályokat alkalmazhat. Előbbi esetben az előzetesen letartóztatott őrzése és felügyelete mérsékelten szigorú keretek között történik, mozgásának és életvitelének korlátozottsága csökken, bizonyos kedvezmények biztosítottak a számára, míg utóbbi esetben éppen az előzetesen letartóztatott fokozott őrzése és ellenőrzése a hangsúlyos.

A 392-393. §-hoz

A törvény az új büntetés-végrehajtási kódex megalkotásáról szóló 1415/2013. (VII. 5.) Korm. határozat 1. pont c) alpontja alapján a törvényi szintű szabályozást igénylő, de jelenleg rendeleti szintű szabályokat beemelte az új bv. törvénybe, ennek megfelelően a szabadságvesztés és előzetes letartóztatás végrehajtásának szabályairól szóló 6/1996. (VII. 12.) IM rendelet [a továbbiakban: 6/1996. (VII. 12.) IM rendelet] végrehajtási sorrendre vonatkozó rendelkezéseinek törvényi szintre emelése is megtörtént. A szakasz az előzetes letartóztatás foganatosítása során előforduló, más büntetőügyből eredő szabadságvesztés, elzárás végrehajtási sorendjét, „összeütközését” rendezi. Elsőbbséget élvez a szabadságvesztés foganatosítása, mely során figyelembe kell venni a folyamatban levő, előzetes letartóztatásból eredő körülményeket is. A terhelt hatósági úton történő felelősségre vonása, igazságszolgáltatása nem állhat meg más büntetőjogi igény érvényesítése során sem, azok párhuzamosan, egymást nem kizárva érvényesülhetnek.

A 394-397. §-hoz

Részletesen szabályozza a törvény az előzetesen letartoztatott jogait és kötelezettségeit, valamint a kapcsolattartásra vonatkozó rendelkezéseket. Az előzetesen letartóztatott jogait a 394. § (1) bekezdése sorolja fel. A felsorolást annak kiemelése vezeti be, hogy az előzetesen letartóztatott a büntető eljárási jogait gyakorolhatja. Ezt követően kiemelkedő figyelmet szentel a kapcsolattartás szabályozásának. A társadalmi, rokoni kapcsolatok fenntartása nagyban hozzájárul a sikeres reszocializációhoz, ahhoz, hogy a fogvatartott szabadulása után hatékonyabban visszailleszkedhessen a társadalmi életbe. Ennek megfelelően a kapcsolattartási formákat a törvény részletesen meghatározza. Garanciális jelentősége van annak, hogy nem csak a különböző kapcsolattartási formákat sorolja fel a törvény, hanem az érintkezési lehetőségek gyakoriságát is meghatározza. Azokat a lehetőségeket, amelyek a szabadságvesztés végrehajtása során az elítélteknél már alkalmazásra kerültek és beváltak, célszerű az előzetes letartóztatotti körre is kiterjeszteni, figyelembe véve a Be. letartóztatásra vonatkozó határidőit, és a büntetőeljárás elhúzódásából eredő börtönártalmak megelőzését.

Az intézet lehetőségeihez mérten, az előzetesen letartóztatott kérelmére részt vehet a nevelésben-oktatásban, szakképzésben, valamint arányos díjazás fejében munkát végezhet.

Az Európa Tanács Miniszterek Bizottsága 2007. július 13-án fogadta el a gyermekek szexuális kizsákmányolása és szexuális bántalmazása elleni védelméről szóló Egyezményt (a továbbiakban: Egyezmény). Az Egyezmény 15. cikkének (1) bekezdése szól a szerződő feleknek a hatékony intervenciós programok vagy intézkedések elősegítésének, illetve biztosításának kötelezettségéről abból a célból, hogy gyermekek elleni szexuális bűncselekmények ismételt elkövetését megelőzzék, illetve annak kockázatait csökkentsék az ilyen cselekmények elkövetőinél. A törvény 394. § (2) bekezdése az Egyezmény követelményeinek eleget téve az említett viselkedésterápián, csoportos foglalkozáson való részvétel lehetőségét a szexuális motívumú bűncselekmény elkövetése miatt előzetes letartóztatásban lévők számára is biztosítja.

A családi kötelék tiszteletben tartása és ezen belül a súlyos beteg hozzátartozó meglátogatása, valamint a kegyeleti jog az emberi méltóság része, és kizárólag magasabb rendű érdek esetén korlátozható, ezek a végrehajtás biztonsága, illetve a közbiztonság.

A törvény lehetővé teszi, hogy egyes jogok gyakorlását - pl. látogatók fogadása, munkavégzés, oktatásban való részvétel, csomagküldés, távbeszélő használat - legfeljebb öt napig az intézet parancsnoka felfüggeszthesse. Indokolt esetben az intézkedés időtartamát az országos parancsnok további öt nappal meghosszabbíthatja.

A házasságkötés, és a bejegyzett élettársi viszony létesítése az előzetesen letartóztatott esetében is adott családjogi intézmény, amelynek csak a rendelkezési jogkör gyakorlója szabhat korlátot az eljárás során.

Az előzetesen letartóztatottak elhelyezését alapvetően a 391. §-ban meghatározott elkülönítése szabályok szerint kell megoldani. Ugyanakkor a fogva tartó intézetben szervezett oktatásban, szakképzésben, reintegrációs programban vagy foglalkozáson való részvétel jellegéből kifolyólag olyan, hogy az elkülönítési szabályok betartása nem feltétlenül oldható meg, illetve nem is indokolt. Éppen ezért a parancsnok a bv. intézet biztonságának, valamint a rendelkezési jogkör gyakorlója előírásának szem előtt tartásával engedélyezheti, hogy az előzetesen letartóztatott az oktatásban, szakképzésben, programban vagy foglalkozáson részt vehessen. Az ugyanazon büntetőeljárásban letartóztatottak vonatkozásában az összebeszélés, az egymással való kapcsolattartás a büntetőeljárás sikerességét kedvezőtlenül befolyásolhatja. Erre tekintettel az egyazon büntetőeljárásban letartóztatottak elkülönítésére a törvény speciális szabályokat ír elő.

Az előzetesen letartóztatott tekintetében a törvény kiemeli, hogy bár főszabályként az előzetes letartóztatásban lévőt nem terheli munkavégzési kötelezettség, de ha saját kérelmére mégis munkát végezhet, akkor azt díjazás ellenében, ismereteinek és képességeinek megfelelően, fegyelmezetten, a munkahelyi és munkaköri szabályoknak megfelelően elvégezni, a munkavégzéssel kapcsolatos előírásokat megtartani, az előírt forma- illetve munkaruhát viselni, valamint a munkadíjából, illetve a letéti pénzéből a tartására fordított költségekhez hozzájárulni köteles.

A 398-401. §-hoz

A Jat. 4. §-a szerint, ha egy tárgykört törvény szabályoz, törvényben kell rendezni az alapvető jogintézményeket és a szabályozási cél megvalósulásával összefüggő lényeges garanciákat. Ezen előírásra tekintettel került sor a védővel való kapcsolattartást és az irattanulmányozást rendező, jelenleg a 6/1996. (VII. 12.) IM rendeletben rögzített szabályok törvényi szintre emelésére. A védővel való ellenőrzés nélküli kapcsolattartás a büntetőeljárás során érvényesülő bizalmi, garanciális elemként jelenik meg a fogvatartás során is. Ennek bv. intézeti érvényesülése, főbb részletszabályai kerülnek meghatározásra, valamint a „fegyverek egyenlőségének” elve alapján a tárgyalásokra, nyomozati cselekményekre való felkészülés zavartalan légkörét teremti meg a törvényi szintű szabályozás.

Újdonság az a rendelkezés, amely előírja a nemzetközi bűnügyi együttműködés során alkalmazható kényszerintézkedések hatálya alatt álló személy ellen külföldön folyamatban lévő büntetőeljárás során eljáró védőnek a fogva tartó büntetés-végrehajtási intézetbe való belépése kötelező engedélyezését.

A 402. §-hoz

Az előzetesen letartóztatottnak a hozzátartozóival és más személyekkel való kapcsolattartása a fogvatartás rendjének és biztonságának védelme érdekében ellenőrizhető.

A 403-405. §-hoz

Az előzetesen letartóztatott korlátlanul küldhet és fogadhat leveleket, ugyanakkor viszont főszabályként a levelezés költségeit neki kell viselnie, illetve az előzetes letartóztatás biztonsága és a fogvatartó intézet rendje és védelme érdekében tűrnie kell, hogy levelezését ellenőrizzék. Mentesül az ellenőrzés alól azonban az előzetesen letartóztatottnak a hatóságokkal, nemzetközi egyezmény alapján létrehozott nemzetközi szervezetekkel és a védővel, vagy nem magyar állampolgár előzetesen letartóztatott esetén államának konzuli képviselőjével való levelezése.

Az előzetesen letartóztatott legalább havonta két alkalommal fogadhat látogatót. A telefonbeszélgetés tekintetében nincs eltérés a korábbi szabályozáshoz képest.

A 406. §-hoz

A nyilatkozattétel, illetve a közzététel engedélyezésére és megtagadására az elítéltekre vonatkozó rendelkezéseket bizonyos eltérésekkel kell alkalmazni. A szabályozás két kérdésben tér el jelentősen az ott meghatározott (általános) szabályoktól:

Az előzetesen letartóztatott személy esetében csak a büntetőeljárás eredményessége, vagy a fogva tartó intézmény rendjének és biztonságának veszélyeztetése megállapíthatósága esetén van lehetőség a nyilatkozattétel korlátozására.

Nem az országos parancsnok dönt a közlésre szánt anyag engedélyezéséről vagy megtagadhatóságáról, hanem javaslatot készít a vádirat benyújtásáig az ügyésznek, azt követően a bíróságnak. Ennek értelmében az engedélyezésről vagy megtagadhatóságról az ügyész, vagy a bíróság - egyesbíróként - dönt. A végzés ellen benyújtott fellebbezést pedig a nyomozási bíró vagy a megyei (fővárosi) bíróság másodfokú tanácsa tanácsülésen bírálja el.

A (9) bekezdés szerint az ügyész és a bíróság eljárására egyebekben a büntetőeljárásról szóló törvény szabályai irányadóak, így a határidőkre, a végzés kézbesítésre vagy a végzéssel szemben fellebbezésre jogosultakra vonatkozó szabályokat megfelelően kell alkalmazni.

A (10) bekezdés szerinti értelmező rendelkezés bevezetése amiatt indokolt, mert az előzetes letartóztatás főszabály szerint büntetés-végrehajtási intézetben hajtható végre, azonban maga a törvény is több kivételt tesz ezen főszabály alól: fiatalkorú előzetes letartóztatását javítóintézetben kell végrehajtani, emellett ha ezt a nyomozási cselekmények elvégzése szükségessé teszi, rendőrségi fogdában is végrehajtható. Ezekben az esetekben ennek az intézménynek a rendjét és biztonságát kell szem előtt tartani a közlésre szánt anyag engedélyezése vagy megtagadhatósága esetén.

Az élet, a testi épség és az egészség elleni szándékos, ötévi vagy azt meghaladó szabadságvesztéssel büntetendő bűncselekmények (Btk. XV. Fejezet) és a nemi élet szabadsága és a nemi erkölcs elleni bűncselekmények (Btk. XIX. Fejezet) sértettjét kérelmére értesíteni kell az elítélt véglegesen vagy feltételesen történő szabadon bocsátásáról és a szabadságvesztés végrehajtásának félbeszakításáról, illetve javítóintézeti nevelés esetén a fiatalkorú végleges és ideiglenes elbocsátásáról. A kérelmet - melyet a sértett vissza is vonhat - a vádirat benyújtása előtt az ügyésznél, azt követően a bíróságnál kell benyújtani, melyben meg kell jelölni, hogy milyen lakcímre kéri a sértett az értesítést.

A 407. §-hoz

Az elítéltekkel ellentétben az előzetesen letartóztatottak munkavégzése nem kötelező, munkáltatásuk csak önkéntes vállalás folytán valósulhat meg. Amennyiben kérelmére részt vesz a munkáltatásban, úgy a dolgozókra vonatkozó szabályokat az ő vonatkozásában is érvényre kell juttatni. Így pl.: a munkavédelmi előírások betartása, fizetett szabadság kiadása, munkaegészségügyi vizsgálatok lefolytatása stb.

A 408-409. §-hoz

Fogvatartásának jellegére tekintettel az előzetesen letartóztatott számára nem adható a végrehajtás helyéül szolgáló intézet elhagyására feljogosító jutalom, így sem a látogató bv. intézeten kívüli fogadása, sem jutalom kimaradás, sem pedig jutalom eltávozás nem engedélyezhető a részére.

A fenyítések tekintetében garanciális jelentősége van annak, hogy a normaszöveg nem csak az alkalmazható fenyítések típusait sorolja fel, hanem azok mennyiségi határait is rögzíti. A munkára való ösztönzést szolgáló új szabálya a törvénynek, hogy a munkavégzésben résztvevő előzetesen letartóztatottal szemben tizenöt nap helyett csak legfeljebb tíz napig terjedő magánelzárás szabható ki.

A 410. §-hoz

A 6/1996. (VII. 12.) IM rendeletnek az előzetesen letartóztatott szabadítására vonatkozó szabályait a törvény lényegesebb változtatás nélkül emeli törvényi szintre.

A 411-412. §-hoz

Az érintett szakaszok a 6/1996. (VII. 12.) IM rendelet elmeállapot megfigyelésére és a kóros elmeállapotú előzetesen letartóztatott vizsgálatára vonatkozó rendelkezéseit emelik törvényi szintre. A büntetőeljárás során a bíróság a terhelt személyi oldalát is figyelembe veszi a döntése meghozatalakor. Amennyiben kóros elmeállapotra, pszichés zavarra utaló jelek mutatkoznak, az akár a büntethetőséget is befolyásolhatja. Amennyiben ilyen állapotra utaló jelek jelentkeznek az előzetes letartóztatás során, úgy azt a szakembereknek ki kell vizsgálni, melynek eredményét a későbbiekben figyelembe kell venni.

A 413. §-hoz

A hatályos rendelkezésekhez képest jóval részletesebb a fiatalkorúakkal szemben elrendelt előzetes letartóztatás javítóintézetekben történő végrehajtásának szabályozása. Esetükben a javítóintézeti nevelés végrehajtásának szabályait rendeli alkalmazni az új bv. törvény, az itt meghatározott eltérésekkel. Ez kiemelt jelentőségű a 12-14 életév közötti fiatalkorúak védelme szempontjából. A tizennegyedik életévet be nem töltött gyermekkorú fiatalt el kell különíteni a többi fiatalkorútól, mivel ebben az életkorban rendkívüli módon befolyásolhatóak, ugrásszerűen változik a testi fejlődés és célszerűnek mutatkozik az azonos életkorúak, fejlettségűek közös elhelyezése.

A 414. §-hoz

A törvény az előzetes letartóztatás javítóintézetben történő végrehajtására általában a javítóintézeti nevelés végrehajtására vonatkozó szabályait rendeli értelemszerűen alkalmazni. Kivételt képeznek azok az előírások, amelyek az előzetes letartóztatás kényszerintézkedés jellegéből adódóan nem alkalmazhatóak. Ilyenek: a javítóintézeti nevelés végrehajtásának felfüggesztésére, elhalasztására és félbeszakítására; a kimenőre, eltávozásra és szabadságra, valamint a tanulmányok folytatásához szükséges idő intézeten kívüli töltésére vonatkozó rendelkezések.

A törvény megengedi, hogy az előzetes letartóztatást javítóintézetben töltő fiatalkorút - kivételesen, a bíróság döntése alapján - legfeljebb öt napra, ideiglenesen büntetés-végrehajtási intézetben vagy rendőrségi fogdában helyezzék el.

Erre általában az egymást szorosan követő rendőrségi vagy ügyészségi kihallgatások esetén, illetve akkor kerülhet sor, ha a bíróság az ügyben több napos tárgyalást tűzött ki, ha a fiatalkorú szállítása a javítóintézet és a kihallgatás, illetve tárgyalás helye között a rövid időközök és a nagy távolság miatt nem oldható meg.

A törvény szerint a bíróságnak a tárgyalás előkészítése során az előzetes letartóztatásról szóló határozatáig az ügyész is jogosult dönteni a huszonnégy órát meg nem haladó tartamú ideiglenes elhelyezésről. Az ügyész ilyenkor köteles értesíteni a bíróságot az ideiglenes elhelyezésről.

A 415. §-hoz

A szakasz a javítóintézeti rendtartásról szóló 30/1997. (X. 11.) NM rendeletnek [a továbbiakban: 30/1997. (X. 11.) NM rendelet] a végrehajtási hely megváltoztatásáról szóló rendelkezését emeli törvényi szintre.

A 416. §-hoz

A törvény részletesen meghatározza, hogy mely esetekben kell a rendelkezési jogkör gyakorlójának döntetni a fiatalkorú előzetes letartóztatásáról. A döntés végrehajtásáról az előzetes letartóztatást foganatosító intézet gondoskodik.

A 417-418. §-hoz

A fiatalkorú az előzetes letartóztatás végrehajtása alatt csak rendkívül szűk körben hagyhatja el a javítóintézetet, sem javítóintézeten kívüli oktatásban, képzésben, munkafoglalkoztatásban nem vehet részt, sem betegszabadság, illetve javítóintézeten kívüli program nem engedélyezhető a számára. Fiatalkorú súlyosan beteg hozzátartozójának látogatására, illetve hozzátartozója temetésén való részvételre is csak rendőri kísérettel jogosult.

A 419. §-hoz

A törvény tételesen felsorolja, hogy kik azok, akikkel az előzetesen letartóztatott fiatalkorú ellenőrzés nélkül érintkezhet. Mindenki mással a kapcsolattartása ellenőrizhető.

A 420-421. §-hoz

A törvény a 30/1997. (X. 11.) NM rendeletnek az előzetesen letartóztatott fiatalkorú előállítására és kihallgatására, valamint szabadítására vonatkozó rendelkezéseit emeli törvényi szintre. Az előzetesen letartóztatott fiatalkorú szállítását a bíróság székhelye szerinti rendőrkapitányság végzi. Kivételes esetben az előzetesen letartóztatott fiatalkorú nyomozó hatóság általi kihallgatására a javítóintézetben is sor kerülhet.

Az előzetes letartóztatás megszűnésekor a fiatalkorút csak akkor lehet az intézetből elbocsátani, ha törvényes képviselője vagy megbízottja érte megjelenik. Egyéb esetben a gyermekek védelméről és a gyámügyi igazgatásról szóló törvény és végrehajtási rendelete szerint kell eljárni.

Az előzetesen letartóztatott fiatalkorú életkorára tekintettel a szakasz rendelkezik arról, hogy szabadulásakor a fiatalkorút kinek kell átadni, illetve hogy az átvételre jogosult személy meg nem jelenése esetén a fiatalkorút gyermekotthonban kell elhelyezni. A rendelkezés célja, hogy a szabaduló fiatalkorú ne maradjon tényleges felügyelet nélkül.

A törvény rögzíti, hogy az előzetesen letartóztatott fiatalkorú a szabadulásáról szabadulási igazolást kell kiállítani, és meghatározza azok körét, akiket a szabadulásról értesíteni szükséges.

A 422. §-hoz

A katonának minősülő személyek előzetes letartóztatásának helye eltérhet az általános szabályoktól, így bv. intézeten kívül katonai fogdán is elhelyezhetők. Különös elkülönítési szabálynak kell érvényesülni az elhelyezés során, amikor a különböző állománycsoportúakat egymástól el kell különíteni. Szintén speciális szabály érvényesül, amikor az ügyész, bíró, vagy más hatóság elé állításkor egyenruha viselési kötelezettséget fogalmaz meg a törvény. A munkáltatói jogkört gyakorló parancsnok felelősséggel tartozik a beosztottai irányába, és egyes személyek távolléte nem akadályozhatja a fegyveres szerv törvényes, zavartalan működését, így a befogadásról és szabadításról értesíteni kell, hogy a szükséges intézkedések kellő időben megtörténhessenek.

A 423. §-hoz

A nemzetközi bűnügyi együttműködéssel összefüggésben kényszerintézkedés hatálya alatt álló személy elhelyezésére a Fővárosi Büntetés-végrehajtási Intézetben kerül sor. A törvény egyértelműen rögzíti, hogy a kényszerintézkedés jellegétől függően ki jogosult a szabadulás kérdésében dönteni.

XXX. Fejezet

AZ IDEIGLENES KÉNYSZERGYÓGYKEZELÉS VÉGREHAJTÁSA

A 424. §-hoz

Az (1) bekezdésben foglalt rendelkezés az ideiglenes kényszergyógykezelés végrehajtására a kényszergyógykezelésre vonatkozó szabályokat rendeli alkalmazni, amennyiben az ideiglenes kényszergyógykezelésre vonatkozó fejezet másként nem rendelkezik.

A (2) bekezdés a jelenleg hatályban lévő, a kényszergyógykezelés és az ideiglenes kényszergyógykezelés végrehajtásáról, valamint az Igazságügyi Megfigyelő és Elmegyógyító Intézet feladatairól, működéséről szóló 36/2003. (X. 3.) IM rendelet (a továbbiakban: IM Rendelet) 16. § (2) bekezdésében található szabályt emeli törvényi szintre, a (3) bekezdésben szereplő rendelkezés a jelenleg hatályos Bv. tvr. 83. § (1a) bekezdésében foglalt szabályt veszi át, a (4) bekezdés az IM Rendelet 16. § (1) bekezdés a) és b) pontjával, az (5) bekezdés az IM Rendelet 16. § (1) bekezdés c) pontjával megegyező rendelkezést tartalmaz.

A (6) bekezdésben foglalt szabály az ideiglenesen kényszergyógykezeltnek a védővel, illetve a hazája konzuli tisztségviselőjével való kapcsolattartására az előzetesen letartóztatottra vonatkozó garanciális rendelkezést veszi át. Rendelkezik a törvényes képviselővel való szóbeli érintkezésről is.

A (7) bekezdés biztosítja a rendelkezési jogkör gyakorlójának az elkülönítés, a fokozott őrzés, a kapcsolattartás tekintetében való rendelkezés jogát.

A 425. §-hoz

A rendelkezés a Bv. tvr. 83. § (6) bekezdésének első mondatát veszi át azzal, hogy a részletes kórrajzkivonatnak az ideiglenes kényszergyógykezelés határidejének lejártát megelőző legalább tizenöt nappal az ügyész számára való megküldését írja elő.

A 426. §-hoz

Az (1) bekezdésben szereplő szabály a Bv. tvr. 83. § (6) bekezdés második mondatának, illetve az IM Rendelet 16. § (3) bekezdés második mondatának rendelkezését veszi át.

A (2) bekezdés azokat az eseteket veszi számba, amikor az ideiglenesen kényszergyógykezeltet el kell bocsátani a kényszerintézkedést végrehajtó büntetés-végrehajtási egészségügyi intézetből.

A (3) bekezdés rendelkezése a Bv. tvr. 84/B. § (1) bekezdés b) pontját, illetve az IM Rendelet 17. § (1) bekezdését veszi át.

A (4) bekezdés az IM Rendelet 17. § (3) bekezdését emeli magasabb jogszabályi szintre.

A (6) bekezdés azon esetekre tartalmaz rendelkezést, amikor az ideiglenes kényszergyógykezelés megszüntetését követően az ideiglenes kényszergyógykezeltnek személyi szabadság elvonásával járó büntetést vagy kényszerintézkedést, illetve idegenrendészeti vagy menekültügyi őrizetet kell töltenie.

XXXI. Fejezet

AZ ŐRIZET VÉGREHAJTÁSA

A 427. §-hoz

Az (1) bekezdés az őrizet végrehajtására az előzetes letartóztatás szabályait rendeli alkalmazni, ha az őrizetet szabályozó fejezet másként nem rendelkezik.

A (2) bekezdés az őrizet végrehajtási helyeként a rendőrségi fogdát határozza meg.

A (3) bekezdésben foglalt rendelkezés a rendőrségi fogdák rendjéről szóló 19/1995. (XII. 13.) BM rendelet (a továbbiakban BM Rendelet) 2. § (1) bekezdés a) pontjában szereplő szabályt emeli törvényi szintre. A védelem jogának érvényesülése érdekében rendelkezik továbbá arról, hogy meghatalmazás aláírása érdekében az ügyvéd belépését a fogda területére hivatali időn kívül is biztosítani kell.

A (4) bekezdés az arányosság követelményét érvényesíti a jogkorlátozásokkal kapcsolatban az őrizet végrehajtása során.

Minthogy az őrizet legfeljebb hetvenkét óráig tarthat, az (5) bekezdés úgy rendelkezik, hogy az őrizetes a fogdában folytatott munkáltatásban vagy oktatásban nem vehet részt, a fogdában házasságot nem köthet, bejegyzett élettársi kapcsolatot nem létesíthet.

Az őrizet leghosszabb tartamának viszonylagos rövidségére figyelemmel a (6) bekezdés kizárja fegyelmi eljárás lefolytatását az őrizetessel szemben, hiszen az legtöbb esetben nem fejezhető be az őrizet tartama alatt.

A (7) bekezdés a BM Rendelet 4. § (4) bekezdésének rendelkezései veszi át.

A (8) bekezdés a BM Rendelet 2. § (10) bekezdését emeli magasabb jogszabályi szintre azzal a változtatással, hogy a fogvatartásért a rendőrkapitányság fogdája tekintetében is a rendőrfőkapitány felelős.

A (9) bekezdés értelmező rendelkezést tartalmaz.

A 428. §-hoz

Az (1) bekezdés a BM Rendelet 15. § (1) bekezdésének első mondatában foglalt rendelkezést emeli törvényi szintre.

A (2) bekezdés értesítési kötelezettséget határoz meg az őrizetbe vett személy befogadásával kapcsolatban.

A (3) bekezdés magasabb jogszabályi szinten fogalmazza meg és a beszámításról való rendelkezéssel pontosítja a BM Rendelet 36. § (1) bekezdés c) pontjában található szabályt az őrizet lejárta tekintetében.

A 429. §-hoz

Az (1) bekezdés meghatározza, hogy a rendelkezési jogkör gyakorlójának döntési jogosultsága mire terjed ki.

A (2) bekezdés az őrizetbe vett személynek a hozzátartozójával való kapcsolattartás egyes formáiról rendelkezik. Az egyes kapcsolattartási formák gyakoriságát, illetve időtartamát az őrizet leghosszabb időtartamára figyelemmel határozza meg.

A (3) bekezdés az őrizetbe vett személynek a hozzátartozóján kívüli más személlyel való kapcsolattartásról tartalmaz rendelkezést.

Az eljárási cselekmények zavartalan elvégzésének lehetővé tétele érdekében a (4) bekezdés úgy rendelkezik, hogy a kapcsolattartás joga nem gyakorolható, ha az őrizetbe vett személlyel szemben eljárási cselekményt folytatnak. Ugyancsak rendelkezik az emiatt elmaradt kapcsolattartás pótlásáról.

Az (5) bekezdésben foglalt szabály a rendelkezési jogkör gyakorlójának értesítését írja elő arra az esetre, ha a fogvatartásért felelős a rendelkezési jogkörbe tartozó döntés szükségességét észleli.

A 430. §-hoz

Az (1) bekezdésben szereplő rendelkezés a BM Rendelet 9. § (3) bekezdésének szabályát veszi át.

A (2) bekezdés a BM Rendelet 9. § (4) bekezdésének és - az őrizet leghosszabb tartamából fakadó eltéréssel - a 9. § (5) bekezdés első mondatának rendelkezését emeli törvényi szintre.

A 431. §-hoz

Az (1) bekezdés törvényi szinten fogalmazza meg a BM Rendelet 16. § (6) bekezdés első mondatában szereplő rendelkezést.

A (2) bekezdés a BM Rendelet 16. § (7) bekezdésében foglalt rendelkezést fogalmazza meg az őrizetre.

A (3) bekezdés értesítési kötelezettséget határoz meg az őrizetbe vett személy szabadítása esetére.

XXXII. Fejezet

A RENDBÍRSÁG HELYÉBE LÉPŐ ELZÁRÁS VÉGREHAJTÁSA

A 432. §-hoz

A törvény külön fejezetben foglalkozik a rendbírság helyébe lépő elzárás végrehajtásával, ugyanakkor viszont általános szabály, hogy a külön nem szabályozott kérdésekben a büntetőjogi elzárás szabályai alkalmazandóak. Az elzárás e típusának szabályai a büntetőjogi elzáráshoz képest enyhébbek. A rendbírság helyébe lépő elzárásra kötelezett sem tanulmányok folytatására, sem munkavégzésre nem köteles. Ezen túlmenően a távbeszélő használat, a látogató fogadás, a kimaradás és a szabad levegőn tartózkodás tekintetében is kedvezőbbek a rá vonatkozó előírások.

XXXIII. Fejezet

A SZABÁLYSÉRTÉSI ELZÁRÁS VÉGREHAJTÁSA

A 433. §-hoz

A törvény az átláthatóság érdekében külön részben szabályozza a szabálysértési elzárás végrehajtását, azonban háttérszabályként itt is figyelemmel kell lenni az elzárásra vonatkozó rendelkezésekre. Az elzáráshoz képest különös szabályok vonatkoznak a szabálysértési elzárás végrehajtásának félbeszakítására, valamint a végrehajtás akadályai tekintetében is eltér a törvény az elzárásra vonatkozó előírásoktól. Tekintettel arra, hogy itt egy szabálysértési szankcióról van szó, a katona fogalmára a Szabs. tv. rendelkezései irányadóak.

-----STARTING---POINT---VEGE---

ZÁRÓ RENDELKEZÉSEK

A 434. §-hoz

A szakasz felhatalmazó rendelkezéseket tartalmaz.

A 435. §-hoz

A 435. § (1) az új büntetés-végrehajtási törvény 2015. január 1-ei hatályba lépéséről szól. A (2) bekezdés sorolja fel azokat a rendelkezéseket, amik csak 2016. január 1-től léphetnek hatályba, tekintettel arra, hogy e szakaszok csak a Központi Kivizsgáló és Módszertani Intézet felállítását és működésének megkezdését követően lesznek alkalmazhatóak.

A 436. §-hoz

Átmeneti rendelkezéseket tartalmaz.

A 437. §-hoz

Az (1) bekezdés hatályon kívül helyezi a büntetések és az intézkedések végrehajtásáról szóló 1979. évi 11. törvényerejű rendeletet.

A (2) bekezdés a 436. § (10) bekezdésének hatályon kívül helyezését rögzíti figyelemmel arra, hogy az ott meghatározott feladatok ellátását 2016. január 1-től a Központi Kivizsgáló és Módszertani Intézet veszi át.

A 438. §-hoz

Az Európai Unióban nemrégiben több olyan irányelvet fogadtak el, amelyek esetében az Európai Unió jogának való megfelelést biztosító szabályokat már indokolt a Bv. törvényben is megjeleníteni. Ezen irányelvek átültetési határideje vagy lejáróban van, vagy a lejárati időpont a közeljövőben lesz esedékes.

1. 2009. november 30-án került elfogadásra a büntetőeljárásokban a gyanúsítottak vagy vádlottak eljárási jogainak megerősítését célzó ütemtervről szóló tanácsi állásfoglalás (Roadmap). A Roadmap egy középtávú cselekvési terv, amely meghatározza a jövőbeni jogalkotási intézkedések irányát a terheltnek biztosítandó jogokkal kapcsolatban.

a) A Roadmap alapján kidolgozott és elfogadott első jogi aktus a büntetőeljárás során igénybe vehető tolmácsoláshoz és fordításhoz való jogról szóló, 2010. október 20-i 2010/64/EU európai parlamenti és tanácsi irányelv (Measure A), amely a büntetőeljárás során igénybe vehető tolmácsolás és fordítás terén alkalmazandó közös minimumszabályokat állapít meg a tagállamok közötti kölcsönös bizalom fokozása céljából. Az irányelv biztosítani kívánja a gyanúsítottak vagy a vádlottak tolmácsoláshoz és fordításhoz való jogát a büntetőeljárás során, a tisztességes eljáráshoz való joguk biztosítása érdekében. Az irányelv átültetési határideje 2013. október 27. Az irányelv a 2. cikkében a tolmácsoláshoz való jogot, a 3. cikkében pedig a lényeges iratok lefordításához való jogot szabályozza, amely kötelezettségeknek a törvény 12. § (1)-(2) bekezdései felelnek meg.

b) A terheltek eljárási jogait biztosító második jogi aktus a büntetőeljárás során a tájékoztatáshoz való jogról szóló, 2012. május 22-i 2012/13/EU európai parlamenti és tanácsi irányelv (Measure B), amely meghatározza azokat a közös minimumkövetelményeket, amelyeket a bűncselekmény elkövetésével gyanúsított vagy megvádolt személy részére a jogaival és az ellene emelt váddal kapcsolatban adott tájékoztatásra kell alkalmazni, a tagállamok közötti kölcsönös bizalom erősítése céljából. Az irányelv értelmében az illetékes hatóságoknak - szóban vagy írásban - az irányelvben előírtaknak megfelelően haladéktalanul tájékoztatniuk kell a terheltet ezekről az eljárás tisztességességének megóvásához nélkülözhetetlen jogokról. Az irányelv átültetési határideje 2014. június 2. Az irányelv előírja, hogy az őrizetbe vett terheltek számára a jogaikról szóló tájékoztató levelet írásban kell átadni, amelyet maguknál is tarthatnak, illetve meghatározza az írásbeli tájékoztató kötelező tartalmi elemeit. Emellett az irányelv rendelkezéseket tartalmaz a váddal kapcsolatos tájékoztatáshoz való jogról és az ügy irataiba való betekintési jogot is részletesen szabályozza. A fenti rendelkezéseknek való megfelelést a törvény 12. § (2)-(5) bekezdései biztosítják.

2. A Bv. törvény 13. §-a jelenleg a még hatályban lévő, a büntetőeljárásban a sértett jogállásáról szóló, 2001. március 15-i 2001/220/IB tanácsi kerethatározat 4. cikk (3) bekezdésének való megfelelést szolgálja a sértett értesítéshez való jogával kapcsolatban.

Ugyanakkor a Tanács az áldozatok jogainak és védelmének különösen a büntetőeljárások során való megerősítésére vonatkozó ütemtervről szóló, 2011. június 10-i állásfoglalásában (Budapest Ütemterv) kijelentette, hogy uniós szinten kell fellépni a bűncselekmények áldozatai jogainak megerősítése, valamint fokozott támogatásuk és védelmük érdekében. Ebből a célból és az említett állásfoglalással összhangban uniós szinten a bűncselekmények áldozatainak jogaira, támogatására és védelmére vonatkozó minimumszabályok megállapításáról és a 2001/220/IB tanácsi kerethatározat felváltásáról szóló, 2012. október 25-i 2012/29/EU európai parlamenti és tanácsi irányelvet fogadták el, amelynek célja, hogy felülvizsgálja és kiegészítse a 2001/220/IB kerethatározatban lefektetett elveket, valamint hogy az Unió egészében jelentős előrelépést tegyen az áldozatoknak - különösen a büntetőeljárások keretében - biztosított védelem szintje tekintetében. Az irányelv átültetési határideje 2015. november 16. Az irányelv 6. cikk (5) bekezdése a tagállamok számára előírja annak biztosítását, hogy az áldozatoknak lehetőségük legyen indokolatlan késedelem nélkül értesítést kapni arról, ha az őket érintő bűncselekmények miatt előzetes letartóztatásban levő terhelt vagy elítélt személyt szabadon bocsátották vagy az az őrizetből megszökött. Emellett a tagállamok biztosítaniuk kell, hogy az elkövető szabadon bocsátása vagy szökése esetén az áldozatokat tájékoztassák a védelmük érdekében hozott valamennyi releváns intézkedésről. A (6) bekezdés alapján az áldozatokat kérelemre az (5) bekezdésben előírt tájékoztatásban kell részesíteni, legalább azokban az esetekben, amikor sérelem veszélyének vagy azonosított kockázatának vannak kitéve, kivéve, ha az értesítés miatt az elkövető lenne kitéve sérelem azonosított kockázatának. E rendelkezéseknek való megfelelést szintén szolgálja a törvény 13. §-a.