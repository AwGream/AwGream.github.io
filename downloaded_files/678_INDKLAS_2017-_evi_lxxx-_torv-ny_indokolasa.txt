2017. évi LXXX. törvény indokolása

az egyrészről az Európai Unió és tagállamai, másrészről Új-Zéland közötti kapcsolatokról és együttműködésről szóló partnerségi megállapodás kihirdetéséről

Általános indokolás

A törvény célja az egyrészről az Európai Unió és tagállamai, másrészről Új-Zéland közötti kapcsolatokról és együttműködésről szóló partnerségi megállapodás (a továbbiakban: Megállapodás) kötelező hatályának elismerése, valamint törvényben való kihirdetése.

Az Európai Unió Tanácsa 2012. június 25-én felhatalmazta a Bizottságot és az Unió külügyi és biztonságpolitikai főképviselőjét, hogy kezdjenek tárgyalásokat a Megállapodás létrehozásáról, amely az EU és Új-Zéland közötti kapcsolatokról és együttműködésről szóló, 2007. szeptember 21-i együttes politikai nyilatkozat helyébe lép. A tárgyalások 2014. július 30-án sikeresen lezárultak és a Megállapodást 2016. október 5-én írták alá Brüsszelben.

A Megállapodás átfogó jogalapot biztosít az EU és Új-Zéland közötti kapcsolatokhoz és jelentősen hozzájárul a partnerség javításához, amely a közös értékekre és elvekre épül. A Megállapodás kötelező erejű politikai záradékokat is tartalmaz, amelyekben az EU és Új - Zéland kinyilvánítják kötelezettségvállalásaikat olyan területeken, mint az emberi jogok, a nonproliferáció és a terrorizmus elleni küzdelem.

A Megállapodás értelmében az együttműködés alapját az emberi jogok és a demokratikus alapelvek, a nemzetközi jog és az ENSZ Alapokmányában rögzített elvek tiszteletben tartása képezi. A politikai záradékok alkalmazásáról szóló uniós megközelítésnek megfelelően a Megállapodás alapvető elemeinek különösen súlyos és jelentős megsértése esetén a Megállapodás felfüggeszthető vagy megszüntethető.

A Megállapodás a gazdasági és kereskedelmi kérdésekben folytatott együttműködésre is kiterjed, emellett szakpolitikai területek széles körére - így például az egészségügyre, a környezetvédelemre, az éghajlatváltozásra, az energiaügyre, az oktatásra, a kultúrára, a munkaügyre, a katasztrófavédelemre, a tengerügyre és a halászatra, a közlekedésre, a jogi együttműködésre, a pénzmosásra és a terrorizmus finanszírozására, a szervezett bűnözésre és a korrupcióra - vonatkozó együttműködést is szabályoz.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás X. címből és 60 cikkből áll, felépítése a következő:

Általános rendelkezések (I. cím),

Politikai párbeszéd és együttműködés külpolitikai és biztonsági kérdésekben (II. cím),

Együttműködés a globális fejlesztés és a humanitárius segítségnyújtás tekintetében (III. cím),

Együttműködés gazdasági és kereskedelmi kérdésekben (IV. cím),

Együttműködés a szabadságon, a biztonságon és a jogérvényesülésen alapuló térség területén (V. cím),

Együttműködés a kutatás, az innováció és az információs társadalom terén (VI. cím),

Együttműködés az oktatás, a kultúra és az emberek közötti kapcsolatok terén (VII. cím),

Együttműködés a fenntartható fejlődés, az energiaügy és a közlekedés terén (VIII. cím),

Intézményi keret (IX. cím),

Záró rendelkezések (X. cím).

A Megállapodás vegyes bizottságot hoz létre a szerződő felek képviselőiből, amelynek célja, hogy figyelemmel kísérje és előmozdítsa a Megállapodás végrehajtását, valamint a felek közötti kétoldalú kapcsolatok fejlődését. A Megállapodás hatálybalépéséig annak egyes rendelkezéseit az 58. cikk (2) bekezdése alapján az EU és Új-Zéland között ideiglenesen alkalmazni kell uniós hatáskörbe tartozó kérdések esetében.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba. A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.