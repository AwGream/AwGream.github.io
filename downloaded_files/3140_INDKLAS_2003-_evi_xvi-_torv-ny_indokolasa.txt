2003. évi XVI. törvény indokolása

az agrárpiaci rendtartásról

-----STARTING---POINT---ALTALANOS--- 

Az agrárpiac szabályozás jogszabályi alapját és működését napjainkig a többször módosított 1993. évi VI. törvény rögzíti. Kiépült és folyamatosan működik a sajátos (hazánk adottságait, lehetőségeit figyelembe vevő) intézményrendszer és eszközrendszer.

Az évek során bekövetkezett változások, az agrárpiaci rendtartás működésének tapasztalatai, az új típusú agrárpiaci szabályozásra törekvés, valamint az Európai Uniós csatlakozásra történő felkészülés igényli egy új törvény megalkotását. Ezzel megelőzve azon nem kívánt helyzet kialakulását, mely szerint az Európai Unióhoz történő csatlakozás pillanatában - a sok tekintetben alapvetően az EU joganyagával ellentétes jelenleg hatályos - 1993. évi VI. törvény hatályon kívül helyezése következtében szabályozatlan maradna az agrárpiaci szabályozás számos területe, ami megnehezítené, egyes esetekben lehetetlenné tenné az EU szabályainak magyarországi alkalmazását.

Ennek során a törvény intézményi elemeiben, eszközrendszerében és működési mechanizmusában a fenti előírásoknak megfelelően megváltozik, fogalomrendszere, tartalma megegyezik az Európai Unió agrárpiaci szabályozásában használt terminológiákkal, fogalmakkal, és a mögötte lévő tartalommal, és jó alapot teremt a mezőgazdasági termelők Európai Uniós csatlakozásra történő felkészítésére.

A törvény biztosítja a földművelésügyi és vidékfejlesztési miniszternek a megfelelő szabályozási hatáskört és jogkört, mely az agrárgazdaság fejlesztéséről szóló 1997. évi CXIV. törvényben a számára megállapított kötelezettségek teljesítésének alapját teremti meg.

Az agrárgazdaság fejlesztéséről szóló törvény 3. § (1) bekezdése meghatározza azokat a fő célkitűzéseket, melyeknek az agrárgazdaságban érvényesülniük kell. Ezek:

- a termelés versenyképességének javítása, a mezőgazdasági termelés és a piaci szabályok feltételeinek olyan alakítása, melynek eredményeként elsősorban hazai termékekkel, megfelelő mennyiségben és minőségben legyen kielégíthető a lakosság élelmiszerkereslete;

- a nemzetgazdaság más ágazataihoz viszonyított esélyegyenlőség megteremtése, továbbá annak elősegítése, hogy az agrártermelésből élők arányos tőke- és munkajövedelmet szerezhessenek meg;

- a kedvező agráradottságok gazdaságos, exportorientált termelés szolgálatába állítása.

Az agrárpiaci rendtartásról szóló új törvény a céljainak, eszközeinek, módszereinek összhangját teremti meg az agrárgazdaság fejlesztéséről szóló törvény fenti rendelkezéseivel, célkitűzéseivel.

Az agrárgazdaság szerte a világon a gazdaság fontos, különleges szerepet betöltő, rendkívül ellentmondásos és folyamatosan változó területe. Erre tekintettel a fejlett piacgazdasággal rendelkező országokban - különösen az Európai Unióban - mindenhol működik egy sajátos és a nemzeti érdekeket is figyelembe vevő agrárszabályozási mechanizmus.

Az új törvény jellegét tekintve kerettörvény. Mivel fogalomhasználatában és rendszerében az EU-ban is alkalmazott elemeket tartalmaz, lehetővé teszi a szabályozás és végrehajtás EU-konform átalakítását. E két sajátosságából adódóan a megfelelő módosításokkal a csatlakozást követően is fennmaradhat, mivel az EU közös piaci szervezetei (az ún. CMO-k) a törvény keretei közé beleilleszthetők. Mindezek ellenére az EU csatlakozás által várhatóan negatívan érintett (pl. sertés, baromfi) ágazatok fennmaradásának feltételeit teremti meg az által, hogy jogalapot teremt az EU csatlakozást követően bizonyos nemzeti támogatások alkalmazhatóságához.

Az új törvény biztosítja az új intézmény és eszközrendszer működésének begyakorlását, még az Európai Unióhoz történő csatlakozásunk előtt. Ez egy betanulási időszak lehet az államigazgatási szervezetek és az agrárpiac szereplői számára.

A törvényalkotás célja az Európai Unióban alkalmazott agrárszabályozás folyamatos, lehetséges bevezetésének, valamint az Európai Unióhoz történő csatlakozás agrárpiaci szabályozási feltételeinek megteremtése, és az Európai Uniós piacszabályozási gyakorlat átvételének megkönnyítése. Az új törvény rendelkezik az átmeneti időszak szabályozásáról, valamint, ahol lehetséges, ott megteremti a szabályozásban az EU-konformitást és az EU piaci szabályozás csatlakozás utáni alkalmazhatóságának alapjait.

Célja továbbá, hogy a mezőgazdaságból élők számára méltányos jövedelem elérésének lehetőségét, a mezőgazdasági termelékenység növelését, az agrárpiac stabilizációját, az állampolgárok élelmiszerekkel történő folyamatos ellátását biztonságosan és megfelelő áron biztosítsa.

A törvény az agrárpiaci szabályozásnak, illetve az Európai Unióban alkalmazott termékpályás szabályozásnak a keretét adja csak meg, a termékpályákra vonatkozó rendelkezéseket - a törvényi előírásoknak megfelelően - a végrehajtási rendelet tartalmazza majd, így biztosítva az aktuális piaci helyzethez való gyors és rugalmas alkalmazkodást.

-----STARTING---POINT---RESZLETES---

Az 1-2. §-hoz

A törvény hatálya kiterjed egyrészt a törvény mellékletében meghatározott termékcsoportokra, amelynek részletes felsorolását a vámtarifáról szóló 1995. évi CI. törvény 22. § a) pontja szerinti külön jogszabály határozza meg, másrészt azokra a jogi személyekre, jogi személyiség nélküli gazdasági társaságokra és egyéb gazdálkodó szervezetekre, természetes személyekre, egyéni vállalkozókra, családi gazdálkodókra, akik, illetve amelyek ezen termékeket megtermelik, előállítják, feldolgozzák, illetve kül- és belkereskedelmi forgalomba hozzák.

Természetesen a törvény rendelkezései az említett személyekre és szervezetekre csak abban a vonatkozásban és annyiban alkalmazhatóak, amennyiben azok a törvény tárgyi hatálya alá tartozó termékekkel végeznek termelési, feldolgozói, vagy kereskedelmi tevékenységet. Egyéb esetben rájuk csak a gazdálkodással kapcsolatos egyéb jogszabályok vonatkoznak.

A fentiekben felsoroltak mellett a törvény hatálya az azonos vagy hasonló terméket termelő, feldolgozó és forgalmazó szervezetek és személyek az egyesülési jogról szóló 1989. évi II. törvény alapján létrehozott, bírósági nyilvántartásba vett és a földművelésügyi és vidékfejlesztési miniszter (a továbbiakban: miniszter) által 2002. december 31-ig elismert, nem nyereségérdekelt terméktanácsok szervezetére, valamint a hegyközségek országos szervezetére akkor terjed ki, ha tevékenységüket e törvényben meghatározott rendelkezések alapján végzik.

Az egységes jogalkalmazás biztosítása érdekében a törvényben használt fogalmak értelmezését külön szakasz tartalmazza.

A 3-5. §-hoz

Az agrárpiaci rendtartás intézményrendszere az eddigiekhez képest jelentősen átalakul, korszerűsödik, melynek során figyelembe vételre kerülnek az Európai Unió Közös Agrárpolitikáját működtető intézményrendszerrel szemben támasztott követelmények.

Az agrárgazdaság fejlesztéséről szóló 1997. évi CXIV. törvény fő szabályként határozza meg, hogy az agrárgazdaság, azon belül az agrárpiaci szabályozás feladatainak ellátásáért első helyen a mindenkori földművelésügyi és vidékfejlesztési miniszter a felelős. Ettől való eltérést a törvény csak kivételes esetekben enged.

Az agrárpiaci rendtartás irányításával, szervezésével és szabályozásával kapcsolatos tevékenységet a miniszter, a működtetésével kapcsolatos tevékenységet az Agrárintervenciós Központ (a továbbiakban AIK), valamint a termékpálya bizottságok (a továbbiakban: Bizottság) látják el, e törvényben előírt rendelkezések szerint.

A miniszter szerepe a szabályozásban jelentősen megerősödik. A jelenleg hatályos törvénytől eltérően egyeztetési kötelezettség működik a Bizottságokban, viszont felelősségének jelentős növekedése szükségessé teszi a hatáskör és jogkör ennek megfelelő erősítését is.

A Bizottság agrárpiaci rendtartási döntéseket előkészítő, egyeztető fórum, mely véleményt nyilvánít, és javaslatot tesz az adott termékpályán a törvény hatálya alá tartozó termékek termelését, bel- és külkereskedelmi forgalmát illetve az alkalmazandó piacvédelmi intézkedéseket érintő agrárszabályozási kérdésekben. Összetétele a piacszabályozás nagyobb társadalmi ellenőrzését biztosítja.

A Bizottság feladatai a miniszter felügyelete alatt működő piaci információs rendszer által biztosított információk alapján a piaci helyzet értékelése, a termelési statisztikák elemzése, termésbecslés, mérlegkészítés, előrejelzés, javaslattétel jogszabály alkotására és módosítására, a termékpálya-szabályozás hatásainak értékelése, az Európai Unióhoz való csatlakozás felkészülési feladataiból, illetve a tagsági viszonyból eredő döntés-előkészítő operatív egyeztetés. A Bizottságokat azért kell megfelelő szervezeti keretek között működtetni, hogy a Bizottság állásfoglalása rögzíthető legyen.

A Bizottságok szerepe, feladata jelentősen más jellegű lesz, mint a jelenleg működő Agrárpiaci Rendtartás Tárcaközi Bizottságé. Az elsősorban konzultációs fórumként működő Bizottságok feladatai között szerepel az EU piacszabályozása szerinti tagországi döntési hatáskörbe utalt szabályozásokkal kapcsolatos hazai rendeletek előkészítése és a rendelettervezetek megvitatása, a brüsszeli termékpálya Irányító Bizottságokban (Management Committee-k) képviselendő tagállami álláspont kialakításának koordinációja és az egyes EU rendelkezéseken kívül eső piaci szabályozás megalkotásának előkészítése, illetve a Közös Agrárpolitika változásának nyomon követése. A Bizottságok a Közös piaci szervezeteknek, azaz a termékpálya szabályozások működtetésének legfontosabb testületei. A törvény lehetőséget biztosít arra, hogy a termékpálya bizottságok összetételükben az egyes termékpályák sajátosságaihoz igazodóan reprezentálják a termékpálya szereplőit és azok termékpályán képviselt súlyát. Ezt az ügyrendekben rögzíteni kell.

A Bizottságok szerveződése az EU Irányító Bizottságokhoz hasonlóan termékpályánként történik és működésük elvei is követik e bizottságok rendjét. Az EU-ban az irányító bizottságok tagjai az egyes tagállamok szakértő képviselői, melyek a bizottság ülésein az EU Bizottságának szakértői által készített javaslatokat tárgyalják meg, illetve feléjük jelzik az ágazat tagországi problémáit. A Magyarországon felállított termékpálya bizottságok mögött is áll szakembergárda, melynek munkatársai a termékpálya bizottságok tevékenységét koordináló és azok titkársági funkcióját is ellátó FVM főosztályokon dolgoznak. A bizottság FVM-en kívüli tagjai - az ágazatok különböző szakterületeinek szakértőiként - lehetőséget kapnak a minisztériumban kialakítandó termékpálya-szabályozási döntésekhez információik, érvanyagaik átadására, illetve folyamatos, naprakész tájékoztatást kapnak a termékpályához kapcsolódó döntés-előkészítő munkáról és megszületett döntésekről.

A törvény felhatalmazza a kormányt, hogy a termékpálya bizottságok általános működési rendjét rendeletben határozza meg. Ezen túlmenően a Bizottságok létrehozásáról és a működés egyes elemeiről a miniszter külön jogszabályban, illetve a titkárság létrehozásáról és működéséről a Minisztérium Szervezeti és Működési Szabályzatában rendelkezik, melynek keretében meghatározza a működési feltételeket, a szervezeti felépítést és az elhelyezést. A működés részletes szabályait a bizottság ügyrendjében írja le. A működési költségek vonatkozásában a törvény nem rendelkezik, mivel a miniszter döntése alapján az átszervezésből vagy új szervezeti megjelenésből eredő esetleges többletköltség a költségvetési törvényben szabályozott “Földművelésügyi és Vidékfejlesztési Minisztérium” fejezetből finanszírozandó, hasonlóan a minisztérium bármely más szervezeti költségeihez. A felmerülő működési költségek nem járnak költségvetési többletigénnyel.

A Bizottság szavazati joggal rendelkező tagjai a kormányzati és a civil szervezeti képviselet egyenlő arányát biztosítva:

- a miniszter által kijelölt két személy, a gazdasági és közlekedési miniszter, a külügyminiszter és a pénzügyminiszter által kijelölt egy-egy személy,

- a Magyar Agrárkamara, a mezőgazdasági termelők két legnagyobb országos érdekképviselete az adott termékpályára vonatkozó, az élelmiszer-, ital- és dohányipari vállalkozások legnagyobb termelési értéket képviselő országos gazdasági érdekképviselete, valamint az illetékes terméktanács vagy - azon termékpálya esetében, ahol terméktanács nincs - a szakmai szövetség egy-egy képviselője.

Amennyiben egy termékpályán több terméktanács is működik, a bizottsági ülés napirendjének témája alapján a Bizottság ügyrendjében szabályozott módon történik az illetékesség meghatározása.

A Bizottságok szavazati joggal rendelkező tagjai vonatkozásában a civil szervezetek képviseleti jogosultságának meghatározására a legnagyobb gazdasági súllyal bíró, illetve a legnagyobb árutermelést maga mögött tudó szervezetek részvételére utal a törvény.

Szavazategyenlőség és vitás kérdés felmerülése esetén a Bizottság elnöke dönt. A törvény előírja, hogy a szavazati joggal rendelkező tárcák képviselőinek a döntést ellenző álláspontját írásban rögzíteni kell.

A Bizottság ügyrendjét saját maga állapítja meg.

A Bizottság ülésére az AIK és az Agrárgazdasági Kutató és Informatikai Intézet (a továbbiakban: AKII) képviselőit tanácskozási joggal meg kell hívni.

A Bizottság elnöke a miniszter által kijelölt a Földművelésügyi és Vidékfejlesztési Minisztériumot képviselő bizottsági tag. Lehetőséget biztosít a törvény arra, hogy a Bizottság elnökének, vagy valamely tagjának meghívására, annak ülésein tanácskozási joggal más érdekelt is részt vehet szakértőként.

A törvény alapján, annak hatályba lépését követően hét állandó Bizottságot kell létrehozni, azonban a törvény lehetőséget biztosít arra, hogy a miniszter ideiglenes bizottságok létrehozását elrendelje. A miniszter jogosultságát célszerű fenntartani a törvényben megnevezett termékpálya bizottságokon kívüli ideiglenes bizottságok létrehozására, hiszen az átmenti időszakra vonatkozóan nehezen kiszámítható a Bizottságok létrehozásának szükségszerűsége. Azonban indokolt esetekben várhatóan gyors intézkedésre lesz szükség, mely a törvénymódosítás folyamatát nem várhatja ki. Ez a kétszintű szabályozási megoldás nem zárja ki, hogy az ideiglenes termékpálya bizottságoknak állandó bizottságokként történő deklarálása érdekében későbbi törvénymódosításra kerüljön sor. Ennek biztosítására a törvény átmeneti rendelkezéseiben rögzítésre került, hogy a miniszter köteles a törvény hatályba lépését követő második év végéig a törvény módosítását kezdeményezni.

A 6-12. §-hoz

Az új agrárpiaci rendtartásról szóló törvény eszközrendszere lényegesen bővül a jelenleg hatályos az agrárpiaci rendtartásról szóló 1993. évi VI. törvény által biztosított eszközökhöz képest. Az eszközök számának növelése abból adódik, hogy az Európai Unióban alkalmazott alapvető agrárpiaci szabályozási elemeket és eszközöket átvesszünk, illetve bizonyos elemeket az EU csatlakozásig és azt követően is alkalmazunk.

Az intézkedések között az eddig alkalmazott exporttámogatás helyett az Európai Unióban alkalmazott export-visszatérítést alkalmazzuk, de a magyarországi sajátosságokhoz igazodó tartalommal. Ennek értelmében export-visszatérítés alatt a nemzetközi szerződésekből adódó kötelezettségvállalások és az éves költségvetési törvényben meghatározott forrás figyelembe vételével, a törvény hatálya alá tartozó termékek külpiacra jutásának elősegítése érdekében, a magasabb belföldi és az alacsonyabb világpiaci árak közötti különbség kompenzálására, az exportőrök részére nyújtott, pályázatos rendszerű támogatást értjük.

Az Európai Unióhoz történő csatlakozást követően az EU-ban hatályos termékpálya szabályozások a jogrendszer részévé válnak. A törvény rendelkezéseinek alkalmazhatóságát aszerint kell megítélni, hogy az adott termékpálya vonatkozásában az EU szabályozással megegyezik-e. Az egyes termékpályáknál az agrárpiaci rendtartásról szóló törvény mindazon szabálya, amely az EU szabályozása alapján tagországi hatáskörbe utalt, továbbra is alkalmazható marad.

Az eszközrendszerben találhatóak olyan eszközök is, melyeket az EU ugyan nem alkalmaz, de a nemzeti szabályozásokra vonatkozó átmeneti időszak alatt azok a hazai szabályozásban fenntarthatóak lesznek, illetve a hosszabb távon tervezett nemzeti támogatások körébe beilleszthetőek. A törvény elfogadását követően a törvénnyel összhangban rendezzük a belső költségvetési forrásokat.

A felhasználható pénzügyi forrásokat a költségvetésből, a piaci szabályozásból adódó megtérülésekből, pályázati díjakból lehet biztosítani.

A 13-17. §-hoz

A törvény meghatározza, hogy a terméktanács a törvény hatálya alá tartozó azonos vagy hasonló terméket termelő, feldolgozó és forgalmazó szervezetek és személyek az egyesülési jogról szóló 1989. évi II. törvény alapján létrehozott, bírósági nyilvántartásba vett és a miniszter által 2002. december 31-ig elismert, nem nyereségérdekelt szervezete. A jogfolytonosság biztosítása érdekében a hegyközségekről szóló 1994. évi CII. törvény alapján köztestületként alakult hegyközségek országos szervezetét az általa képviselt termékpálya vonatkozásában - külön miniszteri elismerés nélkül -, terméktanácsnak kell tekinteni. A hegyközségek országos szervezete a Hegyközségek Nemzeti Tanácsa, mely olyan köztestület, amely a hegyközségi tanácsok elnökeiből és egy-egy küldöttjükből áll, s a nemzeti tanács által választott főtitkárral egészül ki. A hegyközségek és az általuk borvidékenként alakított hegyközségi tanácsok szintén önálló köztestületek, melyeknek a hegyközségek országos szervezetéhez csak küldöttei révén van kapcsolatuk. Így a hegyközségekről szóló törvény, illetve az alapszabály szerint nem minősülnek a Hegyközségek Nemzeti Tanácsa tagjának, mely ezért nem is vezethet róluk nyilvántartást. Minderre tekintettel szintén a kialakult joggyakorlat teszi azt szükségessé, hogy a különös rendelkezésekben a törvény mondja ki, hogy a hegyközségek tagjai és a hegyközségek területi szervei (hegyközségi tanács) terméktanácsi tagnak minősülnek.

A törvényben a terméktanácsok szerepe és a miniszterrel való kapcsolatrendszere megváltozik, de továbbra is fontos szereplői a szabályozásnak. A miniszter saját hatáskörben döntheti el, hogy a piacszabályozás hatékony végrehajtása érdekében mely terméktanácsokkal és milyen tartalommal kíván szerződést kötni. A szerződés tartalma a korábbi gyakorlathoz hasonlóan kiterjedhet bizonyos piacszabályozási feladatok ellátására vonatkozó megbízásokra, ezen feladatok ellátásának finanszírozására és a feladatok ellátásának ellenőrzési rendjére. Ha a termékpályán nincs terméktanács a miniszter az illetékes szakmai szövetséggel is köthet megállapodást.

A terméktanácsok a termékpálya bizottságokban biztosított képviseleten keresztül kötelesek és jogosultak a döntés-előkészítési és egyéb, a törvény által meghatározott piacszabályozási feladatokban közreműködni.

A törvényi szabályozás a terméktanácsi befizetések mértékének meghatározására nem terjed ki, arról a terméktanács alapító okiratában maga dönt. A törvény a tagok által vállalt befizetésekből történő támogatások vonatkozásában rendelkezik, illetve a tagok által vállalt befizetések egyéb ráfordításként illetve költségként történő elszámolhatóságának mértékét határozza meg.

A törvényben a terméktanácsok elismerésének rendjéről szóló 11/1993. (III. 24.) FM rendelet hatályon kívül helyezésével egyidejűleg szabályozzuk a terméktanácsi elismerés visszavonását. Ha a terméktanácsként elismert szervezet nem felel meg az elismeréskor megkövetelt és teljesített feltételeknek, továbbá az elismerés fenntartásához szükséges intézkedéseket az erre irányuló miniszteri felhívásban biztosított megfelelő határidőn belül nem teszi meg, az elismerés érvényét veszti.

A 18-19. §-hoz

Az agrárpiaci rendtartás hatékony működése és az EU-hoz történő csatlakozási felkészülés érdekében a miniszter a statisztikai adatszolgáltatási rendszerrel összehangolt, de különálló piacszabályozási információs rendszert működtet. A piacszabályozási információs rendszer működési rendjéről, az adatszolgáltatás tartalmáról, gyakoriságáról, az adatok felhasználásáról, az adatszolgáltatásra kötelezettek köréről, továbbá az adatszolgáltatás módjáról külön jogszabály rendelkezik. Ennek törvényi felhatalmazását az agrárgazdaság fejlesztéséről szóló 1997. évi CXIV. törvény 7. § c) pontja adja, mely felhatalmazza a kormányt az agrárigazgatást szolgáló adatbázis létrehozására és fenntartására. A piaci információs rendszer működésének szabályozását ezen felhatalmazás alapján a mezőgazdasági termelők agrártámogatás igénybevételével összefüggő adatszolgáltatásról és nyilvántartásba vételről szóló 236/1998. (XII. 30.) Korm. rendelet módosításával tervezzük megtenni.

Az információs rendszer létrehozásáról azért szükséges külön rendelkezni, mert az EU elvárásai között nagy hangsúllyal szerepel a piaci szabályozás hatékony végrehajtását elősegítő kommunikációs háttér megteremtése, mely a tagállamok által kötelezően vagy ún. „gentleman agreement” keretében rendszeresen szolgáltatandó piaci- és árinformációkra épül. Ezen információk nélkül nem alkalmazhatóak a piaci védelmet biztosító közösségi szabályok. A piaci információs rendszer ugyanakkor nem egyezik az Integrált Igazgatási és Ellenőrzési Rendszer (ún. IIER) keretében felállítandó adatbázissal, mivel nem csak a közvetlen termelői támogatások kifizetésével kapcsolatos információkat fedi, hanem annál sokkal szélesebb adathalmazt érint.

A piacszabályozási információs rendszer keretében:

- piaci árinformációs rendszer és

- piaci operatív információs rendszer működik.

A piaci árinformációs rendszer a külön meghatározott reprezentatív piacokon értékesített termékek árainak figyelésével, azok elemzésével és jelentés formájában történő ismertetésével foglakozik.

A piaci operatív információs rendszer a piaci szabályozás végrehajtásához szükséges, illetve a végrehajtás során keletkezett információkat és adatokat rögzíti, rendszerezi és jelentés formájában továbbítja az illetékes szerveknek. (Ebbe az adatkörbe tartoznak például a termékmérlegek, a felvásárolt készletek nyilvántartása, a nem termelői közvetlen támogatások kifizetésével kapcsolatos adatok feldolgozása, a kvótakihasználások nyomon követése, kiadott exportengedély-állomány, stb.)

A 20-28. §-hoz

A korábban hatályban lévő törvényhez képest lényeges változás annak pontos rögzítése a törvényben, hogy a legfontosabb termékpályákon (gabona, tej és tejtermékek, sertés-, baromfi- és marhahús, zöldség-gyümölcs-dísznövény, szőlő és bor, cukor, és dohány) a termékpálya szabályozásnak konkrétan milyen piacszabályozási eszközöket kell kötelezően tartalmaznia.

A 29. §-hoz

Az Európai Unióban működő közös piaci szervezetek (termékpálya szabályozások) működtetéséhez szükséges megteremteni, és ennek megfelelően a törvényben erősíteni tervezzük, a termelők beszállítói- és jövedelembiztonságát, és alkupozícióját a más piaci szereplőkkel szemben, ezek érdekeinek figyelembe vételével.

Több éves próbálkozások eredményeként az új törvényben rendezni kívánjuk a termelők, a feldolgozók, a viszonteladók, valamint a forgalmazók egymás közötti jogügyleteik során meghatározott fizetési határidő maximalizálásának ügyét, valamint a piaci mechanizmusokra szintén negatív hatással bíró számlázott átadási ár alatt történő továbbértékesítés tilalmát. A szabályozás célja a termelők kiszolgáltatottságának megszüntetése, vagy elfogadható mértékűre csökkentése a nagykereskedelmi láncokkal és az áruházláncokkal szemben.

A tárcaegyeztetések során a termelői biztonság megteremtése, a fizetési határidő szigorítás, és a számlázott átadási ár alatti értékesítés tilalmának megteremtése érdekében történő intézkedések szükségszerűségével a társtárcák, a szakmai érdekképviseletek, a Terméktanácsok Szövetsége és a Magyar Agrárkamara egyetértettek.

A fizetési határidő konkrét és maximalizált meghatározása a szerződéskötési szabadság szem előtt tartásával történt. Ehhez hasonló megoldás számos Európai Uniós tagországban is ismert és alkalmazott.

Az EU tagországokban a fizetési határidő és a beszerzési ár alatti értékesítés problémája tagországi szinten szabályozott. Ilyen például Franciaországban az 1963. július 2-i 628. számú „az árak és a verseny szabadságáról” szóló törvény, Németországban pedig a „Kartelltörvény” kiegészítése tartalmaz ilyen irányú szabályozást.

A beszerzési ár alatti értékesítés előidézheti a piaci árak leszorítását, és ezzel veszélyezteti a termelők jövedelembiztonságát, valamint a piacszabályozási lépések hatékonyságát. Mindezeken túlmenően nem indokolt a kereskedelemben felvásárolt termékmennyiség feletti döntések felelősségnek a termelőkre, feldolgozókra, közvetítő kereskedőkre történő ilyen nagymértékű és indokolatlan áthárítása sem.

A törvény hatálya nem terjed ki a csökkentett értékű termékek értékesítésére, a termék szavatossági határidőn túli értékmentő értékesítésére, a sérült csomagoló anyagú vagy más nem teljes értékű termék értékesítésére.

Megítélésünk szerint a beszerzési ár alatti értékesítés a gazdasági erőfölénnyel való visszaélésnek minősíthető és ütközik a tisztességtelen piaci magatartás és a versenykorlátozás tilalmáról szóló jogszabályi rendelkezésekkel. A beszerzési ár alatti értékesítés indokolatlan előnyhöz vezethet, versenytársaknak a piacról való kiszorítását eredményezheti, üzletfeleket indokolatlanul megkülönböztethet, üzletfeleknek hátrányt okozhat.

Az új agrárpiaci rendtartásról szóló törvénnyel elősegítjük az Európai Uniós szabályozás folyamatos és fokozatos átvételét, az agrártermelés piaci alapokra helyezését, a piaci stabilitás megteremtését és a termelők jövedelembiztonságának növelését.

-----STARTING---POINT---VEGE---

A 30-36 §-hoz

Átmeneti szabályként szükséges rögzíteni, hogy a miniszter köteles a törvény hatályba lépését követő második év végéig a törvény módosítását kezdeményezni a felállított Ideiglenes Termékpálya Bizottságok állandó bizottságként történő deklarálása érdekében.

A törvény 2003. április 4-én lépett hatályba.

A törvény hatálybalépésével egyidejűleg hatályát veszti:

- az agrárpiaci rendtartásról szóló 1993. évi VI. törvény, valamint az azt módosító 2000. évi XC. törvény, a 1999. évi LXXXVII. törvény, az 1997. évi CXXII. törvény és az 1995. évi IC. törvény, illetve az 1993. évi VI. törvény 10. § (3) bekezdése szerinti, a miniszter, valamint a pénzügyminiszter és a gazdasági miniszter együttes döntése alapján a terméktanácsok részére kiadott egyedi felmentések,

- a terméktanácsok miniszteri elismerési rendjéről szóló 11/1993. (III. 24.) FM rendelet.

A törvény felhatalmazza a minisztert arra, hogy - az export-visszatérítés és a nemzetközi kötelezettségvállalás alapján vámkedvezményes import eszközök kivételével - a törvényben meghatározott piacszabályozási eszközök alkalmazását, a pályázati díj kezelését, a piaci információs rendszert, valamint a termékpályák működését érintő részletes szabályokat rendeletben, illetve pályázati felhívásban állapítsa meg.

A miniszter felhatalmazást kap továbbá, hogy a pénzügyminiszterrel és a külügyminiszterrel egyetértésben az export-visszatérítés intézkedést rendeletben, illetve pályázati felhívásban szabályozza.

A törvény felhatalmazza a kormányt, hogy rendeletben határozza meg a törvény hatálya alá tartozó termékek körét, valamint a Termékpálya Bizottságok általános működési rendjét.

A törvény hatálya alá tartozó termék külkereskedelmi forgalmát, piacvédelmét (így különösen a vámtarifák megállapítását, nemzetközi kötelezettségvállalás alapján vámkedvezményes import, vámpótlékok alkalmazását) érintő intézkedéseiket az illetékes miniszterek a miniszterrel egyetértésben teszik meg.

Ha a törvény alapján megvalósuló szabályozás a tisztességtelen piaci magatartás és a versenykorlátozás tilalmáról szóló törvény 11. §-ában foglalt tilalomba ütközik, akkor az agrárpiaci rendtartás keretén belül a miniszter biztosítja, hogy a korlátozás révén megvalósuló gazdasági előnyök haladják meg a versenyt korlátozó magatartásból adódó hátrányokat.

Az AIK létesítéséről szóló 108/1997. (XII. 29.) FM rendelet szerint az intézmény egyik fő feladata az export regisztrációs igazolások kiadása. Ehhez szükséges a vámjogról, vámeljárásról, valamint a vámigazgatásról szóló 1995. évi C. törvény 155. §-a (3) bekezdés b) pontjának a módosítása oly módon, hogy az AIK kerüljön nevesítésre, mint az export adatok felhasználója. Így közvetlenül is törvényesen megkaphatják a munkájukhoz szükséges adatokat.

Az árak megállapításáról szóló 1990. évi LXXXVII. törvény 1. § (2) bekezdése kiegészül azzal, hogy „a törvény hatálya nem terjed ki az agrárpiaci rendtartásról szóló törvény alapján megállapított árakra”, illetve a törvény hatályba lépésével egyidejűleg hatályát veszti az ártörvény mellékletének II. pontjában szabályozott legalacsonyabb ár.

A törvény a Magyar Köztársaság és az Európai Közösségek és azok tagállamai között társulás létesítéséről szóló, Brüsszelben, 1991. december 16-án aláírt Európai Megállapodás kihirdetéséről szóló 1994. évi I. törvény 3. §-ával összhangban, az Európai Közösségek jogszabályainak figyelembevételével készült.