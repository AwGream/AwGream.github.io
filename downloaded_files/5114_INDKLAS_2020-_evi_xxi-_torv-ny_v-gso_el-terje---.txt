2020. évi XXI. törvény végső előterjesztői indokolása

a Nemzetközi Polgári Repülésről szóló Egyezmény 50. cikk (a) bekezdésének módosításáról szóló Jegyzőkönyv, valamint a Nemzetközi Polgári Repülésről szóló Egyezmény 56. cikkének módosításáról szóló Jegyzőkönyv kihirdetéséről

Általános indokolás

Magyarország 1969-ben csatlakozott a Nemzetközi Polgári Repülésről szóló, 1944. december 7-én Chicagóban aláírt Egyezményhez. Az Egyezmény kihirdetésére a nemzetközi polgári repülésről Chicagóban, az 1944. évi december hó 7. napján aláírt Egyezmény és az annak módosításáról szóló jegyzőkönyvek kihirdetéséről szóló 1971. évi 25. törvényerejű rendelet útján került sor. A Nemzetközi Polgári Légügyi Szervezet a székhelyén, Montreálban (Kanada) 2016. szeptember 27-e és október 7-e közötti közgyűlésén elfogadta a Nemzetközi Polgári Repülésről szóló Egyezmény 50. cikk (a) bekezdésének módosításáról szóló Jegyzőkönyvet, valamint a Nemzetközi Polgári Repülésről szóló Egyezmény 56. cikkének módosításáról szóló Jegyzőkönyvet. A törvényjavaslat célja az Egyezményt módosító, 2016. október 6-án, Montrealban aláírt említett jegyzőkönyvek kihirdetése.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján az Indokolások Tárában közzétételre kerül.

Részletes indokolás

Az 1. §-hoz

Az Országgyűlés elismeri a Nemzetközi Polgári Repülésről szóló Egyezmény 50. cikk (a) bekezdésének módosításáról szóló Jegyzőkönyv, valamint a Nemzetközi Polgári Repülésről szóló Egyezmény 56. cikkének módosításáról szóló Jegyzőkönyv kötelező hatályát.

A 2. §-hoz

Rendelkezés a Nemzetközi Polgári Repülésről szóló Egyezmény 50. cikk (a) bekezdésének módosításáról szóló Jegyzőkönyv, valamint a Nemzetközi Polgári Repülésről szóló Egyezmény 56. cikkének módosításáról szóló Jegyzőkönyv törvényi kihirdetéséről.

A 3. és a 4. §-hoz

E két szakasz a Nemzetközi Polgári Repülésről szóló Egyezmény 50. cikk (a) bekezdésének módosításáról szóló Jegyzőkönyv, valamint a Nemzetközi Polgári Repülésről szóló Egyezmény 56. cikkének módosításáról szóló Jegyzőkönyv hiteles angol nyelvű szövegét és hivatalos magyar nyelvű fordítását tartalmazza.

Az 5. §-hoz

Hatályba léptető rendelkezések.

A 6. §-hoz

A törvény végrehajtására vonatkozó rendelkezés.