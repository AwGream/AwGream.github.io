1997. évi IV. törvény

az állam tulajdonában lévő vállalkozói vagyon értékesítéséről szóló 1995. évi XXXIX. törvény módosításáról

Az állam tulajdonában lévő vállalkozói vagyon értékesítéséről szóló, többször módosított 1995. évi XXXIX. törvény (a továbbiakban: Priv. tv.) a következők szerint módosul:

-----STARTING---POINT---ELEJE---

1. § A Priv. tv. 1. §-a kiegészül a következő (7) és (8) bekezdéssel:

„(7) Az ÁPV Rt. köteles olyan belső ellenőrzési rendszert kialakítani, amely biztosítja a privatizációs ügyletek lebonyolításának folyamatos ellenőrzését. Az ÁPV Rt. belső ellenőrzési szabályzatát - az Állami Számvevőszék (a továbbiakban: ÁSZ) véleményének figyelembevételével - a Kormány hagyja jóvá.

(8) A Kormány, illetőleg a részvényesi jogokat gyakorló privatizációért felelős miniszter e törvényben biztosított jogkörében a Magyar Állam nevében jár el.”

2. § (1) A Priv. tv. 5. §-a (2) bekezdésének f) pontja helyébe a következő rendelkezés lép:

(E törvény hatálya alá tartozik)

„f) az állami vállalat, illetőleg az állam többségi tulajdonában álló gazdasági társaság tulajdonában lévő egyszemélyes társaság. Ezek privatizációjánál e törvény 27-34. §-ai szerint kell eljárni;”

(2) A Priv. tv. 5. §-a (3) bekezdésének c) pontja helyébe a következő rendelkezés lép:

(Nem tartozik e törvény hatálya alá)

„c) az állami tulajdonban lévő erdők, illetőleg az erdővel együtt önálló földrészletként nyilvántartott más művelési ágú vagy művelés alól kivett olyan terület, amely a törvény hatálybalépésekor az Állami Vagyonügynökség kezelésében állt vagy az Állami Vagyonkezelő Részvénytársaság vagyoni köréhez tartozott.”

3. § A Priv. tv. 28. §-a (2) bekezdésének b) és c) pontja helyébe a következő rendelkezés lép, egyúttal a bekezdés a következő h)-l) pontokkal egészül ki, illetőleg a (3) bekezdés a következők szerint módosul:

(Mellőzni lehet a versenyeztetést:)

„b) a több befektetőnél történő tőkepiaci jellegű zártkörű elhelyezés és tőzsdei értékesítésre adott megbízás esetén;

c) állami tulajdonon belüli vagy privatizáció előkészítését, illetőleg a tartós állami tulajdon biztosítékát célzó részvény, üzletrész vagy ingatlan értékarányos cseréje esetében;”

„h) nyomvonal jellegű létesítmény és helyhez kötött egyéb közcélú létesítmény elhelyezése céljára szolgáló földterület elidegenítése esetében;

i) állami tulajdonban álló termőföld termőfölddel való értékarányos cseréje esetén;

j) ha az ÁPV Rt. két esetben nyilvános pályáztatást folytatott le, amely eredménytelenül zárult, ajánlat vagy megfelelő pályázó hiánya miatt;

k) az e törvény 35. §-ában meghatározott vagyonátadás esetében;

l) a telekalakításról szóló jogszabály szerinti telekalakítások végrehajtásához szükséges tulajdoni változásra vonatkozó megállapodás esetén.”

„(3) A már értékesített többségi részesedés után fennmaradó kisebbségi részesedéseket árveréssel, illetve nyilvános ajánlattétellel vagy zártkörű elhelyezéssel is lehet értékesíteni a 35. §-ban foglalt kivétellel.”

4. § A Priv. tv. 29. §-a a következő (3) bekezdéssel egészül ki, egyidejűleg a jelenlegi (3)-(6) bekezdések számozása (4)-(7) bekezdésekre módosul:

„(3) A pályázati felhívásban foglalt, a (2) bekezdésben felsorolt feltételek a pályázat eredményhirdetéséig vagy eredménytelennek nyilvánításáig nem módosíthatók.”

5. § A Priv. tv. „Az ajánlatok értékelése” címet követően a következő 31/A. §-sal egészül ki:

„31/A. § (1) A pályázatot eredményesnek kell nyilvánítani, ha a pályázati felhívásra a pályázati kiírásban foglalt feltételeknek megfelelő egy vagy több érvényes ajánlat érkezett.

(2) Ha a pályázati felhívásra nem nyújtottak be érvényes ajánlatot, vagy ha a benyújtott pályázatok egyike sem felel meg a pályázati kiírásban foglalt feltételeknek, akkor a pályázatot eredménytelennek kell nyilvánítani, és az érintett társasági részesedés, illetve egyéb vagyon értékesítésére kilencven napon belül új pályázatot kell kiírni.

(3) A pályázatot az ÁPV Rt. Igazgatósága - kivételes esetben, ha az értékesítés jelentős vagyonvesztéssel járna - az igazgatósági tagok kétharmadának szavazatával elfogadott határozatával eredménytelennek nyilváníthatja.”

6. § A Priv. tv. 34. §-a kiegészül a következő (2) bekezdéssel, és a 34. § jelenlegi szövege (1) bekezdésre változik:

„(2) Az emlékeztetőt csatolni kell a 3. § (2) bekezdésében meghatározott nyilvántartáshoz. Az emlékeztetőt bárki megtekintheti. Az (1) bekezdés alapján elkészített emlékeztetőt az ÁPV Rt. Igazgatósága köteles a privatizációs eljárás befejezését követően 30 napon belül egy eredeti példányban (az összes melléklettel együtt) az Országos Levéltárnál letétbe helyezni. Ezzel egyidejűleg a letétbe helyezések tényéről az ÁPV Rt. Igazgatóság elnöke félévente összesítő jelentésben tájékoztatja az Állami Számvevőszéket.”

7. § A Priv. tv. 38. §-ának (4) és (5) bekezdése helyébe a következő rendelkezés lép:

„(4) Az e § hatálya alá eső készpénzes ajánlatokat az ÁPV Rt. a (2) bekezdésben megjelölt határidő leteltétől számított 60 napon belül köteles elbírálni. Több azonos ajánlat esetében az ajánlattevők között licitálási eljárást kell további 15 napon belül lebonyolítani, és a legmagasabb árat kínálóval kell az értékesítésre a szerződést megkötni.

(5) A 31. és 34. §-ok rendelkezéseit az e § szerinti készpénzes értékesítésnél is megfelelően figyelembe kell venni.”

8. § A Priv. tv. III. fejezete a következő 38/A. §-sal egészül ki:

„38/A. § (1) A 38-45. §-ban foglalt rendelkezések szerint kell értékesíteni azoknak a közép- és kisméretű gazdasági társaságoknak állami tulajdonban levő gazdasági részesedéseit is, amelyek

a) 1994-ben nem feleltek meg a 37. § (1) bekezdésében meghatározott ismérveknek, de 1995-ben saját tőkéjük 800 millió forint alatt volt, és 1995-ben teljes munkaidőben foglalkoztatott dolgozóik létszáma éves átlagban az 500 főt nem haladta meg;

b) 1994-ben vagy 1995-ben megfelelt a 37. § (1) bekezdésében meghatározott ismérveknek, de az ÁPV Rt. Igazgatósága a 37. § (2) bekezdésében megfogalmazott felhatalmazás alapján a 38. § (1) bekezdésében meghatározott jegyzék 1995-ben esedékes közzétételét megelőzően kivont az egyszerűsített privatizáció köréből, és az e döntésnél figyelembe vett okok időközben megszűntek.

(2) Az ÁPV Rt. 1997. március 31-ig köteles a 38. §-ban meghatározott módon közzétenni azoknak az egyszerűsített privatizációra kerülő társaságoknak a jegyzékét, amelyek nem kerültek bele az 1995. szeptember 30-ig, illetve december 31-ig közzétett jegyzékbe.”

9. § A Priv. tv. 39. §-ának (1) bekezdése helyébe a következő rendelkezés lép:

„(1) A gazdasági társaság egyszerűsített privatizációjának megindításáról az ÁPV Rt.-nek a készpénzes értékesítés meghiúsulásáról szóló értesítésének kézhezvétele után - e törvény 27-34. §-ainak keretei között - a társaság igazgatósága, illetve ügyvezetője jogosult, illetve köteles dönteni, valamint megtenni a privatizáció előkészítéséhez szükséges intézkedéseket. A társaság igazgatósága nem alkalmazhatja a 27. § (3) bekezdésének e) és g) pontjait.”

10. § A Priv. tv. 45. §-ának jelenlegi rendelkezése (1) bekezdésre változik, egyidejűleg a § kiegészül a következő (2) bekezdéssel:

„(2) Ha az értékesítésre vonatkozó adásvételi szerződés a társaság jegyzéken történő meghirdetésétől számított 1 éven belül megkötésre kerül, akkor a készpénzbevétel 10%-a a társaságot illeti meg, amelyet alaptőkén (törzstőkén) felüli vagyonba kell helyezni. E vagyonrészt - egy éven belül - tőkeemelésre kell fordítani, és az így kibocsátásra kerülő társasági részesedéseket 50-50%-ban a társaság vezető tisztségviselői, illetve dolgozói térítés nélküli tulajdonszerzésére kell felhasználni.”

11. § A Priv. tv. a következő 69/A. §-sal egészül ki:

„Vegyes rendelkezések

69/A. § (1) Ha a kivásárló nem tesz eleget az 54. § (2) bekezdés szerinti vételi kötelezettségének, az ÁPV Rt. jogosult a szerződést azonnali hatállyal felmondani. A felmondás a már kifizetett társasági részesedések tulajdonjogát nem érinti.

(2) Dolgozói részvények kibocsátásakor a névértéket kell vetítési alapnak tekinteni. A kibocsátás során a névérték legfeljebb 90%-áig adható kedvezmény.

(3) Az e törvény hatálya alá tartozó vagyon nem tartozik az államháztartásról szóló 1992. évi XXXVIII. törvény 109/B. §-ában meghatározott kincstári vagyon körébe.

(4) Az ÁPV Rt. az 1989. évi XIII. törvény alapján átalakult vállalatok esetében a társaságok számára - törvény eltérő rendelkezése hiányában - az 1989. évi XIII. törvény 21. §-ának (1) bekezdése szerint fizeti ki a 20% vételárrészt, amelyet a 21. §-ának (4) bekezdésében előírtak szerint kell felhasználni. Azt a társaságot, amely részére e bekezdés alapján a vételárrész 20%-a kifizetésre került, nem illeti meg az e törvény 45. §-ának (2) bekezdésében meghatározott 10%-os készpénzbevétel.

(5) Az ÁPV Rt. - kivételesen indokolt esetben, a Kormány döntése alapján - térítés nélkül adhat át állami ingatlan vagyont a helyi önkormányzat részére - annak illetékességi területén belül - foglalkoztatás- és szociálpolitikai célok megvalósításának elősegítése érdekében.”

-----STARTING---POINT---VEGE---

12. § E törvény a kihirdetését követő 8. napon lép hatályba, egyidejűleg hatályát veszti az állam tulajdonában lévő vállalkozói vagyon értékesítéséről szóló 1995. évi XXXIX. törvény 3. §-ának (3) bekezdése, 44. §-ának (2) bekezdése, 54. §-ának (3) bekezdése, 57. §-ának (3) bekezdése, 70. §-a (4) bekezdésének második mondata és (5) bekezdése, 77. §-ának (4) bekezdése.