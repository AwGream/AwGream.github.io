2011. évi XXII. törvény indokolása

egyes törvényeknek a vízkárelhárítás hatékonyabbá tételével összefüggő módosításáról

-----STARTING---POINT---ALTALANOS--- 

Az elmúlt években és napjainkban is jelentkező ár- és belvízi problémák csökkentéseként fokozni szükséges a vízkárelhárítási célú tározók építését, meghatározva a területhasználati korlátozásokat és a kártalanítás, a kisajátítás szabályait. Ki kell mondani, hogy a nagyvízi meder elsődleges rendeltetése a folyók medréből kilépő árvíz és a jég levezetése, továbbá törvényi szinten korlátozni kell a nagyvíz meder területén az építési tevékenységeket. A részletszabályok rendeletekben történő megállapítására felhatalmazó rendelkezéseket kell elhelyezni a törvényben, hogy így egyben teljesülhessenek a Kormány munkatervében már szereplő jogalkotási feladatok, a vízitársulatok működése feletti szakmai felügyeletet a vízgazdálkodásért felelős miniszter irányítása alatt álló környezetvédelmi és vízügyi igazgatóságokhoz kell telepíteni.

A törvény a fenti kérdéseket szabályozza, a vízkárelhárítás hatékonyabbá tétele érdekében. Jelenleg csak a Vásárhelyi-terv keretében épülő árvízvédelmi célú tározók létesítését szabályozza részletesen jogszabály, a Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló 2004. évi LXVII. törvény (a továbbiakban: VTT törvény). Jelen törvény a VTT törvény tározókra vonatkozó rendelkezéseinek az egész ország területén történő érvényesítésével az árvízi és belvízi tározók létesítésére, az érintett ingatlanok használatára és a kártalanításra vonatkozóan állapít meg szabályokat.

Rögzíti, hogy az ingatlan tulajdonosa, illetve használója köteles tűrni, hogy a vízügyi hatóság határozata alapján az ingatlanát vízkárelhárítási célú tározóként kijelöljék, mivel az közérdeket szolgál. Ha a vízkárelhárítási célú tározóhoz kapcsolódó vízilétesítmény elhelyezése vagy a használati korlátozás az ingatlan rendeltetésszer ű használatát megszünteti vagy jelentős mértékben akadályozza, a tulajdonos és a beruházó kezdeményezheti az ingatlan megvásárlását, kisajátítását.

A nagyvízi mederben építményt elhelyezni az érintett folyószakasz mederkezelőjének, a környezetvédelmi és vízügyi igazgatóságnak a hozzájárulásával lehet. A nagyvízi mederben fekvő ingatlan tulajdonosa, illetve használója a nagyvízi mederben mezőgazdasági művelést, erdőgazdálkodást vagy más tevékenységet kizárólag saját felelősségére, az árvizek levezetésének akadályozása nélkül folytathat. A nagyvízi mederre vonatkozóan kezelési tervet kell készíteni, amely rendeletben kerül kihirdetésre és a mederben tevékenységet folytatókra kötelező.

A vízgazdálkodásról szóló 1995. évi LVII. törvény (a továbbiakban: Vgtv.) felhatalmazó rendelkezéseit mindenképpen felül kell vizsgálni, mivel addig több szükséges rendelet módosítására, illetve kiadására nem kerülhet sor. Felhatalmazást kell adni a Kormánynak, hogy a vizek kártételei elleni védekezés részletes szabályait felülvizsgálja, a vízkárelhárítási célú tározók létesítésére, az érintett ingatlanok használatára és a kártalanításra vonatkozó szabályokat rendeletben megállapítsa, valamint a kor követelményeinek megfelelően pontosítsa a nagyvízi meder használatának szabályait.

A vízitársulatok működési területének új meghatározására a korszerű és költséghatékony üzemméretek kialakítása miatt van szükség. A törvény rögzíti, hogy a társulati közfeladatok ellátásának szakmai felügyeletét a vízgazdálkodásért felelős miniszter irányítása alatt álló környezetvédelmi és vízügyi igazgatóság látja el. A társulat gazdasági tevékenységének elvégzésére munkaszervezetet működtet a küldöttgyűlés határozatának megfelelően. A munkaszervezet irányítását a szervezeti és működési szabályzatban meghatározott vezető látja el. A társulatnál foglalkoztatott munkavállalók jogaira és kötelezettségeire, valamint a munkaügyi kapcsolatokra a Munka Törvénykönyve rendelkezéseit kell alkalmazni.

-----STARTING---POINT---RESZLETES---

Az 1. §-hoz

A § rendelkezik arról, hogy - hasonlóan a vízvezetési szolgalmi jog alapításához - a parti ingatlan tulajdonosát kártalanítás illeti meg a vízfolyással kapcsolatos vízi- és üzemeltetési munkák miatti korlátozás esetében. Amennyiben a korlátozás mértéke olyan fokú, hogy annak következtében az ingatlan használata lehetetlenné, illetve számottevően költségessé válik, akkor a tulajdonos az ingatlan kisajátítását kérheti.

A 2. §-hoz

A törvény a hatályos rendelkezésekben szereplő árvízi tározókon túlmutatva valamennyi vizkárelhárítási célú tározó kijelölésére fogalmaz meg alapvető szabályokat. Vízkárelhárítási célú tározónak minősül a záportározó, az árvízcsúcs-csökkentő tározó, a szükségtározó, a vésztározó és a belvíztározó.

Az ingatlan tulajdonosa, illetve használója köteles tűrni, hogy az ingatlanát vízkárelhárítási célú tározóként kijelöljék. A vésztározó határozatban történő kijelölésére nem kerül sor, mivel egy terület vésztározóként való igénybevételére csak rendkívüli védekezési készültség és veszélyhelyzet esetén kerülhet sor, amikor a honvédelmi törvény szerinti rendkívüli intézkedéseket kell alkalmazni.

Az ingatlan vagy annak területi mértékben meghatározott része vízkárelhárítási célú tározóvá történő kijelöléséről az ingatlan fekvése szerint környezetvédelmi, természetvédelmi és vízügyi felügyelőség határoz. A vízügyi hatóság a jogerős határozattal megkeresi a vízkárelhárítási célú tározó jogi jelleg feljegyzése iránt az ingatlan fekvése szerint illetékes ingatlanügyi hatóságot. Ha a vízkárelhárítási célú tározó jogi jelleg nem az egész ingatlant érinti, a határozathoz mellékelni kell az ingatlan érintett részét ábrázoló ingatlanügyi hatóság által záradékolt vázrajzot is.

A 3. §-hoz

Ha a vízkárelhárítási célú tározóhoz kapcsolódó vízilétesítmény elhelyezése vagy a használati korlátozás az ingatlan rendeltetésszerű használatát megszünteti, vagy meghatározott módon jelentős mértékben akadályozza, a tulajdonos az ingatlan megvásárlását vagy a kisajátítás kérését a beruházótól kérheti.

A záportározó, az árvízcsúcs-csökkentő tározó, a szükségtározó és a belvíztározó területéhez tartozó ingatlan ingatlan-nyilvántartásban bejegyzett tulajdonosát (tehát a vésztározó esetében nem) - a rendelkezésre állással és a használattal, illetve a meghatározott hasznosítás korlátozásával összefüggő értékcsökkenés miatt, azok ellenértékeként - tulajdoni illetőségének arányában egyszeri térítés illeti meg. Ha az ingatlan már eredetileg is állami vagy önkormányzati tulajdonban volt, vagy állami, önkormányzati tulajdonba kerül, az egyszeri térítés kifizetésére nem kerül sor.

A vízkárelhárítási célú tározó (tehát a vésztározó esetében is) árvíz-szabályozási célból történő igénybevétele esetén az okozott tényleges kárért az ingatlan használóját kártalanítás illeti meg, kivéve, ha a tározó területe megvásárlásra vagy kisajátításra került és ezután kötöttek bérleti vagy haszonbérleti szerződést.

A törvény részletesen rögzíti a tulajdonjog korlátozására vonatkozó szabályokat: az építési tilalomtól a kártalanítással nem járó termőföld-használati módokon keresztül a művelési ág megváltozásának kezelői hozzájáruláshoz kötöttségéig. Amennyiben a korlátozott tulajdonhasználatra vonatkozó szabályok nem kerülnek betartásra, nem jár eseti kártalanítás.

A 4. §-hoz

A § rögzíti, hogy a nagyvízi meder elsődleges rendeltetése a mederből kilépő árvíz és a jég levezetése. A folyó nagyvízi medrét, továbbá a töltésnek az árvíztől mentesített oldalán lévő azon területet, amelyen fakadó-, illetve szivárgó víz jelentkezhet, csak az árvízvédelmi előírásoknak megfelelően szabad kezelni, használni és hasznosítani.

A nagyvízi mederben építményt elhelyezni csak az érintett folyószakasz mederkezelőjének hozzájárulásával lehet. A nagyvízi mederben fekvő ingatlan tulajdonosa, illetve használója a nagyvízi mederben mezőgazdasági művelést, erdőgazdálkodást vagy más tevékenységet kizárólag saját felelősségére, az árvizek levezetésének akadályozása nélkül, a környezet- és természetvédelmi, valamint a kulturális örökségvédelmi előírások megtartásával folytathat. A nagyvízi mederben a termőföld más célú hasznosítását, valamint a művelési ág megváltoztatását végrehajtani szintén csak az érintett folyószakasz-meder kezelőjének előzetes hozzájárulásával lehet.

A folyók, patakok, kisvízfolyások, belvíz- és öntözőcsatornák, tavak, tározók, holtágak parti sávját, továbbá az árvízvédelmi létesítmények védősávját úgy kell használni, hogy azt a meder, illetve létesítmény tulajdonosa (használója) a karbantartási munkák, mérések esetenkénti ellátása céljából a feladataihoz szükséges mértékben, illetve védekezési célból akadálytalanul igénybe vehesse.

A folyók nagyvízi medrére vonatkozóan kezelési tervet kell készíteni, amely a nagyvízi mederben tevékenységet folytatókra kötelező. A kezelési terv készítésére, tartalmára és kihirdetésére vonatkozó szabályokat a miniszter rendeletben állapítja meg. A kezelési tervet össze kell hangolni a védett természeti területekre vonatkozóan elkészített természetvédelmi kezelési tervekkel, a Natura 2000 területekre elkészített természetvédelmi kezelési- és fenntartási tervekkel, a természetvédelmi célkitűzésekkel, valamint az erdőkre vonatkozóan elkészített körzeti erdőtervekkel.

Az 5. §-hoz

A Vgtv. 27. §-a helyébe lépő rendelkezéssel megteremtődik a jelentős ingatlanhasználati korlátozással járó jogi jellegek, így a vízkárelhárítási célú tározóban, az ivóvízbázisok, vízkivételi művek védelme érdekében kijelölt védőterületen, továbbá a nagyvízi mederben és a parti sávban való elhelyezkedés ténye ingatlan-nyilvántartásba történő feljegyzésének lehetősége, ezzel az ingatlan-nyilvántartás valóssággal való egyezőségének alapelvi követelményét segíti érvényesülni.

A 6. §-hoz

A § 5 új kormányrendeleti és 2 miniszteri rendeleti felhatalmazást tartalmaz. Felhatalmazást kell adni a Kormánynak, hogy a vizek kártételei elleni védekezés részletes szabályait felülvizsgálja, magát a rendkívüli védekezési készültséget rendeletében elrendelje, a vízkárelhárítási célú tározók létesítésére, az érintett ingatlanok használatára és a kártalanítási eljárásra vonatkozó részletszabályokat megállapítsa, a kor követelményeinek megfelelően pontosítsa a nagyvízi meder használatának szabályait, továbbá meghatározza a folyók nagyvízi medrére vonatkozó kezelési terv elkészítése rendjének és tartalmának követelményrendszerét, amely alapján a vízgazdálkodásért felelős miniszter a folyók mederkezelésére vonatkozó terveket kiadhatja.

A miniszteri rendeleti szintű felhatalmazások körében felhatalmazást kap a vízgazdálkodásért felelős miniszter az országos árvízi kockázatkezelési tervnek a helyi önkormányzatokért felelős, a területfejlesztésért felelős, a területrendezésért felelős, a földügyért felelős, a közlekedésért felelős miniszterrel egyetértésben történő megállapítására, valamint a folyók nagyvízi medrére vonatkozóan a kezelési terv rendeletben történő megállapítására.

A 7. §-hoz

Átmeneti rendelkezésként rögzíti, hogy a folyamatban lévő tározó-kijelölések során, valamint a nagyvízi meder területét érintő építési tevékenységek folyamatban lévő építésügyi hatósági engedélyezésénél e törvénymódosítással megállapított új szabályokat már alkalmazni kell.

A 8. §-hoz

A Vgtv. fogalom-meghatározásai között a nagyvízi meder fogalmát pontosítja, valamint meghatározza az egyes tározótípusok jelentését.

A nagyvízi meder a vízfolyást vagy állóvizet magában foglaló terület, amelyet az árvíz levonulása során a víz rendszeresen elborít, és amelyet a mértékadó árvízszint vagy az eddig előfordult legnagyobb árvízszint közül a magasabb jelöl ki.

A vízkárelhárítási célú tározó vagy árvízi tározó, vagy belvíztározó. Az árvízi tározók közül a záportározó a vízfolyáson vagy vízfolyás mentén kiépített, kizárólag az árhullámok csúcs-vízhozamainak és vízállásainak mérséklését szolgáló, időszakosan vizet tartó tározó. Az árvízcsökkentő tározó a vízfolyáson vagy vízfolyás mentén kiépített, az árhullámok csúcs-vízhozamainak és vízállásainak mérséklését szolgáló olyan állandóan vagy időszakosan vizet tartó tározó, amelynél a maximális tározási térfogat legalább 50%-a árvízvisszatartásra szabadon áll. A szükségtározó a vízfolyások mentén, árhullámok részleges visszatartására kijelölt, ideiglenes vízvisszatartást szolgáló, be- és kivezetési helyekkel ellátott terület. A vésztározó a vízfolyások mentén, az árhullámok részleges visszatartására és a nagyobb károk megelőzésére költségmegbontással - rendkívüli védekezési készültség vagy veszélyhelyzet esetén - igénybe vehető terület. A belvíztározó a belvíz összegyűjtésére szolgáló természetes határokkal, illetve töltésekkel körülvett terület.

A 9-10. §-hoz

A Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló 2004. évi LXVII. törvény Vgtv.-vel összefüggő módosítását tartalmazza. Mivel a Vgtv. az árvízi tározó helyett bevezeti a vízkárelhárítási célú tározó fogalmát, a VTT törvény árvízi tározó fogalmát módosítani szükséges vízkárelhárítási célú szükségtározóra.

A 11-19. §-hoz

Az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény eltörölte a vízitársulatokról szóló 2009. évi CXLIV. törvény (a továbbiakban: Ttv.) által megállapított társulati hozzájárulást, ezért az állami hozzájárulás fogalmát a Ttv.-ben újra kell szabályozni.

A működési terület mértékének definiálására a korszerű és költséghatékony üzemméretek kialakítása miatt van szükség. A törvény szerint működési terület a vízgyűjtő-gazdálkodási tervezési alegységekre és az érintett környezetvédelmi és vízügyi igazgatóság működési területére figyelemmel megállapított, elsősorban a legalább 100 000 ha nagyságú földrajzi terület, amelyen társulat működik, vagy amely területen a társulat legalább 500 km-nyi közcélú vonalas létesítményt tart fent és üzemeltet.

A költségvetési források célszerű, okszerű és az egységes vízgazdálkodási szemléletbe tartozó felhasználását, a jó minőségű munkavégzést a szakmailag felkészült területi szervek, a környezetvédelmi és vízügyi igazgatóságok révén van lehetőség ellenőrizni. Ezért a törvény rögzíti, hogy a társulati közfeladatok ellátásának szakmai felügyeletét a vízgazdálkodásért felelős miniszter irányítása alatt álló környezetvédelmi és vízügyi igazgatóságok látják el.

Az egységes vízgazdálkodáson belül el kell érni, hogy a területi vízgazdálkodásnak valódi gazdája legyen. Az alapfeladatok ellátása jól képzett állandó szakembereket és eszközparkot igényel, ezt pedig jól és költséghatékonyan csak a munkaszervezettel (csatorna-, gát- és mederőri rendszerrel) lehet biztosítani és ellátni, ezért javasoljuk, hogy a vízitársulat a gazdasági tevékenységének elvégzésére munkaszervezetet működtessen.

A munkaszervezet irányítását önálló hatáskörben a szervezeti és működési szabályzatban meghatározott vezető látja el. A társulatnál foglalkoztatott munkavállalók jogaira és kötelezettségeire, valamint a munkaügyi kapcsolatokra a Munka Törvénykönyve rendelkezéseit kell alkalmazni.

A törvény szerint a társulat jogutód nélkül akkor szűnik meg, ha: elhatározza a jogutód nélküli megszűnését (feloszlását), a társulatot a bíróság felszámolási eljárás során megszünteti, a felügyeleti szerv kezdeményezésére a cégbíróság megszűntnek nyilvánítja vagy a cégbíróság hivatalból elrendeli a törlését.

A 20. §-hoz

Hatályon kívül helyező rendelkezés tekintettel arra, hogy a vízitársulatok működése feletti szakmai felügyelet kérdését a Ttv. módosításra kerülő 40. §-a szabályozza.

-----STARTING---POINT---VEGE---

A 21. §-hoz

A záró rendelkezés szerint a törvény a kihirdetését követő 8. napon lép hatályba.