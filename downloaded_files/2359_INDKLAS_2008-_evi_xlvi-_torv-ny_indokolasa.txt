2008. évi XLVI. törvény indokolása

az élelmiszerláncról és hatósági felügyeletéről

-----STARTING---POINT---ALTALANOS--- 

Az élelmiszerlánc

Egészen a közelmúltig a világ országaiban az élelmiszerek ellenőrzése, illetve nyomon követhetőségének biztosítása az élelmiszer-előállítók, illetve forgalmazók ellenőrzésében merült ki. Az EU tagállamaiban különösen nagy hangsúlyt kapott az „áruk szabad áramlása” elv biztosítása mellett a fogyasztók védelme; azonban ezen fogalom alatt nem a klasszikus, hazánkban „fogyasztóvédelem”-ként emlegetett tevékenység (a fogyasztó gazdasági érdekeinek védelme) eredményét értik, hanem annak biztosítását, hogy például az élelmiszerek esetében a fogyasztóhoz biztonságos, az előállító által garantált összetételű élelmiszer kerülhessen. Ennek megvalósításához nem elégséges csupán az előállítás és forgalmazás területén vizsgálni a higiéniai és minőségi követelmények betartását, megfelelő ismeretekkel kell rendelkezni az előállítás előtti és a forgalmazás utáni tevékenységekről, nyomon kell követni az alapanyagok útját a „szántóföldtől az asztalig” a teljes élelmiszer-láncban.

Az élelmiszerlánc ellenőrzése

A teljes élelmiszerlánc felügyelete a szükséges garanciák biztosításának igénye miatt már nem oldható meg hatékonyan a korábbi, szűk szakterületeket felügyelő elkülönült hatóságokkal (állat-, növény-, közegészségügy), a teljes nyomon követhetőséghez egységes, a lánc minél nagyobb részét megfelelően képzett szakemberekkel lefedni képes hatósági szervezet szükséges.

A Kormány felismerve ezt az igényt, nemzetközi mércével mérve is élen járva, egységes élelmiszerbiztonsági szerv létrehozására adott utasítást az agrárpolitikáért felelős miniszter felügyelete alatt. A Mezőgazdasági Szakigazgatási Hivatal (a továbbiakban: MgSzH) 2007. október 1-jétől Igazgatóságai útján a talajtól az előállításon és forgalmazáson át a vendéglátás egy részéig látja el ellenőrzési feladatait.

Feketegazdaság az élelmiszerláncban

Az Európai Unió élelmiszerjogának alapelve, hogy a biztonságos és egészséges élelmiszer szabad mozgása biztosított legyen a belső piacon. Ez nagymértékben hozzájárul az állampolgárok egészségéhez és jó közérzetéhez, valamint szociális és gazdasági érdekeihez. A jogalkotó az élelmiszerjog elsődleges betartásának felelősségét az élelmiszeripari vállalkozóra telepítette. Az élelmiszeripari vállalkozónak az „egy lépés vissza, egy lépés előre” elven működő nyomon követhetőségi rendszerrel kell rendelkeznie.

A tagállamok felügyelik és ellenőrzik azt, hogy a vállalkozók a termelés, feldolgozás és forgalmazás minden szakaszában, vagyis a „szántóföldtől az asztalig” elvnek megfelelően eleget tesznek a követelményeknek, és tevékenységük nem sérti a versenyszabályokat.

A nem engedélyezett tevékenységgel a vállalkozók:

- veszélyeztetik a fogyasztók egészségét;

- sértik a fogyasztók gazdasági érdekeit;

- jelentős járványügyi kockázatot jelentenek;

- versenyelőnybe kerülnek a szabályosan működő vállalkozásokkal szemben;

- eltitkolt jövedelemre tesznek szert;

- adó- és járulékfizetés nélkül tevékenykednek.

Az élelmiszerlánc ellenőrzése és a feketegazdaság visszaszorítása

Az illegális tevékenységek elleni küzdelemben - különösen az agrárszektor területén - az élelmiszerbiztonsági szerv sajátos lehetőséggel bír alaptevékenységéből kifolyóan. Egyrészt nyomozati jogköre nem révén, más hatóságok jogsegélyére és közreműködésére van utalva a felderítések során, másrészt - társszerveitől eltérően egyedülállóan - az élelmiszerbiztonság szempontjából fontos nyomon követhetőség biztosítása révén nem csak pontszerű, célzott ellenőrzéseket végez, hanem folyamatában felügyeli a lánc egészét. Ebből következően önállóan képes az illegális előállító, forgalmazó, hamisító tevékenységek visszaszorítására, a társhatóságokkal együttműködve az ezekből a tevékenységekből származó jövedelmek felderítéséhez pedig hatékony segítséget jelent. Mindezt oly módon, hogy közvetlenül a legális tevékenységet végző előállítók, forgalmazók, illetve végső soron az állampolgárok (fogyasztók) jól kommunikálható érdekeit is szolgálja, alaptevékenységének alapvető állampolgári igényből fakadó társadalmi elfogadottsága révén.

A hatékonyabb ellenőrzés az élelmiszerláncban együtt jár a feketegazdaság visszaszorulásával.

A Kormány a „szántóföldtől az asztalig” elv szerint figyelembe vette, hogy a talajvédelem, növény-egészségügy, növényvédelem, takarmányozás, állat-egészségügy, állatgyógyászat, élelmiszer-biztonság, élelmiszer-minőség alapvető kérdései nem választhatók szét egymástól.

Az egy kézben lévő direkt irányítás (egyenes utasítási lánc) biztosítja, hogy az élelmiszerlánc bármely pontján jelentkező probléma esetén az ellenőrző hatóság hatékonyan és gyorsan reagálni tud, és az eredményes intézkedést nem akadályozza más hatóság megkereséséből származó esetleges időveszteség. A szervezeti átalakítás lehetővé teszi, hogy a felmerülő élelmiszerbiztonsági veszély előzményeit és következményeit az ellenőrző hatóság végig tudja követni a teljes élelmiszerláncon.

Az élelmiszerlánc-felügyeleti törvény megalkotásának alapja, hogy szükségessé vált az élelmiszerlánc-felügyeletet érintő szakmai jogszabályok egységes szemlélettel történő áttekintése annak kapcsán, hogy az élelmiszerláncot érintő szabályok egységes jogi környezetben jelenjenek meg, segítve a fogyasztókat és élelmiszer-vállalkozókat az élelmiszer szabályozás jobb áttekinthetőségében.

A Kormány döntött továbbá arról is, hogy az élelmiszerlánc-felügyeleti törvénynek összességében három kiemelt szabályozási célt kell teljesítenie, ezek a következők:

- meg kell erősíteni az élelmiszer-biztonsági ellenőrzés és szankcionálás eszköztárát,

- a hatósági jogköröket egységesen a teljes élelmiszerlánc tekintetében eljáró élelmiszer-biztonsági hatóságra kell telepíteni, valamint

- meg kell határozni az élelmiszer-biztonsági célból nyilvánosságra hozható és kötelezően nyilvánosságra hozandó adatok körét.

A törvény megvalósítja, hogy a teljes élelmiszerláncot átfogó ellenőrző szervezet hatásköre, feladatai, eljárásrendje egy törvényben, egységesen legyen szabályozva. A törvény egységesíti a szankcionálás és bírságok alkalmazásának eljárásrendjét is.

Az élelmiszerláncot korábban szabályozó négy törvény (a növényvédelemről szóló 2000. évi XXXV. törvény, a takarmányok előállításáról, forgalomba hozataláról és felhasználásáról szóló 2001. évi CXIX. törvény, az élelmiszerekről szóló 2003. évi LXXXII. törvény, az állat-egészségügyről szóló 2005. évi CLXXVI. törvény) helyett egy egységes jogszabály szabályozza majd a teljes területet, egységes szemlélettel. A korábbi, mintegy 32 000 szavas szabályozás a felére csökken, egységes szerkezetben, egységes eljárásrendben foglalva össze az előírásokat. Átláthatóbbá, egyszerűbbé válik mind a jogalkalmazó, mind az előállító számára, és a fogyasztó is könnyebben tájékozódik majd az alapvető előírások között. A részletes szabályok alacsonyabb rendű jogszabályokban kerülnek, így rugalmasabban kezelhetővé válnak, és az újabb közösségi, vagy az újonnan felmerülő problémák kezelését szolgáló előírásokat gyorsabban lehet átvezetni a hazai szabályozásba.

A teljes élelmiszerláncra kiterjedő egységes hatósági környezet önmagában könnyíti a lánc résztvevőinek mindennapjait, hatósági ügyeik intézését. Az egyablakos ügyintézéssel a vállalkozók engedélyezési ügyei ugyanolyan mértékben egyszerűsödnek, mint a fogyasztók panaszainak kivizsgálása.

A törvény egységesíti a szankcionálási gyakorlatot a figyelmeztetéstől a pénzbírságon át a tevékenység megtiltásáig. A büntetések kiszabásánál figyelembe veszi a vállalkozó gazdasági erejét, a vállalkozásé mellett a személy felelősségét. A nyilvánosságra hozatali kötelezettséggel, a bírság azonnali behajthatóságával és a büntetés megfizetéséért való személyes vezetői felelősség megállapításával is erősödik a hatóság eszköztára.

Az élelmiszerlánc ellenőrzésében felmerülő élelmiszerlánc-felügyeleti események, kérdéskörök elválasztása a fogyasztók gazdasági érdekeinek védelmével kapcsolatos feladatoktól tisztább feladatelhatárolást tesz lehetővé, csökkenti a más hatóságokkal közös felületeket. A párhuzamosságok megszüntetésével javul az ellenőrzések hatásfoka, másrészt a fogyasztók is könnyebben el tudják dönteni, mely hatóság illetékes panaszuk kivizsgálásában.

A törvény kitér az élelmiszerlánc-eseményekkel kapcsolatos közérdekű információk körére, illetve nyilvánosságra hozataluk módjára, egyértelmű környezetet teremtve a hatóság számára. Biztosítja annak a lehetőségét, hogy a fogyasztók és vállalkozók széles körét érintő esetben az országos főállatorvos a biztonságos élelmiszer-fogyasztáshoz szükséges ismereteket közérdekű közleményben azonnal megjelentethesse, így az információátadás mellett a hatósági intézkedések sebessége is felgyorsul.

Az egységes, átfogó adatbázis rendszer üzemeltetésével a termék útja végigkövethető az alapanyag-előállítástól (növénytermesztés, állattartás) a bolt polcáig, illetve az étterem konyhájáig.

-----STARTING---POINT---RESZLETES---

Az 1. §-hoz

Egészen a közelmúltig a világ országaiban az élelmiszerek ellenőrzése, illetve nyomon követhetőségének biztosítása az élelmiszer-előállítók, illetve forgalmazók ellenőrzésében merült ki. Az Európai Unió tagállamaiban különösen nagy hangsúlyt kapott az „áruk szabad áramlása” elv biztosítása mellett a fogyasztók védelme; azonban ezen fogalom alatt nem a klasszikus, hazánkban „fogyasztóvédelem”-ként emlegetett tevékenység (a fogyasztó gazdasági érdekeinek védelme) eredményét értik, hanem annak biztosítását, hogy például az élelmiszerek esetében a fogyasztóhoz biztonságos, az előállító által garantált összetételű élelmiszer kerülhessen. Ennek megvalósításához nem elégséges csupán az előállítás és forgalmazás területén vizsgálni a higiéniai és minőségi követelmények betartását, megfelelő ismeretekkel kell rendelkezni az előállítás előtti és a forgalmazás utáni tevékenységekről, nyomon kell követni az alapanyagok útját a „szántóföldtől az asztalig” a teljes élelmiszer-láncban. Az élelmiszer-biztonság ily módon alakult át élelmiszerlánc-felügyeletté.

A Kormány felismerve ezt az igényt, nemzetközi mércével mérve is élen járva, egységes élelmiszerlánc-felügyeleti törvény létrehozására adott utasítást az agrárpolitikáért felelős miniszter előterjesztésében. A törvény ezen szakasza a korábbi, ezen területeket szabályozó törvények preambulumaiból tartalmazza felsorolásszerűen azokat a garanciális igényeket az élelmiszerlánc teljes területét átfogóan, melyek biztosításához -a közösségi joggal összhangban - tartalmazza a törvényi kereteket.

A 2. §-hoz

A törvény alkalmazási köre - a saját fogyasztásra, magánháztartásban történő előállítás kivételével - a Magyarországon előállított (beleértve az exportra készültet is), valamint forgalomba hozott (beleértve az importból származót is) élelmiszerekre, takarmányokra, illetve ezek termelésére, előállítására, forgalmazására biztonsági, valamint minőségi szempontból bármilyen hatással levő (vagy annak lehetőségével bíró) körülményekre, az állat-, illetve növény-egészségügyi kérdésekre, továbbá az élelmiszerlánc felügyeletével kapcsolatos hatósági eljárásokra és tájékoztatásokra terjed ki. A törvény - az Európai Unió rendszeréhez igazodva, valamint a hatályos speciális, külön törvényi szabályozás megléte miatt - nem tartalmaz részletes szabályokat az egyébként az élelmiszerlánchoz tartozó, termőföld védelmének nem talajvédelemmel kapcsolatos területeire, a borra, valamint dohánytermékekre vonatkozóan.

A 3. §-hoz

A törvényben előforduló fogalmak egy része közösségi rendeletekben meghatározásra került. Csatlakozásunkat követően ezen fogalmak újradefiniálására nem, csak a közösségi rendeletek adott előírásaira való hivatkozásra van lehetőség. A felölelt terület nagyságára, valamint az ezzel kapcsolatos fogalmak nagy számára tekintettel a fogalmak pontos jogszabályhelyével történő meghivatkozása jelentős mértékben megnövelte a fogalommagyarázat méretét, ezért az a törvény végén került beszerkesztésre. Ahol nincs az Európai Unióban definíció, ott a törvény más, széleskörűen ismert nemzetközi szervezetek meghatározásait használja. Tekintettel arra, hogy a közösségi élelmiszer-, illetve takarmányjog alapdefiníciói rendeleti szintűek, míg a növényvédelemmel kapcsolatos előírások jelenleg irányelvekben találhatóak, a törvény fogalmai között a súlyához képest lényegesen több növényekkel kapcsolatos definíció szerepel. Az ilyen fogalmak meghatározásánál a hatályos törvényi megfogalmazásokat veszi át a törvény.

Az élelmiszer, és takarmány vállalkozás (vállalkozó) közösségi jogból származó fogalmak, ezek alkalmazása elengedhetetlen még akkor is, ha a nem szerencsés hivatalos fordítás „ipari” jelzővel illeti, bár valójában nem feltétlenül takar ipari méreteket, mint ahogy az eredeti angol fogalmak sem: food/feed business operator. A felhasználó fogalmába a végső fogyasztó mellett (aki az élelmiszert elfogyasztja) a törvény beleérti azt az élelmiszer-vállalkozót is, aki egy élelmiszert egy újabb élelmiszer készítéséhez felhasznál (pl. a lisztből kenyeret készítő péket).

Az élelmiszerláncban biztonsági szempontból betöltött azonos szerepük és hasonló kötelezettségeik miatt a földterülettel rendelkezőket (valamint az azt használókat) egységesen termelőként definiálja a törvény, csak azokban az esetekben szűkíti le ezt a kört a föld használójára, ahol kifejezetten szükséges, például a parlagfű elleni védekezés szabályainál.

Tekintettel arra, hogy az élelmiszerlánc egységes jogi környezetben történő szabályozása a nemzetközi jogban is újdonság, az ezzel kapcsolatos fogalmi rendszerek (élelmiszerlánc, élelmiszerlánc-felügyelet) kialakítása során a nemzetközi élelmiszerjog alkalmazásakor általánosan használt - de nem definiált - meghatározásoknak a hatályos törvényekben szereplő fogalmakkal történő összevetéséből indult ki az előterjesztő.

A 4. §-hoz

Tekintettel arra, hogy az élelmiszerlánc-felügyelet egységes jogi környezetben történő szabályozásának sem a hazai, sem a nemzetközi jogi szabályozásban nincsenek hagyományai, csupán elérendő szemléleti célkitűzésként említik, szükséges a fogalmi meghatározáson túl részletesen összefoglalni azon területeket, melyeket magába olvaszt. A fogalommal általánosan társított „termőföldtől az asztalig” (from farm to table) szlogen miatt ehelyütt azon területeket is meg kell jeleníteni, amelyek egyéb speciális szabályozás miatt (föld, bor) a külön törvényi keret fenntartását indokolttá tették.

Az 5-9. §-hoz

Ezek a szakaszok azon sarokpontokat tartalmazzák, melyeknek az élelmiszerláncban együttes, egymásra épülő betartása elengedhetetlen a biztonságos élelmiszer előállításához. A felsorolt elvek a korábbi (hatályos) törvények alapjait alkották, így külön kiemelve, a termőföldtől az asztalig biztosítják azon alap garanciákat, melyek betartásával az 1. §-ban megfogalmazott célok megvalósíthatók.

A 10. §-hoz

A termékekről a felhasználók a termékek jelölésén keresztül tájékozódnak elsősorban. Az (1) bekezdés azokról a jelölésekről rendelkezik, amelyek feltüntetése az élelmiszeren, illetve azzal kapcsolatban minden esetben kötelező. Az e jelölési szabályokon túl - összhangban a vonatkozó közösségi jogi követelményekkel (2000/13/EK irányelv) - szükséges külön rendelkezni arról, hogy az alkalmazott jelölés, illetve az élelmiszer megjelenítése nem tévesztheti meg a végső fogyasztót. Az élelmiszerek esetében ezen - az Országgyűlésben e törvénnyel párhuzamosan tárgyalt, a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvényben foglalt általános tilalmakhoz képest valamelyest (alapvetően a mögötte fekvő uniós jogi előírások folytán) speciális rendelkezéseket - e törvényben indokolt elhelyezni. Erre tekintettel biztosítandó, hogy a lényegében mégis ugyanazt a tárgykört szabályozó két szabályrendszer alapján ugyanaz a hatóság járjon el, a 25. § megfelelő rendelkezése biztosítja a fogyasztóvédelmi hatóság számára, hogy az élelmiszerek esetében a megtévesztés tilalmának megsértése esetén eljárhasson a vonatkozó külön törvény szabályai szerint. Az élelmiszerlánc-felügyeleti szerv hatáskörével való átfedések csökkentésére a 25. § szerinti kölcsönös értesítési kötelezettség biztosítja a kettős eljárás elkerülését oly módon, hogy ellenőrizetlen terület nem marad. Az érintett rendelkezéseinek „fogyasztóvédelmi rendelkezések”-ként való deklarálására azért van szükség, mert a fogyasztóvédelemről szóló 1997. évi CLV. törvény a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt.

A 11. §-hoz

Az európai takarmányjog az élelmiszerjoghoz nagyon hasonló szabályokat állapít meg az élelmiszerláncba bekerülő gazdasági haszonállatok takarmányaira vonatkozóan. Ezt az irányt erősíti a takarmányokra is az élelmiszerek vonatkozásában az előző szakaszban megállapított kötelező tájékoztatási alap szabályok takarmányokra való kiterjesztése. A takarmány minősége, illetve biztonságossága kihathat az állati eredetű élelmiszerekre, azon keresztül pedig a fogyasztók egészségére is.

A 12-13. §-hoz

A tájékoztatás speciális formája a reklám. Az ezzel kapcsolatos szabályokat a tisztességtelen kereskedelmi magatartással kapcsolatos külön jogszabályok tárgyalják, általában ennek hatósági felügyelete nem tartalmaz élelmiszerbiztonsági kérdéskört. A növényvédő szerek felhasználása azonban közvetlenül kihat az élelmiszerek, a felhasználók és a környezet biztonságosságára, így az ezzel kapcsolatos tájékoztatásra (reklámra) vonatkozó részletes szabályokat, és betartásuk hatósági felügyeletét e törvény keretei között kell előírni. Ugyanakkor e termékcsoport reklámozásának egyéb, általános kereskedelmi előírásait természetesen e törvény nem tartalmazza.

A 14. §-hoz

A közösségi élelmiszer- és takarmányjog a rendkívül hasonló követelményrendszer miatt egységes. A törvény ennek megfelelően együttesen kezeli az élelmiszeripari-, valamint takarmányipari vállalkozásokra vonatkozó előírásokat (természetesen a szakterület sajátosságainak figyelembe vételével). A jogterület az Európai Unióban határozati szinten részletesen szabályozott, így ezen szakaszokban a jelenleg is hatályos hazai eltéréseket írja le a törvény, elsősorban a szankciókhoz szükséges felelősségi viszonyokat, illetve a jelentési és dokumentációs kötelezettség tekintetében. A közösségi joggyakorlatot követve az elsődleges felelősséget az előállító, illetve az első hazai forgalomba hozó viseli, de bármelyik élelmiszeripari- vagy takarmányipari-vállalkozás felelőségre vonható, ha a hibát ő okozta, vagy nyilvánvalóan észre vehette volna. Ha hiányos dokumentáció mellett észleli a hatóság a hibát, akkor vélelmeznie kell, hogy tudott a vállalkozó a hibáról, hiszen az előírt dokumentáció hiányában nem is vehette volna át a terméket (ami önmagában is jogsértés). Az ily módon megállapított felelősségi viszonyok alapján kerülnek a szankciók - elsősorban a bírságok - megállapításra.

A 15. §-hoz

E szakasz a termékek forgalomba hozatalának és felhasználhatóságának felelősségi szabályait határozza meg a minőségmegőrzési-, fogyaszthatósági-, etethetőségi-, illetve felhasználhatósági időtartam megállapítása tekintetében, továbbá a csomagolási alapelőírásokkal. Élelmiszerek vonatkozásában néhány ország gyakorlatától eltérően a lejárt minőségmegőrzési idejű termékek forgalmazása, illetve a minőségmegőrzési idő újra meghatározása tilos. Ezzel a törény egyrészt az átcímkézéseket kívánja megelőzni, másrészt az előállítókat rákényszeríteni, hogy minél jobb minőségű, tovább eltartható termékeket hozzanak forgalomba, és a valós minőségmegőrzési idő megállapítására fordítsanak nagyobb figyelmet.

A 16. §-hoz

A közösségi élelmiszer-, illetve takarmányjogban már megfogalmazott elvárás a vállalkozások felé, hogy lánc-szerűen egy lépéssel vissza és előre nyomon lehessen követni az alapanyagok, illetve a kész termékek útját. A hazai szabályozásban eddig is megkövetelt nyilvántartások egységes rendszerbe történő foglalása az élelmiszerlánc valamennyi szereplőjénél biztosítja, hogy az élelmiszer útja elfogyasztásától az alapanyagainak előállításáig visszakövethető és ellenőrizhető legyen a lánc teljes hosszában.

A 17. §-hoz

Ebben a szakaszban a növények, növényi takarmány-, illetve élelmiszer-alapanyagok előállítása során közreműködők talajvédelemmel, termesztéssel, növényvédelemmel kapcsolatos, a hatályos törvényben is előírt kötelezettségeit tartalmazza felelősségi viszonyok szerinti csoportosításban. Ide tartoznak a talajvédelmi és a növényi károsítók elleni védekezési kötelezettség (beleértve a parlagfű elleni védekezést is), illetve a hatósági védekezés elősegítése, a növényvédő szerek felhasználására, forgalmazására, a kapcsolódó nyilvántartási és jelentési kötelezettségekre vonatkozó előírások.

A 18-21. §-hoz

Ezen paragrafusok az állattartással összefüggő állat-egészségügyi követelményrendszert állapítják meg a korábbi szabályozás továbbvitelével, úgymint: az állatok rendszeres ellátása, állat-egészségügyi felügyelete, a beteg, illetve az elhullott állatok állatorvosi vizsgálatának kötelezettsége, stb. A törvény markánsan megkülönbözteti a kizárólag magán-állatorvosi tevékenység végzésére engedéllyel rendelkező magán-állatorvosi feladatokat azoktól a kötelezettségektől, melyek teljesítése állatorvosi végzettséghez kötött („állatorvos”), de külön végrehajtási jogszabály határozza meg a tevékenység végzésére felhatalmazott állatorvosi kört.

A törvény meghatározza az állattartó, az állatorvos, valamint a hatóság kapcsolatrendszerének alapvető elemeit, a járványok kialakulásának megelőzése érdekében követendő eljárást. Törvénynek kell meghatároznia az állattartó számára azokat az általános érvényű viselkedésformákat, amelyek megalapozzák a biztonságos állattartási gyakorlat folytatását.

A járványvédelmi rendszer működésének gyakorlati előfeltétele, hogy az állattartó köteles a külön jogszabályban meghatározott fajú és létszámú állat tartása esetén az állatorvosi ellátást írásbeli szerződéssel biztosítani, amely megteremti a nagy gazdasági kárral járó betegségek gyors és hatékony felismerésének lehetőségét.

Az állattartás helyes gyakorlatának kialakításában jelentős szerepe van állatorvosnak, aki köteles az állatok tartásával, takarmányozásával, egészségi állapotával, az adott helyzetben szükséges intézkedésekkel, ezek várható anyagi és jogi kihatásával kapcsolatos teljes körű felvilágosítást adni az állattartónak.

A méhekkel történő letelepedés bejelentése a vonatkozó növényvédelmi (a méhállományokat védő) előírások miatt külön hangsúlyt kap, a nyilvántartáshoz, illetve az értesítéshez szükséges helyismeret a települési önkormányzatoknál található, ezen kötelezettség nem ruházható át az élelmiszerlánc-felügyeleti szervre.

Járványvédelmi, de különösen közegészségügyi és közbiztonsági jelentősége van az állati eredetű melléktermékek (beleértve az állati hullák) ellenőrzött körülmények közötti megsemmisítésének. Ezen feladat felelősségét a nemzetközi joggyakorlat is egyértelműen azok birtokosára terheli.

A 22-23. §-hoz

A törvényben szereplő gyártmánylap fogalma, vezetési kötelezettsége arra szolgál, hogy maga a gyártó, a termék vásárlója, vagy a hatósági ellenőr mindig egyszerűen, gyorsan, pontosan megismerhesse az adott terméket. Közösségi szinten és az Európai Unió tagállamaiban nincs ilyen követelmény. A törvény a hazai és a nemzetközi helyzet elemzése alapján a gyártmánylap kiállítási kötelezettséget lehetőségként (pl. takarmányok esetében) fenntartja, miközben részletes szabályozását - a szükséges rugalmasság érdekében - végrehajtási rendeletbe helyezi.

Az élelmiszer-előállító működésének bejelentési kötelezettsége a kötelező működési engedélyt váltja ki, amely az Európai Unióban általános jelleggel nem ismert. Fontos hangsúlyozni, hogy bizonyos, élelmiszer-biztonsági szempontból „veszélyes” ágazatok (hús, tej, tojás) esetében közösségi szabályok előírják a működési engedélyek beszerzésének kötelezettségét, így ezekben az esetekben nálunk is fennmaradnak. A bejelentési kötelezettség kellően biztosítani tudja a fogyasztók védelmét. A hatóság azonnal értesül a vállalkozás működésének megkezdéséről. A működés legelső napjaiban ellenőrizheti azt, és ha szükséges, szankciók segítségével felléphet az esetleges hibás gyakorlat (technológia, berendezés, stb.) alkalmazása ellen.

A 24. §-hoz

A törvény felelősségi viszonyokra épülő szerkezetét fenntartva e szakasz az állam azon feladatait tartalmazza, amelyek elengedhetetlenül szükségesek az élelmiszerlánc biztonságának hatósági ellenőrzéséhez, ezáltal a fogyasztók által elvárt biztonsági és minőségi garanciák érvényesítéséhez. A teljes láncra kiterjedő, folyamatos, független szakhatósági ellenőrzés intézményi és költségvetési feltételeinek biztosításával az állam nemcsak az egészséges élelmiszerellátást szavatolja, hanem köznyugalmi garanciát nyújt, és a szabályok betartatásával azonos feltételeket teremt a piaci szereplők között.

A 25. §-hoz

A teljes élelmiszerlánc felügyelete a szükséges garanciák biztosításának igénye miatt már nem oldható meg hatékonyan a korábbi, szűk szakterületeket felügyelő elkülönült hatóságokkal (állat-, növény-, közegészségügy), a teljes nyomon követhetőséghez egységes, a lánc minél nagyobb részét megfelelően képzett szakemberekkel lefedni képes hatósági szervezet szükséges.

A Kormány felismerve ezt az igényt, nemzetközi mércével mérve is élen járva, egységes élelmiszerbiztonsági szerv létrehozására adott utasítást az agrárpolitikáért felelős miniszter felügyelete alatt, amely a talajtól az előállításon és forgalmazáson át a vendéglátás egy részéig látja el ellenőrzési feladatait.

Ugyanakkor az élelmiszerekkel kapcsolatban a biztonságosságon túlmutató, számos más terület hatósági felügyeletét továbbra is az egészségügyi szerv látja el, illetve működik együtt az élelmiszer felügyeletéért felelős szervvel.

E szakasz a 10. §-sal együttesen biztosítja a fogyasztóvédelmi hatóság számára, hogy az élelmiszerek esetében a megtévesztő tájékoztatás tilalmára vonatkozó szabályok megsértése esetén eljárhasson a vonatkozó külön törvény szabályai szerint. Ennek ellenére azonban az élelmiszerekre vonatkozó szabályokon belül a jelölés (értve ez alatt a jelölés kötelező tartalmára vonatkozó előírásokat) továbbra is olyan terület, ahol a fogyasztók gazdasági érdekeinek védelme nem választható szét az élelmiszerlánc alapvetően biztonságra koncentráló felügyeletétől. Bármilyen mesterséges - az előbb említetten túli - elválasztás ellenőrizetlen területet eredményezne, ezért ehelyütt kényszerűen bizonyos mértékű hatáskörátfedés fog megmaradni annyiban, hogy amennyiben a kötelező jelölési előírások be nem tartása egyben a végső fogyasztó ügyleti döntését is befolyásolja, vagy befolyásolhatja (azaz lényegében: a fogyasztó gazdasági érdekeit érinti) más hatóság, így különösen a fogyasztóvédelemért felelős hatóság is jogosult lehet eljárni, ebben az esetben azonban már nem e törvény alapján, hanem a jelen törvénnyel párhuzamosan tárgyalt, a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény szabályai alapján. Az élelmiszerlánc-felügyeleti szerv hatáskörével való átfedések csökkentésére, a párhuzamos eljárások kiküszöbölése érdekében erre tekintettel e § kölcsönös értesítési kötelezettséget ír elő az érintet hatóságok részére.

A 26-27. §-hoz

A Kormány Alkotmányban biztosított intézményalakítási szabadsága nem korlátozható, ezért a törvény nem is tartalmaz részletes szabályokat, hogy a hatálya alá tartozó feladatok ellátását milyen szervezeti formában kell biztosítani. A 27. §-ban felsorolás található azon külön nevesítendő intézményekről, azok definiálása nélkül, melyeknek a nemzetközi és a hazai gyakorlatnak megfelelően jól elhatárolható feladatkört kell ellátnia az élelmiszerlánc biztonsági célú felügyeletében. Ennek megfelelően külön jogszabályban kell kijelölni az élelmiszerlánc felügyeletért felelős minisztert, a tudományos szervet, az élelmiszerlánc-felügyeleti szervet, továbbá meg kell határozni egymáshoz való viszonyukat. Tekintettel arra, hogy jogkörében eljárva a Kormány az országos főállatorvost, illetve a miniszter az országos növény- és talajvédelmi főfelügyelőt a szerven kívül is meghatározhatja (jelenleg is ez a helyzet), így külön „intézményként” meg kell jeleníteni kormányrendeleti szinten is, e nélkül a nemzeti és nemzetközi kötelezettségekből fakadó egyszemélyi irányítási és felelősségi követelmények nem biztosíthatók. E rendelkezés biztosítja - a szervezeti forma megnevezése, így az intézményalakítási szabadság sérelme nélkül - hogy az élelmiszerlánc biztonsági célú hatósági ellenőrzése egységes legyen. A szakterületek törvényi szinten történő összekapcsolása az élelmiszerlánc-felügyeleti szerv felelősségi területeinek - e törvény szerinti, valamint a végrehajtási szabályokban részletezett - elhatárolásához szükséges.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) alapján törvény felhatalmazásával közigazgatási feladatokkal lehet feljogosítani a hatósággal közszolgálati jogviszonyban nem álló személyeket is. Ezek - feladataik részletezése nélküli - nevesítése (állatorvos) ezért vált szükségessé ebben a szakaszban.

A 28-29. §-hoz

Ez a rendelkezés a miniszter élelmiszerlánc-felügyelettel közvetlenül összefüggő feladatait tartalmazza a hatályos jogszabályok alapján. Kiemelkedik ezek közül a bejelentési kötelezettség előírása fertőző állatbetegségek esetén, illetve az állat- és növény-egészségügyi védekezésekre a központi kezdeményező szerepkör, továbbá a szakterület egységes szabályozását elősegítendő a vonatkozó joganyagok Kódex formájában történő kiadása.

Az ellenőrzések egységesítését a többéves nemzeti ellenőrzési terv elkészíttetésével, állásfoglalások kiadásával, laboratóriumok kijelölésével, képesítési követelmények meghatározásával biztosítja, továbbá a kiemelt ügyekről történő tájékoztatással növeli a fogyasztók biztonságát.

A 30. §-hoz

Az élelmiszerlánc felügyeletével kapcsolatos vizsgálatokat végző állami laboratóriumok feladatai között a hatályos jogszabályok alapján jelenleg is végzett tevékenységek találhatók, a közösségi előírásoknak megfelelően a referencia-laboratóriumi szerepkörrel kibővítve. A vizsgálatok függetlenségének garantálása, valamint a költségtakarékosság érdekében kerül kihangsúlyozásra, hogy a hatóság döntésének alapjául szolgáló laboratóriumi vizsgálatokat főszabályként az állami, akkreditált laboratóriumban kell elvégezni.

A 31. §-hoz

Az élelmiszerlánc-biztonsági tudományos szerv fő feladatai koordinatív, tanácsadói, elemző jellegűek. Kiemelt funkciója a nemzetközi társintézményekkel való kapcsolattartás és az Európai Unió élelmiszerekre és takarmányokra vonatkozó gyorsriasztási rendszerének (RASFF) hazai működtetése.

A 32. §-hoz

E szakasz az élelmiszerlánc-felügyeleti szerv általános irányítási, szervezési, ellenőrzési feladatköreit tartalmazza a 26. §-ban meghatározott szakterületek szerinti bontásban. Új szerepkörként jelenik meg az élelmiszerfertőzés és -mérgezés, illetve azok gyanúja esetén a kölcsönös tájékoztatás melletti együttműködés az egészségügyi államigazgatási szervvel.

A 33-37. §-hoz

E szakaszok az élelmiszerlánc-felügyeleti szerv részletes hatósági feladatköreit tartalmazzák a 26. §-ban meghatározott szakterületek szerinti bontásban engedélyezés, ellenőrzés stb. szerint csoportosítva. Bár az ellenőrzés tekintetében a Ket. általános elvként kimondja, hogy a közigazgatási szerv az általa felügyelt szakterületeket szabályozó jogszabályok betartását ellenőrzi, a lehetséges hatásköri átfedések tisztázása érdekében szükséges a főbb ellenőrzési területeket ehelyütt, törvényi szinten részletezve is megjeleníteni. Ez a kodifikációs megoldás kifejezetten elősegíti a jogbiztonságot és a jogalkalmazók számára egyértelmű helyzetet teremt a hatáskör megállapításakor.

A 38. §-hoz

Az élelmiszerlánc hatósági felügyelete hatályos szabályozásának régóta hiányossága a hatóságok által vezetett nyilvántartásoknak a személyes adatok védelméről és a közérdekű adatok nyilvánosságáról szóló 1992. évi LXIII. törvény hatálya alá tartozó témakörökben a törvényi szintű garanciák biztosítása. E rendelkezéssel a törvény ennek a kötelezettségnek tesz eleget oly módon, hogy a személyes adatok tekintetében általános törvényi, az azon kívüli adatkörökben speciális, végrehajtási szintű szabályozást alkalmaz. Fontos kitétel, hogy a nem az élelmiszerlánc-felügyeleti szerv által kiadott, e törvény hatálya alá tartozó működési engedélyekről (pl. kereskedelmi egységek) nyilvántartásba vétel céljából értesíteni kell az élelmiszerlánc-felügyeleti szervet, így egységes adatbázis alakítható ki, amely alapján esetleges élelmiszerlánc-esemény során a szükséges hatósági intézkedéseket nem hátráltatja a más szervektől eddig jogsegély formájában megkért információk beszerzése. Új szabályozás a közösségi szabályozás miatt a vámadatbázis elérhetőségének biztosítása, továbbá egyes engedélyezett létesítmények adatainak a világhálón történő megjelenítési kötelezettsége.

A 39. §-hoz

Az élelmiszerlánc-felügyeleti szerv főszabályként a Ket. általános szabályai szerint jár el. A szakterület speciális igényének megfelelően azonban néhány eljárásában az általánostól eltérő szabályokat kell alkalmaznia feladatainak ellátásához. Ezek a kivételek általánosságban a laboratóriumi vizsgálatokkal kapcsolatosak, illetve élelmiszerek fogyaszthatóságával, húsvizsgálattal függnek össze: elsősorban a nem pontosan meghatározható ügyintézési (laboratóriumi vizsgálati) időtartam tekintetében egyes ügyfajtákban szükséges az általános szabályoktól eltérni. A hatóság által alkalmazott, kockázatbecslésen alapuló, rendszeres felmérő (monitoring) vizsgálatok esetében újabb eljárást csak kedvezőtlen vizsgálati eredmény ismeretében indít az élelmiszerlánc-felügyeleti szerv, így az ügyfelek állandó értesítése a laboratóriumi vizsgálatok eredményéről azok nagy száma, illetve a negatív eredmény esetén nem folytatódó eljárások miatt nem indokolt.

Az élelmiszerlánc felügyelete során hozott egyes közigazgatási döntések esetében a közigazgatási úton történő jogorvoslat lehetőségét ki kell zárni, részben az azt hozó miniszter személye miatt, részben a döntés meghozatalához szükséges infrastruktúra és szakmai apparátus országos szintű központi szervben történő elhelyezése, vagy éppen az ügy az egész országra vagy országrészre való kiterjedése miatt. Ezen utóbbi ügyeket korábban a Földművelésügyi és Vidékfejlesztési Minisztérium (a továbbiakban: Minisztérium) intézte, de átkerültek a Mezőgazdasági Szakigazgatási Hivatal Központjába. Jelenleg ezeket a kivételeket kormányrendelet tartalmazza, de az Alkotmánybíróság vonatkozó döntése értelmében a törvényi szabályozás elengedhetetlen.

A 40. §-hoz

Ezen rendelkezés a pontosan meghatározható ügyintézési határidők tekintetében tér el a Ket. általános szabályaitól.

A 41. §-hoz

A növényvédőszer-engedélyezés speciális követelményeihez igazodva, a jelenlegi szabályozáshoz hasonlóan a már kiadott engedélyekkel kapcsolatban felmerülő újabb ismeretek vonatkozásában plusz információszolgáltatásra kötelezheti az engedélyest a hatóság, ami eltérést jelent a Ket. általános szabályaitól.

A 42. §-hoz

Ez a szakasz egyes hatósági döntések azonnali végrehajthatóságára, közzétételére állapít meg részletes szabályokat részben a jelenleg hatályos rendelkezések továbbvitelével, részben a dioxin-ügy tapasztalatai alapján a rendkívüli élelmiszerlánc-események esetén a miniszternek az országos főállatorvos útján meghozott, az egész országra érvényes döntései vonatkozásában.

A 43. §-hoz

E paragrafus biztosítja, hogy büntetőeljárásban indult nyomozás során az élelmiszerlánc-felügyeleti szerv hatósági eljárásához és tájékoztatási kötelezettségének teljesítéséhez szükséges mértékben megismerhesse büntetőeljárások adatait, tárgyi bizonyítékait amennyiben a nyomozás elrendelése az élelmiszerlánc biztonságossága jogszabályi előírásainak megsértése miatt indult (élelmiszerhamisítás, rossz minőségű termék forgalomba hozatala stb.).

A 44. §-hoz

Itt található azon felhatalmazás, mely az Európai Unió Bizottságának szakértői számára biztosít a közösségi szabályozásban elrendelt ellenőrzési jogkört. E jogszabályhely a közösségi szabályozás átvételét szolgálja, továbbá biztosítja az élelmiszerlánc-felügyeleti szerv ellenőreinek a lezárt területekre történő bejutását a veszély elhárítása érdekében.

Az élelmiszerlánc-felügyeleti szervnek a hatósági eljárásához biztosítani szükséges a próbavásárlás intézményét -hasonlóan a fogyasztóvédelmi hatósához. Az utóbbi időben felszaporodtak ugyanis azon illegális tevékenységek, melyek a korábbi, általános hatósági eszközök alkalmazásával nem érhetők tetten. Elsősorban a növényvédő-szerek, illetve az állategészségügyi készítmények nem engedélyezett forgalmazása, illetve hamisítása az a terület, ahol a próbavásárlás (beleértve az elektronikus vásárlási lehetőséget is) az egyetlen bizonyítási lehetőség a hatóság számára. Ezekben az esetekben a törvény szerinti felhatalmazás nélkül a hatóság saját maga is jogsértést követne el az illegális tevékenységre való felhívással, az így szerzett bizonyítékokat eljárásában nem használhatná fel. A bizonyíthatóság hiányában az illegális tevékenység nem csak a hamis készítményt megvásárlókat, hanem a legális tevékenységet végzőket és a kieső adóbevételek miatt az államot is megkárosítják. Emellett a nem ellenőrzött módon forgalmazott készítmények felhasználása kritikus veszélyhelyzetet jelent az élelmiszerek és takarmányok biztonságossága, és a nyomon követhetőség terén.

A 45-47. §-hoz

E szakaszok a hatósági eljárások költségeiről, illetve azok viselőiről tartalmaznak általános és részletes, a Ket. szabályaitól eltérő előírásokat. E témakörben kizárólag törvényben lehetséges eltérni a Ket. előírásaitól, ezért szükséges a törvény szerinti részletes szabályozás. A hatályos szabályozástól eltérően a törvény szerint a takarmányvizsgálatoknál sem kell minden vizsgálati költséget megfizetnie a vállalkozónak, csupán a jogszabálysértést feltárókét. Új elem, hogy a törvény kimondja, hogy a meg nem fizetett díjak, késedelmi pótlékok adók módjára behajtandó köztartozások, amelyek behajtásáról az élelmiszerlánc-felügyeleti szerv megkeresésére az állami adóhatóság gondoskodik. E rendelkezés megállapítja a hatósági eljárási költségek összetevőit.

A 48. §-hoz

Nemzetközi egyezményekben vállalt kötelezettségeknek eleget téve, továbbá a hazai növénytermesztés növény-egészségügyi biztonságának és állapotának megőrzéséhez biztosítani kell a nemzetközi kereskedelemben növények, növényi termékek és egyéb vizsgálatköteles szállítmányoknak az importőr országok előírásai szerint végzett export, illetve a hazai előírásokon alapuló import növény-egészségügyi ellenőrzését. Biztosítani kell továbbá az egyes károsítók behurcolásának, elterjedésének és felszaporodásának megakadályozása, kártételének csökkentése és populációjának felszámolása érdekében a szükséges intézkedési jogköröket a termelés, szállítás, raktározás, forgalmazás és felhasználás során egyaránt.

A 49-50. §-hoz

A növények károsítói megjelenésüket és kártételi veszélyüket tekintve természetes úton terjedve, kereskedelmi tevékenység részeként terjesztve, emberi mulasztás révén vagy egyéb környezeti hatásra válhatnak olyan gazdasági, illetve közegészségügyi tényezővé (járvány, gradáció), ami állami beavatkozást tehet szükségessé. Ennek két formája: az állami és a közérdekű védekezés.

Az állami védekezés elrendelésének szükségességét a zárlati károsítók megjelenése miatt termelőn kívül álló okból előállt jelentős nemzetgazdasági érdek potenciális kártételi veszély, illetve járvány- és gradáció-elhárítás indokolhatja. E védekezés állami feladatnak minősül, költségeinek fedezetéről a központi költségvetésben kell gondoskodni.

Közérdekű védekezést kell elrendelni, ha a föld használója - annak hiányában tulajdonosa - védekezési kötelezettségének az azt elrendelő hatósági határozat ellenére sem tesz határidőre eleget. A közérdekű védekezés olyan állami beavatkozás, amely nem mentesíti a földhasználót és a termelőt a helyette elvégzett növényvédelem költségeinek megtérítése alól. A növényvédelmi mulasztásnak minden esetben szankcióval is párosulnia kell azon gazdálkodói gyakorlat kialakulása ellen, hogy a termelő vállalkozói kockázatán túlmutató felelősség ne legyen jogkövetkezmények nélkül az államra hárítható.

A kiemelt gazdasági kockázatra való tekintettel az állami és a közérdekű védekezés hatósági határozattal elrendelt végrehajtása ellen a fellebbezésnek halasztó hatálya nincs.

A parlagfű - mint kiemelt közegészségügyi és mezőgazdasági problémát jelentő gyomfaj - elleni közérdekű védekezés részletes szabályait külön jogszabály foglalja magába.

A paragrafus rendelkezései csupán a hivatkozott gyomnövény ellen irányuló hatósági eljárás törvényi szintű szabályozást igénylő elemeit tartalmazzák, a helyszíni ellenőrzéssel és a hatósági védekezéssel kapcsolatos eljárási cselekményekre vonatkozó előírások megállapításával.

Az 51-52. §-hoz

A törvény meghatározza a járványügyi intézkedéseket, amelyeket a bejelentendő állatbetegségek kezelése érdekében alkalmazhat a hatóság. Jelenleg a törvény melléklete tartalmazza ezen állatbetegségek körét, azonban mivel a közösségi szinten bejelentési kötelezettség alá vont betegségek listája gyakrabban változhat, mint amilyen gyakran a törvény módosul, ezért a törvény szerint a miniszter külön jogszabályban ír elő bejelentési kötelezettséget a közösségben újonnan bejelentési kötelezettség alá vont betegség esetében.

A járványügyi intézkedéseket a törvény az európai uniós előírásoknak megfelelően határozza meg, valamint az intézkedések köre kiegészül a földterület, jármű, épület, berendezés, eszköz és anyag igénybevételének, és a gazdálkodó szervezetek közreműködésre kötelezésének a lehetőségével.

A törvény szerint rendkívüli járványveszély esetében a rendőrség külön jogszabályban foglaltak szerint segíti az állat-egészségügyi hatóság munkáját.

Az 53. §-hoz

Ezen szakasz a magán-állatorvos számára fogalmaz meg kötelezettségeket a bejelentendő állatbetegség gyanúja esetén, a járványveszély elhárítása érdekében. Törvényi szinten kell rendezni továbbá, hogy járványveszély esetén a magán-állatorvos, illetve a méhegészségügyi felelős az élelmiszerlánc-felügyeleti szerv által közcélú munkavégzésre - díjfizetés és költségtérítés ellenében - igénybe vehető, és ennek az köteles eleget tenni.

Az 54. §-hoz

A zárlati károsítók okozta fertőzés rendszerint a növény, növényi termék használati értékének rövid időn belüli teljes elvesztéséhez, pusztulásához vezet, eközben azonban a fertőzés továbbterjedésének a veszélye is fennáll a környezetben előforduló egyéb, illetve gazdasági növények fogékonysága miatt. Így olykor a fertőzés biztonságos felszámolása nem csak a közvetlen fertőzési góc megsemmisítését, hanem a vele érintkező, illetve a környezetében előforduló gazdasági értékek elvesztését is jelenti. Ennek a valószínűsége különösen akkor áll fenn, amikor a zárlati károsító ellen nincs hathatósan bevethető más eljárás.

A törvény ilyen esetekben kíván az árutermelők részére részleges kártalanítást biztosítani. A részlegesség elvének célja az, hogy az árutermelő rendszeresen figyelemmel kísérje gazdasági növényeinek állapotát, a zárlati fertőzés gyanúját mihamarabb bejelentse és ezzel a legnagyobb mértékű kármegelőzést lehessen elérni.

Az 55. §-hoz

A jelenlegi gyakorlathoz igazodva a törvény teljessé teszi a kártalanításra jogosultak körét, amely így magába foglalja a bejelentendő állatbetegségben elhullott, illetve leölt állat, megsemmisített anyag, eszköz és tárgy tulajdonosán kívül a közcélra igénybe vett földterület, jármű, épület, berendezés, eszköz és anyag tulajdonosát (használóját), illetve a járványügyi intézkedés során közreműködésre kötelezett gazdálkodó szervezetet. A kártalanításra vonatkozó részletes szabályokat miniszteri rendelet állapítja meg.

Az 56. §-hoz

E szakasz általánosságban sorolja fel az élelmiszerlánc-felügyeleti szerv által jogsértés esetén alkalmazható, ebben a fejezetben a későbbiekben részletezett intézkedések körét, illetve az eljárás jogvesztési határidejét.

Az 57. §-hoz

E szakasz részleteiben sorolja fel az élelmiszerlánc-felügyeleti szerv által jogsértés esetén alkalmazható intézkedések körét. A törvény szerint az itt felsorolt intézkedéseket a feltárt hiba kockázatával arányos módon, a végrehajtási rendeletek rendelkezései szerint kell alkalmazni. A jelenleg alkalmazott lehetőségeken túl a kellő visszatartó erő biztosítása érdekében a hatóság a vállalkozás, létesítmény nyilvántartásba vételét határozott időre vagy véglegesen megtagadhatja, a vállalkozást, létesítményt törölheti nyilvántartásából, az újbóli engedélyezést oktatás elvégzéséhez és annak igazolásához kötheti. A jelenlegi szabályozás hiányosságai miatt az államot jelentős kár érte az elkobzott áru megsemmisítésének meg nem fizetett költségei miatt. Jelen törvény felhatalmazza a hatóságot a szállítójármű visszatartására mindaddig, amíg a szállítmányával kapcsolatos zárolási, elkobzási és ártalmatlanítási eljárás be nem fejeződik, illetve annak költsége megfizetésre nem kerül.

Az 58. §-hoz

Az előző szakaszban felsorolt intézkedéseken túl az élelmiszerjog megsértésének speciális eseteiben - miután az elsődleges felelősséget az élelmiszeripari vállalkozó viseli - intézkedéseket tenni - a hatóság tájékoztatása mellett - a vállalkozó kötelessége. Az élelmiszerlánc-felügyeleti szerv csak akkor teszi meg a fent részletezett intézkedések bármelyikét, amennyiben a vállalkozó nem teljesítette az e szakaszban előírt kötelezettségét.

Az 59. §-hoz

A törvény célja, hogy a jogsértések esetén kiszabandó bírság összege nemcsak önmagában a jogsértés súlyosságával, a jogsértéssel elért előnnyel, és a jogsértéssel érintett fogyasztók veszélyeztetésének mértékével egybevetve kerüljön megállapításra, de igazodjon a jogsértő vállalkozás gazdasági méretéhez is.

Tekintetbe kell venni ugyanis azt, hogy az élelmiszer, a takarmány, a növény- és az állat-egészségügy területén számos gazdálkodó szervezet folytat profitorientált tevékenységet. Ezen cégek esetében nem lehet figyelmen kívül hagyni, hogy ezek gazdasági erejüknél, az általuk előállított vagy forgalmazott termékek mennyiségénél, illetve egyéb tevékenységeik szélesebb körben való végzésénél fogva a jogsértésükkel nagyobb gazdasági előnyt érthetnek el, ugyanakkor a fogyasztók jóval nagyobb körét érheti hátrányosan akár a kisebb mértékű jogsértés is. Másrészt a törvénybeli szabály azt e kettős célt is szolgálja, hogy a jogsértés súlyához igazodó szankció kellő súlyú legyen ahhoz, hogy az adott vállalkozás azt valóban szankcióként értékelje, ugyanakkor - jellemzően a kisebb vállalkozásokra tekintettel - ne lehetetlenítse el feltétlenül a vállalkozás gazdasági tevékenységét.

A bírság funkciója ugyanis a konkrét jogsértés szankcionálása mellett a jövőbeni jogsértéstől való visszatartás is, mely funkció a fentieket tekintetbe véve a nagyobb árbevétellel rendelkező cégek esetében nagyobb mértékű, a kisebbek esetén enyhébb mértékű bírságot követel meg. A törvény ezért új elemként a kiszabható bírságok keretét általános szabályként a jogsértésért felelős vállalkozás nettó árbevételéhez igazodva határozza meg. A nettó árbevétel bizonyos bírságok tekintetében a bírság felső határának, míg más bírságok esetében a kiszabandó legkisebb összegének a korlátja, mely utóbbi esetben azonban a bírság felső határának abszolút összegét is meghatározza a törvény.

A 60. §-hoz

A növényvédelmi bírságot indokolja, hogy nincs más megfelelő visszatartó erejű, az elkövetett cselekmény társadalmi és gazdasági veszélyességének súlyát szakmailag mérlegelő és érvényesítő szankcionálási rendszer. A növényvédelmi bírság meghatározott jogellenes cselekmény, vagy mulasztás esetén kiszabható pénzbüntetés. A tényállások tekintetében a jelenlegi szabályozás nem tartalmaz a hatályos szabályozáshoz képest eltérést.

A 61. §-hoz

A takarmány-ellenőrzési bírság a hatályos 2001. évi CXIX. törvény gyakorlatban bevált, fontos szankcionálási eszköze, ezért a törvény - új elnevezéssel - fenntartja a szabályozást. Mindazonáltal a jelenlegi szabályozást több ponton módosítani szükséges. A takarmányozási területre vonatkozó bírságolás jogi szabályozását egységesíteni kell a törvény hatálya alá tartozó egyéb területek bírságolásra vonatkozó jogi szabályozásával, az erre vonatkozó előírásokat az 59. § tartalmazza.

A bírság kiszabásának aleseteit már törvényi szinten indokolt meghatározni. Ennek értelmében:

a) ha a takarmány az élelmiszerlánc-biztonságot aláásó biztonsági szempontból esik kifogás alá;

b) ha a takarmány minőségében oly mértékben károsult, hogy annak állat-egészségügyi vonzata van;

c) ha a takarmány csak az állat termelő képességét csökkentő mértékben tér el a jelzett beltartalmi értékektől, illetve ha jelölési hibát, vagy kisebb mértékű minőségi eltérést észleltek, bírságot kell kiszabni.

A felelősség kérdésében az egységesítés miatt történt változás, miszerint, ha a felelős nem állapítható meg, azzal szemben kell a bírságot kiszabni, akinél a hibás tételt a hatóság megtalálta, kivéve, ha bizonyíthatóan nem ő követte el a jogsértést.

A bírságot a végrehajtási rendeletben rögzített esetekben a takarmányok ellenőrzését végző MgSzH területi szervénél alkalmazott köztisztviselő takarmány-felügyelő szabhatja ki. A bírságot az MgSzH területi szervének számlájára kell befizetni, melynek felhasználásáról a miniszter dönt. A befolyt összeget a takarmány vizsgálati módszerek korszerűsítésére és a takarmányok minőségének javítását szolgáló intézkedések megtételére lehet felhasználni.

A 62. §-hoz

Az előírásoknak meg nem felelő termék forgalomba hozataláért kiszabható élelmiszer-ellenőrzési bírságot a hatályos törvényben szereplő minőségvédelmi bírság és az élelmiszer-biztonsági előírások esetén is kiszabható állat-egészségügyi bírság összevonásával e törvény vezeti be, hiszen a minőségi előírások egy részének megsértése biztonsági kockázatot is rejthet, és viszont. A törvény az elmúlt évek tapasztalatai alapján szigorítást jelent, a minimális összeget 20 ezer Ft-ban határozza meg, ám a kockázat mértékének megfelelően - a felelős anyagi erejének függvényében - például az egészséget veszélyeztető hiba esetén a bírság kétmilliárd forintot is elérheti (59. §). A bírságok megállapításának részletes szabályaira a Kormány kap felhatalmazást.

A 63. §-hoz

A törvény a korábbiakhoz képest szélesebb körre terjeszti ki az állat-egészségügyi bírság alkalmazási lehetőségét, új elnevezéssel, az élelmiszerláncban elkövetett jogsértő tevékenységekre. Elhatárolja azt a termékre vonatkozó bírságoktól, kiemelve, hogy ha a hibás termékért való felelősség személyesen megállapítható, a vállalkozásra kirótt bírság mellett a vállalkozót (felelőst) is külön meg kell bírságolni.

A 64. §-hoz

Az elmúlt évek tapasztalatai alapján szükséges a (2) bekezdés rendelkezésének fenntartása, amely a bírságot adók módjára behajthatóvá teszi. Új elem, hogy a bírságot a közlésétől számított 15. napig meg kell fizetni, továbbá, hogy a kiszabásáról rendelkező közigazgatási hatósági határozat fellebbezésre tekintet nélkül végrehajtása, vagy biztosítási intézkedés elrendelhető a bírságfizetési kötelezettség teljesítésének biztosítása érdekében. Megjelenik a bírság megfizetéséért való személyes helytállás intézménye is. A bírságot - az eddigi gyakorlatnak megfelelően - az adott szakterület fejlesztésére lehet felhasználni.

A 65. §-hoz

Az élelmiszer szabályozásnak világméretű, regionális (számunkra ez az Európai Unió) és nemzeti szintjei vannak. A Világkereskedelmi Szervezet (WTO) létrejötte, az ennek keretében kidolgozott szerződések következtében a világméretű rendszer - az ENSZ két szakosított szervezete által működtetett FAO/WHO Codex Alimentarius - vált meghatározó fontosságúvá, tehát a regionális és a nemzeti szabályozás ehhez igazodik. Magyarország 1962 - a szervezet létrejötte - óta részt vesz a Codex munkájában. Ennek koordinálását a FAO Magyar Nemzeti Bizottság elnöke által az illetékes állami és civil szervezetek szakértőiből létrehozott Codex Alimentarius Magyar Nemzeti Bizottság végzi. Ezen - már évek óta végzett - tevékenység törvényi szintű szabályozását szolgálja e paragrafus.

A 66. §-hoz

Az élelmiszerekről szóló 1976. évi IV. törvény által létrehozott Magyar Élelmiszerkönyv felépítése és szerepe a hatályos törvény szerinti formában marad meg. A Magyar Élelmiszerkönyv kötelező előírásait, valamint a közösségi szabályok átvételével készült irányelveinek címét, jelét és alkalmazásuk időpontját a miniszter rendelettel adja ki. A többi irányelv címét és jelét a miniszter a Minisztérium hivatalos lapjában megjelenteti.

A 67. §-hoz

A Magyar Takarmánykódex foglalja magába az Európai Unió számos, Magyarországon nem közvetlenül alkalmazandó takarmányjogi aktusának megfelelő honosított magyar szabályozást. E jogszabály-honosítási kötelezettség, illetve az egy jogszabályban való megjelentetés átláthatósága teszi szükségessé, hogy azt az élelmiszerlánc-felügyeletért felelős miniszter rendeletben kiadja.

Az egyéb részek megjelentetését az ajánlott szakmai irányelvek és takarmány-vizsgálati módszerek egy helyen, átlátható módon való közreadásának igénye teszi szükségessé.

A 68. §-hoz

A Nemzetközi Állatjárványügyi Hivatal (OIE) - melynek Magyarország alapító tagja - rendszeresen kiadja a Szárazföldi és Vízi állatok Állat-egészségügyi Kódexet (Terrestrial and Aquatic Animal Health Code), melynek alkalmazása számos Közösségen belüli szabályozás alapját képezi, közvetlen hivatkozással. Előírásainak, illetve ajánlásainak figyelembevételét az élelmiszer-, illetve takarmány területen évek óta alkalmazott gyakorlat szerint, továbbá a korábbi egységes állat-egészségügyi szabályzatok kézikönyv-szerű alkalmazhatósága indokolja.

A 69. §-hoz

A Növényvédelmi Módszertani Gyűjtemény a növényvédő szerek engedélyezésével kapcsolatos kötelező előírások és ajánlott szakmai irányelvek gyűjteménye, amely a hazai és közösségi előírások egységes szerkesztéssel történő összefoglalásával a jogalkalmazók napi munkáját könnyíti meg.

A 70. §-hoz

Ez a szakasz meghatározza a közérdekből nyilvános adatok körét az élelmiszerláncban, illetve azok közzétételének rendjét. Ezen adatok elsősorban a növényvédelemben, illetve az állatgyógyászatban használt készítmények biztonságára vonatkoznak. A nemzetközi normáknak megfelelően rendelkezik a törvény az üzleti titokkör védelméről a növényvédő szerek engedélyezésével kapcsolatban.

A 71. §-hoz

E rendelkezés az élelmiszerlánc-felügyeleti szerv tájékoztatási kötelezettségét szabályozza élelmiszerláncban bekövetkezett események, illetve jogsértések esetén. Meghatározza a kötelezően nyilvánosságra hozandó adatokat részben a fogyasztók elvárt tájékozódási igényének kielégítése, részben a jogkövető magatartás ösztönzésére, mintegy szankcióként. Az elmúlt időszakban számos problémát okozott, hogy mely adatokat hozhat nyilvánosságra a hatóság, ezen a szabályozás segít tisztázni a kérdéskört. A törvény alapcélja a fogyasztók védelme, elsősorban biztonsági szempontból.

A 72. §-hoz

A jogsértések adatainak nyilvánosságában rejlő visszatartó erő kihasználása, valamint a fogyasztók jogos elvárásának biztosítása érdekében a törvény szerint a fogyasztókat az élelmiszeripari vállalkozónak, valamint a hatóságnak tájékoztatnia kell az élelmiszeripari vállalkozás tevékenységének az élelmiszerlánc-felügyeleti szerv által történő azonnali hatályú felfüggesztéséről. A fogyasztónak jogot biztosít az egyértelmű, azonnali és pontos tájékoztatásra a felfüggesztés okáról.

A 73. §-hoz

E rendelkezés a növényvédelmi gépekre vonatkozó hatósági jegyzék közzétételéről rendelkezik a hatályos szabályozásnak megfelelően.

-----STARTING---POINT---VEGE---

A 74-87. §-hoz

A záró rendelkezések a törvény hatályba lépéséről, végrehajtási rendeletek alkotására vonatkozó felhatalmazásokról, az Európai Unió jogának való megfelelést igazoló jogharmonizációs záradékról, a törvény hatályba lépéséhez szükséges más törvények módosításáról rendelkeznek, valamint a korábbi szabályozást tartalmazó törvények deregulációjáról.

A Melléklethez

A törvény vonatkozásában alkalmazott fogalmak meghatározását tartalmazza.