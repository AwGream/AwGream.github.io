2011. évi XV. törvény indokolása

az egyrészről az Európai Közösségek és azok tagállamai, másrészről a Tunéziai Köztársaság közötti Euro-mediterrán Megállapodás, valamint az ahhoz csatolt jegyzőkönyv kihirdetéséről

-----STARTING---POINT---ALTALANOS---

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni.

Jelen törvény célja az egyrészről az Európai Közösségek és azok tagállamai, másrészről a Tunéziai Köztársaság közötti euro-mediterrán megállapodás (a továbbiakban: a Megállapodás), az egyrészről az Európai Közösségek és azok tagállamai, másrészről a Tunéziai Köztársaság közötti euro-mediterrán megállapodáshoz, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásának figyelembevételéről szóló Jegyzőkönyv (a továbbiakban: a Jegyzőkönyv) kihirdetése.

A Tunéziai Köztársaság és az Európai Közösség kapcsolatrendszerét az Európai Szén- és Acélközösség tagállamai és a Tunéziai Köztársaság közötti, 1976. április 25-én aláírt együttműködési megállapodás szabályozta. Az egyre bővülő kölcsönös kereskedelmi koncessziók, vámlebontások és támogatási rendszerek a kapcsolatrendszer magasabb szintre történő emelését vonták maguk után. A politikai párbeszéd középpontjában a demokrácia-deficit felszámolása áll. A tartós partnerség és optimális közelség kialakításának másik két fő irányvonala: a gazdasági integráció (fejlesztés); valamint a tudományos, szociális és kulturális dimenzió.

A térség partnerállamai közül a szabad-kereskedelem feltételeinek megteremtése terén a legnagyobb előrelépést produkáló ország Tunézia. Az ország kivitelének több mint 80%-a irányul az EU tagállamai felé, behozatalának 74%-a származik az európai partner-államokból. Tunéziában a vámtarifák lebontását még az EU-val megkötött Társulási Egyezmény 1998-as életbe lépését megelőzően, 1996-ban megkezdték. Az EU nagyra értékeli, hogy az Agadir-i Egyezmény egyik aláírójaként az ország részese a Marokkó, Egyiptom, Jordánia részvételével megalakított szabad-kereskedelmi zónának. Tunézia kiemelkedő kedvezményezettje és a térség leghatékonyabb felhasználója az EU támogatásoknak. A forrásokat tudatosan és következetesen alapvető modernizációs, társadalom-átalakító programokra fordítja, célja minden területen felzárkózás Európához. A szorosabb együttműködés szükségességére utal, hogy Tunézia a MEDA programok keretében a szakmai képzésre, a versenyképesség fejlesztésére, a privatizáció elősegítésére, munkahelyteremtés céljából strukturális átalakításokat vállal fel. Jelen Megállapodást 1995. július 17-én írták alá és 1998. március 1-én lépett hatályba.

Az összesen 8 fejezetből, 96 cikkből és 8 mellékletből álló Megállapodás célja a Tunéziai Köztársaság és az Európai Unió közötti rendszeres párbeszéd révén gazdasági kapcsolataik fejlődését elősegítő légkör, valamint társadalmi és kulturális kérdésekben tartós együttműködés létrehozása. A megállapodás minden rendelkezése megfelelő keretet biztosít a Felek közötti politikai párbeszédhez és az emberi jogok és demokratikus elvek tiszteletben tartásán alapul. A Megállapodás megteremti az a feltételeket az áruk, szolgáltatások és tőke kereskedelmének fokozatos liberalizálásához, a gazdasági és társadalmi kapcsolatok bővítéséhez és a Maghreb-országok integrációjának előmozdításához.

A törvény részét képezik a 10 új tagállam 2004-es csatlakozásáról szóló Jegyzőkönyv is. Tekintve, hogy a Jegyzőkönyv is elválaszthatatlan részét képezi a megállapodásnak, így azt is ki kell hirdetni. Megjegyezzük, hogy Bulgáriának és Romániának az Európai Unióhoz történt csatlakozását figyelembe vevő jegyzőkönyvet még nem írták alá, így az nem szerepel az előterjesztésben.

-----STARTING---POINT---RESZLETES---

Részletes indokolás

Az 1., 3. és 5. §-hoz

A Megállapodás és a jegyzőkönyv tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4. és 6. §-hoz

A megállapodás összesen 8 fejezetből, 96 cikkből és 8 mellékletből áll.

A megállapodás I. Címe (3-5. cikk) a politikai együttműködés alapjait határozza meg. A rendszeres politikai párbeszéd segítséget nyújt a partnerek közötti szolidaritási kapcsolatok kiépítésében, amelyek hozzájárulnak a mediterrán térség prosperitásához, stabilitásához és biztonságához. Célja a felek közötti közeledés a közös érdekű nemzetközi kérdések tekintetében; a mediterrán térség biztonsága és stabilitása megszilárdítása valamint a megértés és tolerancia légkörének erősítése a kultúrák között.

A II. Címben (6-30. cikk) a felek vállalják, hogy 12 éves átmeneti időszak alatt fokozatosan szabadkereskedelmi területet hoznak létre az 1994. évi Általános Vám- és Kereskedelmi Egyezmény (GATT) és egyéb, a WTO-t létrehozó Egyezményhez csatolt többoldalú árukereskedelmi megállapodások rendelkezéseivel összhangban. Az I. fejezet és mellékletei az ipari termékekre vonatkozó vámmentességeket ismerteti. A II. fejezet mezőgazdasági és halászati termékek kereskedelmének fokozatos, egyre nagyobb mértékben történő liberalizációját irányozza elő. A közös rendelkezéseket tartalmazó III. fejezet rendelkezik a behozatal, kivitel és vám egyes szabályairól (mennyiségi korlátozás, fiskális intézkedések, kedvezőbb eljárás, vámuniók, dömpingeljárás), és kimondja, hogy a rendelkezések módosítását a Társulási Bizottság végezheti.

A III. Cím (31-32. cikk) a felek vállalkozóinak letelepedési jogról és a szolgáltatások fogyasztói számára a szolgáltatásnyújtásra vonatkozó rendelkezések liberalizálásáról szól. A felek megerősítik a GATS (Szolgáltatások Kereskedelmének Általános Egyezménye) szerinti kötelezettségeit, különösen a kölcsönös legnagyobb kedvezményes elbánás elvét a nevezett szolgáltatási ágazatokban.

A IV. Cím (33-41. cikk) taglalja a tőke, a verseny és egyes gazdasági rendelkezéseit. A folyó fizetésekről és tőkemozgásról szóló I. fejezetében a felek kötelezettséget vállalnak a fizetések szabadon átváltható valutában történő teljesítésére. Tunézia biztosítja az országban létrehozott vállalatokban történt közvetlen beruházásokkal kapcsolatos szabad tőkemozgást, a nyereség felszámolhatóságát és hazatelepíthetőségét. Fizetési nehézség esetén a felek a GATT (Általános Vám- és Kereskedelmi Egyezmény) és a Nemzetközi Valutaalap feltételrendszere szerint vezethetnek be korlátozásokat. A versenyről rendelkező II. fejezet az összeegyeztethetetlen kereskedelmi tevékenységeket (verseny korlátozása, erőfölénnyel való visszaélés, állami támogatás) sorolja fel és vállalja minden kereskedelmi jellegű állami monopólium fokozatos kiigazítását öt éven belül az árubeszerzés és forgalomba hozatal egységesítése érdekében. A Felek célul tűzik ki az ipari és mezőgazdasági élelmiszer-termékekre és tanúsítási eljárásokra vonatkozó európai szabványok és közösségi műszaki szabványok használatát, valamint a közbeszerzési szerződések kölcsönös és fokozatos liberalizálását.

Az V. Cím (42-63 cikk) a kölcsönös érdekek szerinti gazdasági együttműködés fejlesztésének cél és eszközrendszerét taglalja a fenntartható gazdasági és társadalmi fejlődés érdekében. Hatálya kiterjed mindazon területekre, amelyek a belső korlátok és nehézségek hatásától szenvednek. Céljai között szerepel a gazdasági integráció erősítése a Maghreb-országok között, a környezet és ökológiai egyensúly megóvása. Eszközei: rendszeres gazdasági párbeszéd, információcsere, gyakorlati képzés, közös vállalatok; segítségnyújtás technikai, igazgatási és szabályozási ügyekben. Rendelkezik a beruházások fejlesztéséről, a jogalkotás és a pénzügyi szolgáltatások közelítéséről. A mezőgazdaság és halászat terén (54. cikk) célként tűzi ki a mezőgazdaság és halászat korszerűsítését, egészségügyi, növény-egészségügyi és termesztési tapasztalatcseréket. A közlekedés terén cél a közúti, vasúti, kikötői és repülőtéri infrastruktúra szerkezeti átalakításának és korszerűsítésének elérése. Az energetikai együttműködés előirányozza az energiahálózatok korszerűsítését és fejlesztését, a megújuló energiaforrások és az energia megtakarítás elősegítését. Az 58-63 cikkek az idegenforgalom, vámügyi együttműködés, pénzmosás és kábítószer-kereskedelem elleni küzdelem kérdéseit szabályozzák.

A VI. Cím (64-74 cikk) a szociális és kulturális együttműködés kereteit ismerteti. Az I. fejezet rendelkezik a munkavállalók munkakörülményeiről, a II. fejezet a szociális párbeszédről (migráns közösségek élet- és munkakörülményei; migráció; visszatérés). A szociális együttműködés (III. fejezet) megerősítése céljából a felek projekteket és programokat hajtanak végre a migrációs nyomás csökkentése, munkahelyek létrehozása és az oktatás fejlesztése érdekében. A három fejezet rendelkezései végrehajtása kiértékelését munkacsoport végzi. A IV. fejezet a kulturális együttműködést szabályozza. Kiemelt figyelmet kap egymás kultúráinak tiszteletben tartása, a tartós kulturális párbeszédet szolgáló közös tevékenységek, különös tekintettel a fiatalokra, az írott és audiovizuális kifejezési és kommunikációs eszközökre, örökségük védelmére, valamint a kultúra terjesztésére.

A VII. Cím (75-77 cikk) rendelkezik a pénzügyi együttműködésről. A Felek a legalkalmasabb eszközök segítségével törekednek a gazdaság korszerűsítését célzó reformok megkönnyítésére, a gazdasági infrastruktúra korszerűsítésére, egy szabadkereskedelmi terület fokozatos bevezetésére. A nemzetközi pénzügyi intézményekkel együtt a Közösség megvizsgálja a Tunézia által végrehajtott strukturális politika támogatásának alkalmas módjait, a pénzügyi egyensúly helyreállítására minden kulcsfontosságú szempontból és a növekedés fellendítésére vezető gazdasági környezet létrehozására, ezzel egyidejűleg növelve a társadalmi jólétet.

A VIII. Cím (78-96. cikk) az intézményi általános és záró rendelkezések emlékeztet az évenkénti miniszteri szintű ülésekre, a Társulási Tanács összetételére és működésére, a Társulási Bizottság feladatkörét valamint az együttműködés kereteit.

A Megállapodáshoz kapcsolódik 5. jegyzőkönyvként a közigazgatási hatóságok közötti kölcsönös vámügyi segítségnyújtásról, amely 15 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazásában illetékes közigazgatási hatóságoknak a jegyzőkönyvben meghatározott vámügyi segítségnyújtást kell alkalmazniuk. A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtás korlátait, megjelölve a jogsegélynyújtási kötelezettség alóli kivételeket.

A 14. cikk rendelkezik arról, hogy a felek a jegyzőkönyv alkalmazásával egyrészről Tunézia központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 15. cikk szerint a jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és Tunézia között került vagy kerülhet megkötésre. Tunézia és az Európai Közösség egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyv tartozik. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött a Tunéziai Köztársasággal, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint Tunézia között létrejött euro-mediterrán megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. A Jegyzőkönyvet 2005. május 31-én írták alá és 2008. augusztus 1-én lépett hatályba.

A Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok az euro-mediterrán megállapodás szerződő feleivé válnak, és a Közösség más tagállamaihoz hasonló módon, elfogadják és tudomásul veszik az euro-mediterrán megállapodás, valamint az ahhoz fűzött közös nyilatkozatok, nyilatkozatok és a levélváltások szövegét.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

A 3-5. cikkek az euro-mediterrán megállapodás szövegének módosításait, beleértve a megállapodás mellékleteit és jegyzőkönyveit rendelkezik. A 6-7. cikkek tartalmazzák az átmeneti rendelkezéseket, a 12. cikk hatályba lépést kérdését rendezi, míg a 14. cikk a nyelvi változatokról szól.

Az 5. §-hoz

Tekintve, hogy jelen esetben olyan Megállapodásról, illetve jegyzőkönyvről van szó, melyek már hatályban vannak, így annak csak kihirdetése szükséges. Ennek megfelelően az 5. § alapján a törvény a kihirdetést követő 8. napon hatályba lép.