2007. évi LXXX. törvény indokolása

a menedékjogról

-----STARTING---POINT---ALTALANOS--- 

Az Alkotmány 65. § (1) bekezdésében foglaltak végrehajtása érdekében elsőként a menedékjogról szóló 1997. évi CXXXIX. törvény (a továbbiakban: Met.) szabályozta átfogóan a menedékjog tárgykörét. Tíz évvel később a menedékjogról szóló új törvénynek sok tekintetben eltérő társadalmi és jogi kihívásoknak kell megfelelnie. A Magyar Köztársaság az Európai Unió tagállamaként alakító részesévé vált a közös európai menekültügyi politikának, ugyanakkor kötelességünk annak biztosítása, hogy nemzeti jogunk megfeleljen az Európai Unió jogforrásainak.

Az Európai Unió a menekültügyet az Amszterdami Szerződéssel emelte a közösségi jogalkotás szabályozási tárgykörébe. A közös szabályok kialakítása érdekében az 1999-es Tamperei, majd a 2004-es Hágai Program részeként számos európai közösségi rendelet és irányelv került elfogadásra. Az európai uniós menekültügyi szabályozás célja közös minimumszabályok megalkotása révén egy egységes európai menekültügyi rendszer létrehozása. További célkitűzés emellett, hogy a tagállamok menekültügyi befogadási, elismerési és eljárási gyakorlata összhangba kerüljön, meghatározó elemeit, garanciális szabályait illetően pedig minél kevesebb különbözőséget mutasson.

A hazai menekültügyi joganyag felülvizsgálatát, valamint ennek nyomán új törvény megalkotását az európai uniós tagságból eredő kötelezettségeknek való megfelelés mellett az elmúlt évek jogalkalmazási tapasztalatai is szükségessé tették.

A Törvény szabályozásának irányvonalát az alábbi közösségi jogi aktusok határozzák meg:

a) a valamely harmadik ország állampolgára által a tagállamok egyikében benyújtott menedékjog iránti kérelem megvizsgálásáért felelős tagállam meghatározására vonatkozó feltételek és eljárási szabályok megállapításáról szóló, 2003. február 18-i 343/2003/EK tanácsi rendelet (a továbbiakban: Dublin II rendelet), amely kijelöli azt az államot, amelynek el kell járnia a rendeletet alkalmazó államok valamelyikében benyújtott menedékjog iránti kérelem ügyében;

b) a dublini egyezmény hatékony alkalmazása érdekében az ujjlenyomatok összehasonlítására irányuló „Eurodac” létrehozásáról szóló, 2000. december 11-i 2725/2000/EK tanácsi rendelet, amely alapján létrejött a többszöri kérelmek kiszűrését lehetővé tevő ujjnyomat-azonosító rendszer;

c) a lakóhelyüket elhagyni kényszerült személyek tömeges beáramlása esetén nyújtandó átmeneti védelem minimum követelményeiről, valamint a tagállamok e személyek befogadása és a befogadás következményeinek viselése tekintetében tett erőfeszítései közötti egyensúly előmozdítására irányuló intézkedésekről szóló, 2001. július 20-i 2001/55/EK tanácsi irányelv (a továbbiakban: ideiglenes védelemről szóló irányelv), amely a tömegesen menekülők beáramlása esetén követendő eljárás szabályait állapítja meg;

d) a menedékkérők befogadása minimumszabályainak megállapításáról szóló, 2003. január 27-i 2003/9/EK tanácsi irányelv (a továbbiakban: befogadási irányelv), amely az elismerést kérők jogosultságaira, különösen az őket megillető ellátásokra, támogatásokra és szállásra vonatkozó közös szabályokat állapítja meg;

e) a harmadik országok állampolgárainak, illetve a hontalan személyeknek menekültként vagy a más okból nemzetközi védelemre jogosultként való elismerésének feltételeiről és az e státuszok tartalmára vonatkozó minimumszabályokról szóló, 2004. április 29-i 2004/83/EK tanácsi irányelv (a továbbiakban: kvalifikációs irányelv), amelynek célja, hogy az Európai Unió tagállamaiban megteremtse a menedékkérők menekültkénti elismerésének vagy kiegészítő védelemben részesítésének, valamint az elismerés visszavonásának egységes feltételrendszerét, továbbá meghatározza a menedékkérők, valamint a menekültként elismert vagy kiegészítő védelemben részesített személyek jogállását;

f) a menekültstátusz megadására és visszavonására vonatkozó tagállami eljárások minimumszabályairól szóló, 2005. december 1-jei 2005/85/EK tanácsi irányelv (a továbbiakban: eljárási irányelv), amely rögzíti azokat a garanciákat, amelyeknek érvényesülését a tagállamoknak a menekültügyi eljárás során biztosítaniuk kell.

A Törvény új, a magyar jogban eddig ismeretlen jogintézményeket honosít meg, a jogállások rendszerezetten egymásra épülő, logikus struktúráját építi fel. A Törvény anyagi jogi része a hatálya alá tartozó személyek jogállása szerinti fejezetekre tagolódik.

A kvalifikációs irányelvvel összhangban a Törvény bevezeti a kiegészítő védelem intézményét és az oltalmazotti (kiegészítő védelmi) jogállást. Az európai uniós jogalkotási kötelezettség nyomán létrehozott oltalmazottkénti elismerés betölti a menekültek helyzetére vonatkozó 1951. évi július hó 28. napján elfogadott egyezmény, valamint a menekültek helyzetére vonatkozóan az 1967. évi január hó 31. napján létrejött jegyzőkönyv (a továbbiakban: Genfi Egyezmény) szerinti menekült státusz és a befogadotti jogállás közötti szabályozási űrt.

A Törvény szerint oltalmazottként kiegészítő védelemben részesül az a külföldi, aki nem felel meg a menekültkénti elismerés feltételeinek, de fennáll annak a veszélye, hogy származási országába történő visszatérése esetén őt súlyos sérelem érné, és nem tudja, vagy az e veszélytől való félelmében nem kívánja a származási országa védelmét igénybe venni.

A kvalifikációs irányelv azt a követelményt fogalmazza meg a tagállamokkal szemben, hogy a kiegészítő védelemben részesített személyek részére az elismert menekültek jogállását megközelítő státuszt biztosítsanak. A Törvény ennek megfelelően - a menekült jogállásának meghatározásánál alkalmazott megoldáshoz hasonlóan - nem sorolja fel az oltalmazott jogait és kötelezettségeit, hanem rögzíti, hogy az oltalmazottat - ha törvény vagy kormányrendelet kifejezetten eltérően nem rendelkezik - a menekült jogai illetik meg és kötelezettségei terhelik.

A Törvény a befogadási irányelv rendelkezéseivel és terminológiájával összhangban határozza meg az elismerését kérő számára biztosítandó ellátások és támogatások körét. A „befogadási feltételek” gyűjtőfogalom magában foglal minden olyan jogosultságot és kötelezettséget, amely az elismerését kérőt az elismerés iránti kérelem benyújtásától kezdően megilleti, illetve terheli, továbbá minden olyan intézkedést is, amely a jogosultságok biztosításával vagy a kötelezettségek érvényesítésével függ össze. A befogadási feltételek biztosítására vonatkozó szabályok megállapítása során a Törvény a rászorultság elvét, mint vezérelvet követi. Az elismerését kérő csak akkor jogosult a befogadás egyes feltételeire, ha az azok biztosításához szükséges anyagi eszközökkel nem rendelkezik.

A Törvény nagy hangsúlyt fektet az elismerést kérő személyek jogainak érvényesülését biztosítani hivatott garanciális szabályok megállapítására, továbbá szem előtt tartja a kiszolgáltatott személy - így különösen a kiskorú, a kísérő nélküli kiskorú, az idős, a fogyatékkal élő személy, a várandós nő, a kiskorú gyermeket egyedül nevelő szülő, valamint a kínzást, nemi erőszakot vagy a pszichikai, fizikai vagy szexuális erőszak más súlyos formáját elszenvedett személy - sajátos szükségleteiből fakadó különleges bánásmód iránti igényét.

A Met. nem differenciált kellőképpen a menekültkénti és a menedékeskénti elismerés szabályai között, holott ezt a menedékeskénti elismerésre irányuló eljárás speciális jellege indokolttá teszi: rövid idő alatt nagy mennyiségű kérelmet kell elbírálni egyszerűsített szempontrendszer alapján.

A Törvény - a Met. hiányosságát kiküszöbölve - a menekültügyi eljárás általános szabályainak meghatározását követően eltérő szabályokat állapít meg a menekültkénti vagy oltalmazottkénti elismerésre irányuló eljárásra, valamint a menedékeskénti elismerésre irányuló eljárásra. Ez a különbségtétel - a közösségi joggal összhangban - a menekülők tömeges beáramlása esetén egyszerűsített eljárás lefolytatását teszi lehetővé.

A menedékeskénti elismerés kétfázisú eljárásban valósul meg. Az első szakaszban az Európai Unió Tanácsa, illetve a Magyar Köztársaság Országgyűlése a védelemre jogosultként történő elismerésről határoz. A második szakaszban, a konkrét menedékeskénti elismerés során a menekültügyi hatóság csak azt vizsgálja, hogy az elismerését kérő személyre a védelemre jogosultként elismerő tanácsi vagy országgyűlési határozat hatálya kiterjed-e.

A menekültkénti vagy oltalmazottkénti elismerésre irányuló eljárást a Törvény két szakaszra bontja. Az eljárás első szakaszának célja, hogy kizárja az eljárás második, érdemi szakaszából azokat a kérelmeket, amelyek esetében a Dublin II rendelet szerinti átadás-átvételi eljárás lefolytatása szükséges, valamint amelyek elfogadhatatlanok, hozzásegítve ezzel a menekültügyi hatóságot, hogy kapacitásait az érdemi eljárásban hatékonyabban használhassa ki.

A menekültügyi eljárás szabályainak újragondolása során szem előtt tartott legfontosabb célkitűzések egyike a gyors és hatékony eljárás kialakítása volt.

Ennek keretében a Törvény a menekültügyi eljárás során hozott nem érdemi döntésekkel szemben rövid - három napos - határidőn belül teszi lehetővé a jogorvoslatot, melynek elbírálása - nyolc napon belül - nemperes eljárásban történik.

Ugyancsak az eljárás gyorsításának céljával rendelkezik úgy a Törvény, hogy a Nemzetbiztonsági Hivatal szakhatósági eljárásának időtartama az ügyintézési határidőbe beszámít.

Az elmúlt évek jogalkalmazási tapasztalataira is figyelemmel, annak érdekében, hogy a menekültügyi hatóság határozatának bírósági felülvizsgálata hatékony jogorvoslatként működhessen, a Törvény a Fővárosi Bíróság peres eljárásának határidejét a jelenlegi harminc napról hatvan napra növeli.

A Törvény az elismert menekültek jogállása felülvizsgálatának jelenlegi szabályain nem változtat, az oltalmazottak esetében azonban előírja a legalább ötévenkénti kötelező felülvizsgálatot. Kibővülnek az elismerés visszavonásának esetkörei és részletes szabályozást nyer az elismerés visszavonására irányuló eljárás.

-----STARTING---POINT---RESZLETES---

I. Fejezet

Általános rendelkezések

A törvény hatálya

Az 1. §-hoz

Az 1. § meghatározza a Törvény tárgyi és személyi hatályát. A Törvényt kell alkalmazni minden olyan eljárásban, amelynek célja a menekültkénti, oltalmazottkénti vagy menedékeskénti elismerés feltételei fennállásának vizsgálata, ideértve az elismerés visszavonására irányuló eljárást is.

A Törvény személyi hatálya az elismerés iránti kérelmet benyújtó vagy menedékjogot élvező külföldire terjed ki.

Értelmező rendelkezések

A 2. §-hoz

A Törvény meghatározza azoknak a fogalmaknak a pontos tartalmát, amelyek a Törvény alkalmazása szempontjából kiemelt jelentőséggel bírnak.

A külföldi fogalmát a Törvény a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény (a továbbiakban: Szmtv.), valamint a harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) rendelkezéseivel összhangban határozza meg.

A hontalan fogalma a hontalan személyek jogállásáról szóló 1954-es New York-i egyezmény definíciójával pontosan megegyezik.

A Törvény a menekültre, az oltalmazottra és a menedékesre is kiterjedő, egységes menedékjog fogalmat hoz létre. A menedékjog jogcím a Magyar Köztársaság területén való tartózkodásra, egyidejű védelem a visszaküldéssel, a kiutasítással és a kiadatással szemben.

A kiegészítő védelem az oltalmazottat megillető jogok és az őt terhelő kötelezettségek összessége. A kiegészítő védelem fogalmának bevezetését az uniós irányelveknek - elsősorban a kvalifikációs irányelvnek - a terminológiája indokolja. A kvalifikációs irányelv a nemzetközi védelem fogalmát használja, mely a menekülteket és az oltalmazottakat megillető védelem közös elnevezése. A kiegészítő védelem keretében az állam a Genfi Egyezmény szerinti védelmet mintegy kiegészítve olyan személyeknek nyújt segítséget és biztosít támogatást, akiket ugyan nem a Genfi Egyezményben meghatározott valamely okból üldöznek, de - a menekültekhez hasonlóan - nem tudják, vagy nem kívánják a származási országuk védelmét igénybe venni, mivel visszatérésük esetén súlyos sérelemnek lennének kitéve. A kvalifikációs irányelv megszületésekor annak kidolgozói elsősorban a Kínzás és más kegyetlen, embertelen vagy megalázó büntetések vagy bánásmódok elleni nemzetközi egyezmény (a továbbiakban: ENSZ Kínzás Elleni Egyezmény), illetve az emberi jogok és az alapvető szabadságok védelméről szóló, Rómában, 1950. november 4-én kelt egyezmény (a továbbiakban: Emberi Jogok Európai Egyezménye) 3. cikkében foglalt tilalmak nyomán alakították ki a nemzetközi védelem új formáját. A kiegészítő védelem biztosítása a Genfi Egyezményben meghatározott menekültvédelmi rendszerhez képest kiegészítő jellegű.

A menedékes számára biztosított ideiglenes védelem fogalma az ideiglenes védelemről szóló irányelv 2. cikk a) pontja alapján meghatározott definíció. Az angol nyelvű szövegben szereplő „temporary protection” kifejezés egyaránt fordítható ideiglenes, illetve átmeneti védelemként. Az irányelv alkalmazásában az ideiglenes védelem célja a hazájukba visszatérni nem képes, lakóhelyüket elhagyni kényszerült, harmadik országból származó személyek tömeges beáramlása esetén azonnali védelem biztosítása különösen akkor, ha annak kockázata is fennáll, hogy a menekültügyi rendszer nem lesz képes ezt a beáramlást feldolgozni anélkül, hogy ez ne érintené hátrányosan hatékony működését.

A kísérő nélküli kiskorú fogalmának meghatározása a kvalifikációs irányelv 2. cikk i) pontja alapján történt. Ugyanez a definíció szerepel a családegyesítésről szóló, 2003. szeptember 22-i 2003/86/EK tanácsi irányelvben, a befogadási irányelvben, valamint a harmadik ország állampolgárságával rendelkező kísérő nélküli kiskorúakról szóló, 1997. június 26-i tanácsi állásfoglalásban. A fogalom-meghatározás a Harmtv. definíciójával is összhangban áll.

A származási ország az állampolgárság, illetve hontalan személy esetén a szokásos tartózkodási hely szerinti országot vagy országokat jelenti. A származási ország fogalma a kvalifikációs irányelv 2. cikk k) pontja alapján került meghatározásra.

Több állampolgársággal rendelkező személy esetén az „állampolgárság szerinti ország” jelenti mindazokat az országokat, amelyeknek e személy az állampolgára. Nem tekinthető az állampolgársága szerinti ország védelmét nélkülöző személynek az, aki megalapozott ok nélkül nem kívánja igénybe venni azon országok valamelyikének védelmét, amelynek állampolgára. Ezen értelmező rendelkezés célja, hogy kizárja a menekült vagy oltalmazotti jogállásból mindazokat a személyeket, akik kettős vagy többes állampolgársággal rendelkezve igénybe vehetik legalább az egyik állampolgárság szerinti ország védelmét. Amennyiben hozzáférhető a nemzeti védelem, úgy az a nemzetközi védelemmel szemben előnyt élvez.

Biztonságos származási országnak az az ország tekinthető, amely szerepel az Európai Unió Tanácsa által elfogadott biztonságos származási országnak tekintett harmadik országok közös minimumlistáján vagy a Magyar Köztársaság Kormánya által rendeletben, nemzeti szinten biztonságosnak nyilvánított származási országok listáján.

A közös minimumlistát az eljárási irányelv 29. cikkének rendelkezései alapján az Európai Unió Tanácsa fogadja el minősített többséggel, a Bizottság javaslata alapján, az Európai Parlamenttel folytatott konzultációt követően. A lista módosítását a Bizottság javasolhatja bármely tagállam, illetve a Tanács kérésére. Ha a Tanács a Bizottságtól azt kéri, hogy nyújtson be javaslatot valamely országnak a listáról való törlése iránt, az adott országot - a kérdés rendezéséig, de legfeljebb három hónapig - nem lehet biztonságos származási országnak tekinteni. A Kormány számára a Törvény 93. § (2) bekezdése ad felhatalmazást a nemzeti szinten biztonságosnak nyilvánított származási országok listájának megalkotására.

A Törvény 63. § (2) bekezdése rendelkezik az ún. belföldi védelemről vagy belső menekülési lehetőségről, amely szerint a kérelmező számára a védelem akkor is biztosítottnak tekinthető, ha annak az országnak egy részében, ahonnan a kérelmező menekülni kényszerül, nem kell üldöztetéstől, illetve súlyos sérelemtől tartania, és ezért tőle ésszerűen elvárható, hogy az érintett országrészbe visszatérjen. Ennek megfelelően a Törvény megadja a Kormánynak azt a lehetőséget, hogy bizonyos országoknak akár egyes részeit is biztonságossá nyilvánítsa.

A kérelmező származási országának valamely listán való szereplése az elismerését kérő tekintetében megdönthető vélelmet állít fel. A Törvény 40 §-ában foglalt egyéni elbírálás elvének megfelelően a biztonságos származási országból érkező elismerését kérő esetében is az elismerését kérő egyéni körülményeinek figyelembevételével kell dönteni arról, hogy vonatkozásában a szóban forgó ország valóban biztonságos-e.

A biztonságos harmadik ország fogalmát a Törvény az eljárási irányelv 27. cikk (1) bekezdésével összhangban állapítja meg. Biztonságos harmadik országnak az az ország tekinthető, amely tiszteletben tartja a Genfi Egyezményben és más nemzetközi dokumentumokban (Emberi Jogok Európai Egyezménye, ENSZ Kínzás Elleni Egyezmény) megfogalmazott visszaküldés tilalmának elvét, és ahol a kérelmezőnek lehetősége van menekültkénti elismerését vagy kiegészítő védelmet kérni. Fontos megjegyezni, hogy nem elegendő, ha az adott állam részese ezeknek a nemzetközi egyezményeknek, és jogszabályi rendszere is nemzetközi kötelezettségvállalásainak megfelelő, azt is meg kell vizsgálni, hogy az egyezményekben biztosított jogok a gyakorlatban is megfelelően érvényesülnek-e. A biztonságos származási országhoz hasonlóan valamely ország biztonságos harmadik országnak nyilvánítása is megdönthető vélelem és az egyéni elbírálás elvének megfelelően a hatóságnak ebben az esetben is meg kell vizsgálnia, hogy az adott államban a kérelmezőt nem fenyegeti-e veszély a Genfi Egyezményben meghatározott öt ok miatt, illetve nem kell-e súlyos sérelemtől tartania.

A családtagok köre a kvalifikációs, az ideiglenes védelemről szóló, valamint a befogadási irányelv által használt családtag fogalmát ötvözi. A definíció nem tesz különbséget a vér szerinti és a nevelt vagy örökbefogadott gyermek között.

A különleges bánásmódot igénylő személy olyan kiszolgáltatott személy, aki egyéni helyzetére tekintettel sajátos szükségletekkel rendelkezik. A kategóriát a nemzetközi menekültügyi szabályozás régóta ismeri és alkalmazza. A jogalkotónak a szabályozás kialakítása során kiemelten kell ezen igényeket figyelembe vennie, a jogalkalmazónak pedig szem előtt kell tartania az eljárás és az ellátások nyújtása során. A példálózó felsorolás célja, hogy megkönnyítse a különleges bánásmódot igénylő személy azonosítását, különleges bánásmódra azonban nem kizárólag ezen személyek tarthatnak igényt.

Alapelvek

A 3. §-hoz

A Genfi Egyezmény és az ahhoz kapcsolódó jegyzőkönyv a menekültek védelmét szolgáló nemzetközi jogi rendszer sarokkövét képezi. A Genfi Egyezmény mellett fontos forrásként szolgál az Emberi Jogok Európai Egyezménye, az ENSZ Kínzás Elleni Egyezmény, valamint az Európai Bíróság joggyakorlata is.

Az ENSZ Menekültügyi Főbiztossága által a Genfi Egyezmény alapján kidolgozott „Kézikönyv a menekült státusz meghatározásának követelményeiről és annak elbírálásáról” (a továbbiakban: ENSZ Kézikönyv) szintén útmutatóul szolgál a helyes jogalkalmazás kialakításához.

A 4. §-hoz

A gyermek mindenek felett álló érdekeit és jogait rögzítő alapelv megfelel a gyermek jogairól szóló, New Yorkban, 1989. november 20-án elfogadott egyezmény (a továbbiakban: ENSZ Gyermekjogi Egyezmény) szabályainak, a kvalifikációs irányelvben, az ideiglenes védelemről szóló irányelvben, továbbá a befogadási irányelvben lefektetett alapelvi rendelkezéseknek.

A család egységét megfogalmazó elvet számos európai uniós jogforrás hangsúlyozza. Különösen fontos a család egységének megőrzésére törekedni akkor, amikor a külföldinek menekülnie kell hazájából, mely őt megvédeni nem képes, és egy másik állam védelmére szorul. A rendelkezés a kvalifikációs irányelv 23. cikke szellemének megfelelően, valamint a befogadási irányelv 8. cikkével összhangban került a Törvény szövegébe.

A Törvény rendelkezéseit a különleges bánásmódot igénylő személyek vonatkozásában a helyzetükből fakadó sajátos szükségleteik figyelembevételével kell alkalmazni.

II. Fejezet

Az elismerését kérő jogállása

Az 5. §-hoz

Az 5. § egységesen szabályozza a menekültkénti, oltalmazottkénti, valamint a menedékeskénti elismerését kérő személy alapvető jogosultságait és kötelezettségeit. A Harmtv. értelmében humanitárius célból tartózkodási engedéllyel kell ellátni azt a harmadik országbeli állampolgárt, aki a menekültügyi hatóságtól menekültkénti elismerését kérte, vagy a menekültügyi hatóságtól ideiglenes vagy kiegészítő védelmet kért.

A befogadási irányelv 11. cikkében foglalt foglakoztatásra vonatkozó rendelkezésekkel összhangban az elismerését kérő a kérelem benyújtásától számított egy éven belül a befogadó állomás területén, ezen idő letelte után pedig a külföldiekre vonatkozó általános szabályok szerint jogosult munkát végezni. Az elismerését kérő jogosult továbbá a Törvényben és külön jogszabályban meghatározottak szerinti ellátásra, támogatásra és szállásra. Az 54. §-ban foglaltak szerinti ismételt kérelem benyújtása esetén a külföldit a továbbiakban nem illeti meg a Magyar Köztársaság területén való tartózkodás joga, a munkavégzéshez való jog, továbbá nem jogosult ellátásra, támogatásra és szállásra.

A befogadási irányelv 14. cikk (2) bekezdés b) pontjának megfelelően az elismerését kérő számára biztosítani kell az ENSZ Menekültügyi Főbiztosságának képviselőivel, valamint más nemzetközi és társadalmi szervezetekkel való kapcsolattartás lehetőségét.

A Magyar Népköztársaság Kormánya és az Egyesült Nemzetek Menekültügyi Főbiztosa között Genfben, 1989. október 4-én aláírt megállapodás kihirdetéséről szóló 23/1990. (II. 7.) MT rendelet (a továbbiakban: UNHCR Megállapodás) a Kormány és az ENSZ Menekültügyi Főbiztossága közötti együttműködésről szóló III. cikke értelmében a Kormány mindenkor biztosítja az ENSZ Menekültügyi Főbiztossága személyzetének, hogy akadálytalanul kapcsolatot teremtsen a menekültekkel és más, olyan személyekkel, akiknek az ügyével az ENSZ Menekültügyi Főbiztossága foglalkozik. A széles körű együttműködés egyik szeleteként fogalmazza meg a Törvény, hogy az elismerését kérő jogosult a menekültügyi eljárás időtartama alatt az ENSZ Menekültügyi Főbiztosságával, annak bármely munkatársával, illetve más nemzetközi vagy civil szervezettel való kapcsolat felvételére és a kapcsolat fenntartására.

Az elismerését kérő a menekültügyi hatósággal történő együttműködés kötelezettségén túl köteles nyilatkozni vagyonáról, illetve jövedelméről. A megfelelő anyagi fedezettel rendelkező elismerését kérő számára ellátást nem kell biztosítani, ha pedig bebizonyosodik, hogy az elismerését kérő úgy vette igénybe a befogadás anyagi feltételeit, illetve az ellátást vagy támogatást, hogy rendelkezett azok fedezetével, a menekültügyi hatóság elrendelheti a jogosulatlanul igénybe vett ellátások költségének visszatérítését.

Az elismerését kérő további kötelezettségeként rögzíti a Törvény az egészségügyi szűrés, gyógykezelés, valamint a hiányzó védőoltások pótlásának tűrését. Az elismerését kérő a befogadó állomáson való foglalkoztatás kivételével köteles a munkavállalástól tartózkodni.

A megfogalmazott együttműködésre vonatkozó kötelezettségek nem teljesítése esetén a Törvény lehetővé teszi a befogadási feltételek megvonását, illetve megtagadását.

III. Fejezet

A menekült

A 6. §-hoz

A menekült fogalma ötvözi az Alkotmányban és a Genfi Egyezményben meghatározott fogalmi elemeket. A definíció az európai uniós irányelvekben használt menekültfogalmakkal is egybecseng.

A menekültkénti elismerés pozitív feltétele, hogy az elismerését kérő üldözéstől való megalapozott félelme valamely genfi okkal, illetve okokkal függjön össze. Nincs jelentősége tehát annak, hogy egy ok vagy több ok együttesen merült-e fel. Az üldözésnek gyakran egymást átfedő okai vannak (pl. az elismerését kérő politikai párt tagja és egyidejűleg meghatározott vallási vagy társadalmi csoport tagja is).

Előfordulhat, hogy a külföldi akkor nyújtja be menekültkénti elismerés iránti kérelmét, amikor egy ideje már származási országán kívül tartózkodik. A „sur place”, az utóbb menekültté válók elismerésének lehetővé tétele a kvalifikációs irányelv 5. cikk (1) bekezdésének történő megfelelést szolgálja.

Az üldöztetéstől való megalapozott félelem, illetve a súlyos sérelem veszélye alapulhat az elismerését kérőnek a származási ország elhagyása után folytatott tevékenységén is, különösen, ha megállapítható, hogy a kérelem alapjául szolgáló tevékenységek a származási országban már meglévő meggyőződés vagy beállítottság kifejezését és folytatását képezik.

Saját magatartásának eredményeként válhat valaki utóbb menekültté, ha például szoros kapcsolatot tart fenn menekültként elismert személyekkel vagy kifejezi politikai, vallási nézeteit a tartózkodási helye szerinti országban. Az ENSZ Kézikönyv szerint az a követelmény, hogy a menekültnek az országán kívül kell tartózkodnia, nem jelenti azt, hogy jogellenesen hagyta el országát, vagy azt, hogy kiutazásakor fennállt az üldözéstől való megalapozott félelem.

A kvalifikációs irányelv 5. cikk (3) bekezdés szerinti korlátozás lényege, hogy az ismételt kérelmet benyújtó elismerését kérő nem ismerhető el menekültként, ha az üldöztetés veszélye olyan körülményeken alapul, amelyeket az elismerését kérő a származási országa elhagyását követően rosszhiszemű, szándékos magatartásával maga idézett elő. Alapvető követelmény ugyanakkor, hogy a kérelem elutasítása nem ütközhet a Genfi Egyezménybe.

A menekültkénti elismerés feltételei

A 7. §-hoz

A menekült családtagja azon puszta tényből kifolyólag, hogy a menekült személlyel rokonsági kapcsolatban áll, általában olyan fokú üldöztetésnek van kitéve, ami a menekültkénti elismeréséhez alapul szolgálhat. A családegyesítés elvének érvényesülését garantálja az a szabály, amely alapján a menekült családtagja e családi kapcsolatra tekintettel részesül elismerésben.

Az ENSZ Emberi Jogok Egyetemes Nyilatkozata szerint „a család természetes és meghatározó egysége a társadalomnak, amely a társadalom és az állam védelmére jogosult”. A legtöbb nemzetközi emberi jogi dokumentum hasonló alapelvként fogalmazza meg a család egységének megóvását.

A Törvény nem tartalmaz időbeli korlátot a családtag menekültkénti elismerésére, így az alkalmazandó olyan esetekben is, amikor a család egysége átmenetileg megbomlik a családtagok különböző időpontokban történő elmenekülése következtében. Ha a menekült családtagjával szemben valamely kizáró ok áll fenn, meg kell tőle tagadni a menekült státuszt.

Az idegenrendészetért és menekültügyért felelős miniszter (a továbbiakban: miniszter) kivételes méltányosságot gyakorolhat, ha nem állnak fenn a menekültkénti elismerés feltételei. A döntés kivételes jellegű, humanitárius megfontolásból gyakorolható jogkört jelent, azzal, hogy a menekültkénti elismerést kizáró okoktól a miniszter kivételes méltányosságból sem tekinthet el.

A miniszter menekültként ismerheti el továbbá azt az ENSZ Menekültügyi Főbiztossága által menekültként elismert külföldit, akire nézve a menekültügyi hatóság a Genfi Egyezmény alkalmazhatóságát megállapította. A Törvény ezen rendelkezése az úgynevezett „kvóta-menekültek” - nemzetközi egyezmények, államközi, kormányközi vagy egyéb megállapodások alapján történő - menekültkénti elismerésére ad lehetőséget évente száz fő erejéig.

A menekültkénti elismerést kizáró okok

A 8-9. §-hoz

A menekültkénti elismerés negatív feltétele, hogy ne álljon fenn az elismerését kérő tekintetében egyetlen, a Genfi Egyezményben meghatározott kizáró ok sem. A Törvény rendelkezései nem alkalmazhatók a más entitás (nemzetközi szervezet vagy más állam) által védelemben részesített személyre, illetve arra, akiről megalapozottan feltételezhető, hogy súlyos, a Genfi Egyezményben megjelölt cselekményeket követett el, melyek mintegy méltatlanná teszik őt a védelemre.

A Genfi Egyezmény 1. cikk D. pontjának első mondata szerint nem ismerhető el menekültként az, aki nem az ENSZ Menekültügyi Főbiztosától, hanem az Egyesült Nemzetek valamely más szervétől vagy ügynökségétől kap védelmet vagy támogatást. Jelenleg a palesztin menekültek azok, akik az ENSZ más szervétől, az 1949-ben létrehozott ENSZ Közel-Keleti Segélyező és Munkaközvetítő Hivatala Palesztin Menekültek Számára (UNRWA) elnevezésű szervtől kapnak védelmet és támogatást. A rájuk vonatkozó 1. cikk D. pontjának második mondata azonban a kizáró klauzula mellett egy belefoglaló (inkluzív) klauzulát is tartalmaz, amely biztosítja e menekülteknek a Genfi Egyezmény szerinti védelemhez való automatikus jogot abban az esetben, ha az UNRWA által nyújtott védelem illetve támogatás bármely okból megszűnik anélkül, hogy az érintett személyek helyzete az ENSZ Közgyűlés vonatkozó határozatai értelmében egyértelműen rendeződött volna. Az inkluzív klauzula értelmezését és alkalmazását segíti az ENSZ Menekültügyi Főbiztosságának „A menekültek jogállására vonatkozó 1951. évi Genfi Egyezmény alkalmazása palesztin menekültekre” című iránymutatása, mely irányadó abban a kérdésben, hogy palesztin menekülteket milyen feltételek teljesülése esetén ismerhet el a menekültügyi hatóság menekültként.

A Genfi Egyezmény 1. cikk E. pontja szerint nem ismerhető el menekültként az, akinek a Magyar Köztársaság olyan jogokat és kötelezettségeket biztosít, amelyek az állampolgárság birtoklásához fűződnek. Az 1. cikk F. pontja szerint nem ismerhető el menekültként az sem, akiről megalapozottan feltételezhető, hogy béke elleni, háborús, vagy emberiesség elleni, az ilyen bűncselekményekről rendelkező nemzetközi okmányokban meghatározott bűncselekményt, avagy befogadását megelőzően más országban súlyos, nem politikai bűncselekmény követett el, vagy az Egyesült Nemzetek céljaiba és elveibe ütköző cselekményekben bűnös - ezeket a rendelkezéseket az említett bűncselekmények vagy cselekmények felbujtóira, illetve az elkövetésben bármilyen módon részt vevő személyekre is alkalmazni kell.

Annak megítélésekor, hogy egy cselekmény politikai vagy nem politikai jellegű, alapvetően a cselekmény jellegéből és céljából kell kiindulni. Fontos megvizsgálni, hogy a cselekményt elsődlegesen politikai indíttatásból követték-e el. Szoros oksági kapcsolatnak kell fennállnia az elkövetett cselekmény és az állítólagos politikai szándék, az elérni kívánt cél között. A cselekményben a politikai összetevőknek kell túlsúlyban lenniük a köztörvényi elemekhez képest. A cselekmény pontosabb és konkrétabb meghatározását segíti az a rendelkezés, mely szerint csak olyan nem politikai bűncselekmény minősül súlyosnak, amelyre a magyar jog ötévi vagy azt meghaladó szabadságvesztés büntetés kiszabását rendeli.

Az Egyesült Nemzetek céljait és alapelveit az Egyesült Nemzetek Alapokmánya preambuluma, valamint 1. és 2. cikke tartalmazza. Ezen általánosan megfogalmazott kizáró okra alapozott elutasításra alig van példa a nemzetközi gyakorlatban, ezért azt nagy körültekintéssel kell alkalmazni. Az ENSZ Alapokmányában szereplő alapelvek és célok értelmezése szerint ilyen cselekmény elkövetője valamely tagállam közhatalmi tisztségviselője lehet, aki e különleges pozíciója felhasználásával sérti meg az idézett alapelveket.

Az Egyesült Nemzetek céljaival és alapelveivel ellentétes cselekményeket az Egyesült Nemzetek alapokmányának preambuluma, valamint 1. és 2. cikke sorolja fel, de belefoglalták azokat a terrorizmus leküzdésére irányuló intézkedésekről szóló ENSZ-határozatokba is. A határozatok értelmezésében „a terrorcselekmények, illetve a terrorista módszerek és gyakorlatok ellentétesek az Egyesült Nemzetek céljaival és alapelveivel”, továbbá „a terrorcselekmények tudatos finanszírozása és megtervezése, illetve az arra való felbujtás szintén ellentétes az Egyesült Nemzetek céljaival és alapelveivel”.

A menekült jogállása

A 10. §-hoz

A Törvény szerint a menekült jogai és kötelezettségei főszabály szerint a magyar állampolgár jogaival és kötelezettségeivel azonosak. A főszabály alóli kivételként a Törvény rögzíti, hogy a menekült nem tölthet be olyan munkakört, feladatkört, továbbá nem viselhet olyan tisztséget sem, amelynek ellátását jogszabály magyar állampolgársághoz köti, illetve a menekült - a helyi önkormányzati képviselők és polgármesterek választása, valamint a helyi népszavazás és népi kezdeményezés kivételével - nem rendelkezik választójoggal sem. A Törvény lehetővé teszi, hogy törvény vagy kormányrendelet az általános szabály alól további kivételeket fogalmazzon meg.

A Genfi Egyezmény II. Fejezete a menekült jogi helyzetét tekintve a lehető legkedvezőbb elbánásra, egyes esetekben a saját állampolgárral, más esetekben legalább az ország területén tartózkodó külföldiekkel azonos elbánásra hív fel.

A Törvény szerint a menekült részére állandó személyazonosító igazolványt kell kiállítani, jogosult továbbá a Genfi Egyezményben foglalt kétnyelvű úti okmányra. Alanyi jogon részesül a menekült ingyenes magyar nyelvoktatásban, és joga van a törvényben, valamint külön jogszabályban meghatározott ellátásra, támogatásra és szállásra is.

A Törvény nevesíti a menekült kötelezettségeit is. A Törvény ezen szakasza tükrözi a Genfi Egyezményt, melynek 2. cikke rögzíti: minden menekültnek kötelezettségei vannak azzal az országgal szemben, ahol tartózkodik, különösképpen az, hogy magát az ország törvényeinek és szabályainak, valamint a közrend fenntartása érdekében hozott intézkedéseknek alávesse.

A menekült jogállás megszűnése

A 11. §-hoz

A menekült jogállása mindaddig fennáll, amíg nem kerül valamely megszűnési ok hatálya alá. A menekült státusz ezen alapelvi jelentőségű vonása abból a követelményből fakad, hogy a menekült az állam által nyújtott védelemre mindaddig jogosult, míg származási országa vagy más állam azt számára nem biztosítja. A hatóságnak a származási ország biztonságossá válása esetén is gondosan meg kell vizsgálnia, hogy a körülményekben bekövetkezett változás annyira jelentős és maradandó jellegű-e, hogy a menekült üldöztetés miatti félelme már nem tekinthető megalapozottnak.

A menekült jogállása a törvény erejénél fogva szűnik meg a magyar állampolgárság megszerzésével. A jogállás megszűnik továbbá visszavonással, amelynek eseteit a Törvény a kvalifikációs irányelv 11. és 14. cikkével összhangban szabályozza.

A kvalifikációs irányelv 14. cikkének megfelelően a Törvény az elismerés visszavonását írja elő, amennyiben a menekültet bármely - vagyis akár magyar, akár külföldi - bíróság jogerősen olyan bűncselekmény elkövetése miatt ítéli el, amelyre törvény ötévi vagy azt meghaladó szabadságvesztés büntetést rendel.

Előfordulhat, hogy a védelemre szoruló egy meghatározott okra alapozva kap menekült státuszt, később azonban megszűnik az üldözés vagy az üldöztetéstől való megalapozott félelme, mégsem kívánja származási országának védelmét igénybe venni. Ilyen esetben a menekült jogállás nem kerül visszavonásra, ha a menekült korábbi üldöztetéséből fakadó alapos okot tud felhozni származási országa védelmének elutasítására.

IV. Fejezet

Az oltalmazott

A 12. §-hoz

A Magyar Köztársaság területén kiegészítő védelemben részesül az a nem magyar állampolgár, illetve olyan hontalan személy, aki nem minősül menekültnek, de akivel kapcsolatban megalapozott okokból azt kell feltételezni, hogy származási országába, illetve hontalan személy esetében a korábbi szokásos tartózkodási helye szerinti országba való visszatérése esetén súlyos sérelem elszenvedése veszélyének lenne kitéve. További feltétel, hogy kizáró okok ne álljanak fenn vele szemben, továbbá hogy ne tudja vagy az ilyen veszélytől való félelmében ne kívánja ezen ország védelmét igénybe venni.

A menekültkénti elismeréshez hasonlóan a Törvény az oltalmazottra is kiterjeszti a kvalifikációs irányelv által bevezetett „sur place” védelmet.

Az oltalmazottkénti elismerés feltételei

A 13. §-hoz

A családegyesítés elvének érvényesülését garantálja az a szabály, amely alapján az oltalmazott családtagja e családi kapcsolatra tekintettel részesül elismerésben. Az oltalmazott családtagjai - származási országukba való visszatérésük esetén - feltehetően éppen olyan mértékben vannak kitéve a súlyos sérelem veszélyének, mint a kiegészítő védelemben részesülő személy, erre tekintettel esetükben nem kell vizsgálni az oltalmazottkénti elismerés feltételeinek fennállását. Eltérés a menekült családtagjainak elismeréséhez képest, hogy az elismerés feltételeinek vizsgálatától csak bizonyos feltételek mellett, illetve időintervallumon belül lehet eltekinteni: így akkor, ha az elismerését kérő és családtagja az elismerés iránt közös kérelmet nyújtott be, vagy, ha a családtag az elismerés iránti kérelmet az oltalmazottként elismert külföldi hozzájárulásával, az őt oltalmazottként elismerő határozat meghozatala előtt nyújtotta be. Kizáró ok fennállása esetén az elismerést a családtag esetében is meg kell tagadni.

A 14-16. §-hoz

Az oltalmazott esetében az elismerés feltételei fennállásának vizsgálatát a menekültügyi hatóság legalább ötévenként köteles elvégezni. Ezen rendelkezés természetesen nem akadálya annak, hogy az elismerés feltételei fennállásának vizsgálatára megszűnési ok felmerülése esetén az öt év leteltét megelőzően kerüljön sor.

Az oltalmazottkénti elismerést kizáró okok a kvalifikációs irányelvben foglalt okoknak megfelelően kerültek meghatározásra. Meg kell tagadni a külföldi oltalmazottkénti elismerését, ha megalapozottan feltételezhető, hogy nemzetközi dokumentumokban meghatározott béke elleni, háborús vagy emberiesség elleni bűncselekményt, vagy olyan bűncselekményt követett el, amelyre a magyar jog ötévi vagy azt meghaladó szabadságvesztés büntetés kiszabását rendeli, továbbá akkor is, ha az elismerését kérő külföldi az Egyesült Nemzetek céljaiba és elveibe ütköző bűncselekményt követett el.

Az Egyesült Nemzetek céljaiba és elveibe ütköző bűncselekményekre nézve a 8-9. §-hoz fűzött indokolásban foglaltak megfelelően irányadók.

Az oltalmazott jogállása

A 17. §-hoz

A kvalifikációs irányelv szellemének megfelelően a kiegészítő védelemben részesülő oltalmazott jogai és kötelezettségei - a Törvényben rögzített, továbbá a törvényben vagy kormányrendeletben meghatározott kivételekkel - a menekült jogaival és kötelezettségeivel megegyeznek. Az oltalmazott és a menekült jogállás egymáshoz való viszonyát a Törvény a menekült és a magyar állampolgár viszonyának szabályozásával megegyező módon rendezi. Erre tekintettel, ha törvény vagy kormányrendelet az oltalmazottra a magyar állampolgár, illetve a menekült jogaihoz vagy kötelezettségeihez képest eltérő szabályt nem állapít meg, úgy a magyar állampolgárra, illetve a menekültre vonatkozó rendelkezések az oltalmazottra is alkalmazandók.

Az oltalmazott a Törvény szerint nem jogosult a menekült részére kiállítható Genfi Egyezményben foglalt kétnyelű úti okmányra, de jogosult személyazonosító igazolványra.

Az Alkotmány 70. §-a értelmében a Magyar Köztársaságban minden menekültként, bevándoroltként vagy letelepedettként elismert nagykorú személyt megilleti az a jog, hogy a helyi önkormányzati képviselők és a polgármesterek választásán - amennyiben a választás, illetve a népszavazás napján a Magyar Köztársaság területén tartózkodik - választó legyen, valamint a helyi népszavazásban és népi kezdeményezésben részt vegyen. Tekintettel arra, hogy a menekülttől eltérően az oltalmazott nem Alkotmányban nevesített jogállás, a Törvény külön hangsúlyozza, hogy az oltalmazottat nem illeti meg a menekült választójoga.

Az oltalmazotti jogállás megszűnése

A 18. §-hoz

Az oltalmazott - akit kifejezett kivétel hiányában a menekülttel azonos jogok illetnek meg, illetve azonos kötelezettségek terhelnek - a magyar állampolgárságról szóló törvényben a menekültre előírt feltételek szerint kedvezményesen honosítható. Ha az oltalmazott magyar állampolgárságot szerez, oltalmazotti jogállása - a törvény erejénél fogva - megszűnik.

Az oltalmazott bármikor benyújthat menekültkénti elismerés iránti kérelmet, és mint utóbb menekültté váló, „sur place” menekült a feltételek fennállása és a kizáró okok hiánya esetén a hatóság menekültként ismeri el. Ha az oltalmazottat a menekültügyi hatóság menekültként el ismeri, oltalmazotti jogállása megszűnik.

Az oltalmazotti jogállás megszűnik akkor is, ha az elismerést a menekültügyi hatóság visszavonja.

Az oltalmazotti jogállás megszűnésére okot adó körülmények meghatározására a kvalifikációs irányelv 19. cikkével összhangban került sor.

V. Fejezet

A menedékes

A 19. §-hoz

A Törvény rendelkezései szerint menedékesként ideiglenes védelemben részesül az a külföldi, aki a Magyar Köztársaság területére tömegesen érkezők csoportjába tartozik. Az ideiglenes védelem alapulhat az Európai Unió Tanácsának az ideiglenes védelemről szóló irányelv szerinti eljárásban hozott határozatán, illetve az Országgyűlés határozatán. Az Európai Unió Tanácsa által nyújtott ideiglenes védelem közös szolidaritáson alapuló segítségnyújtásként aposztrofálható, míg az Országgyűlés által hozott határozatban a nemzeti szuverenitás fejeződik ki. A tömegesen menekülők számára biztosított védelem más, mint akár a menekült számára biztosított, individualizált jogállás, akár az oltalmazottnak nyújtott, ötévente felülvizsgálandó, kiegészítő jellegű védelem. Az ideiglenes védelem fogalmában kifejeződik annak átmeneti jellege.

Az Európai Unió Tanácsa a Bizottság javaslatát követően minősített többséggel hozza meg határozatát. A határozat megállapítja a lakóhelyüket elhagyni kényszerült személyek tömeges beáramlásának tényét, meghatározza a védelemre szorulók várható számát, nagyságrendjét, továbbá az ideiglenes védelem kezdőnapját az Európai Unió minden tagállamára kiterjedő hatállyal. Az Európai Parlamentet a tanácsi határozatról tájékoztatni kell. A tagállamok az ideiglenes védelemre szoruló személyeket a közösségi szolidaritás szellemében fogadják be.

A hazájukból tömegesen elmenekülni kényszerülők átmenetileg kérnek menedéket, aminek oka legtöbbször az életüket fenyegető háborús cselekmény, etnikai összecsapás vagy emberi jogaik durva megsértése.

Az Országgyűlés dönt arról, hogy a Magyar Köztársaság mely eseményekkel összefüggésben, illetve mely földrajzi területről érkezők, vagy mely népcsoportok tagjai esetében vállalja menekülők tömeges befogadását, védelmét és ellátását.

A menedékeskénti elismerés feltételei

A 20. §-hoz

A menekültügyi hatóság menedékesként ismeri el azt a külföldit, aki igazolja vagy valószínűsíti, hogy a Törvényben meghatározott feltétek rá nézve fennállnak. Az ideiglenes védelmet az állam olyan különleges, személyek nagy számát közvetlenül fenyegető konfliktushelyzetben nyújtja, amikor a menekülő személyek az életüket, testi épségüket veszélyeztető övezetből menekülnek. A legtöbbször iratok nélkül érkezőktől nem várható el az elismerés feltételei fennállásának a valószínűsítésnél magasabb fokú alátámasztása.

Az ideiglenes védelemről szóló irányelv 15. cikke nem követeli meg a menekült és az oltalmazott családtagjai elismerésére vonatkozó rendelkezésekhez hasonló szabályozás megalkotását. A menedékes családtagja csak akkor ismerhető el menedékesként, ha maga is megfelel az elismerés feltételeinek.

A menedékeskénti elismerést kizáró okok

A 21. §-hoz

Az ideiglenes védelemről szóló irányelv meghatározza azon eseteket, amikor a külföldi - bár a pozitív feltételeknek megfelel - nem ismerhető el menedékesként.

A Törvény szerint nem lehet menedékesként elismerni azt a külföldit, akiről megalapozottan feltételezhető, hogy a menedékeskénti elismerés iránti kérelem benyújtását megelőzően, a Magyar Köztársaság területén kívül súlyos, nem politikai bűncselekményt követett el. Nem politikai bűncselekménynek minősül az a cselekmény, amelynek elkövetésénél - figyelemmel az összes körülményre, így többek között a bűncselekmény által elérni kívánt célra, a bűncselekmény indítékára, az elkövetés módjára, vagy a felhasznált vagy felhasználni kívánt eszközre - a bűncselekmény köztörvényi jellege túlnyomó a politikai jelleghez képest. A bűncselekmény súlyosnak minősül, ha arra a magyar jog ötévi vagy azt meghaladó szabadságvesztés büntetés kiszabását rendeli.

A menedékes jogállása

A 22. §-hoz

A Törvény rögzíti a menedékest megillető alapvető jogosultságokat, valamint az őt terhelő kötelezettségeket.

A menedékes részére a menekültügyi hatóság személyazonosságát igazoló okmányt állít ki. A menedékes tartózkodási joga az őt megillető menedékjogból - a törvény erejénél fogva - származik.

A menedékes okmánya igazolja a menedékes ellátásokra, támogatásokra és szállás igénybevételére való jogosultságát, melyet a Törvény és külön jogszabály biztosít számára. Ha a menedékes nem rendelkezik származási országa érvényes úti okmányával, úgy egyszeri kiutazásra és visszatérésre jogosító úti okmányra is jogosult.

A menedékes kötelezettségeként írja elő a Törvény szálláshelye, valamint annak megváltozása menekültügyi hatóságnak történő bejelentését, a menekültügyi hatósággal való folyamatos együttműködést, az egészségügyi szűrések és kezelések tűrését, továbbá a Magyar Köztársaság jogszabályainak megtartását.

Az ideiglenes védelem tartama

A 23-24. §-hoz

Az Európai Unió Tanácsának határozatán alapuló ideiglenes védelem egy évig tart. Amennyiben az ideiglenes védelem indokai továbbra is fennállnak, a Tanács a Bizottság javaslatára, a javaslatot benyújtó tagállam kérelmének vizsgálatát követően, minősített többséggel határozatot fogadhat el az ideiglenes védelem további, legfeljebb egy évvel történő meghosszabbításáról.

Az Országgyűlés határozata alapján biztosított védelem a határozatban foglalt időtartam lejártáig vagy tény bekövetkeztéig áll fenn. Az Országgyűlés határozhat az ideiglenes védelem meghosszabbításáról.

A menedékes jogállás megszűnése

A 25. §-hoz

A menedékes jogállás megszűnik, ha az ideiglenes védelemnek az Európai Unió Tanácsa határozatában foglalt időtartama lejár, illetve az Országgyűlés határozatában foglalt időtartam lejár, vagy tény bekövetkezik.

Megszűnik továbbá a menedékes jogállás, amennyiben az Európai Unió Tanácsa azt az ideiglenes védelemről szóló irányelvben foglaltaknak megfelelően visszavonja. A Bizottság javaslatát követően minősített többséggel elfogadott tanácsi határozattal megállapított bármely időpontban megszüntethető az ideiglenes védelem. A tanácsi határozat alapja, hogy a származási országban fennálló helyzet - figyelemmel az emberi jogok és alapvető szabadságok érvényesülésére, valamint a tagállamoknak a visszaküldés tilalmából fakadó kötelezettségére - lehetővé teszi az ideiglenes védelemben részesülők biztonságos és tartós visszatérését.

Az ideiglenes védelemről szóló irányelv alapvető tétele, hogy az ideiglenes védelem nem érintheti a Genfi Egyezmény szerinti menekültkénti elismerést. Az irányelv előírja továbbá, hogy az ideiglenes védelemben részesülő személy számára bármikor lehetővé kell tenni, hogy menekültkénti vagy oltalmazottkénti elismerés iránti kérelmet nyújtson be. A menekültkénti vagy oltalmazottkénti elismeréssel a menedékes jogállás megszűnik.

A menekültügyi hatóság a menedékeskénti elismerést visszavonja, ha az érintett személy részére a továbbiakban más tagállam nyújt ideiglenes védelmet. Az áthelyezés csak a menedékes beleegyezésével történhet meg. A Magyar Köztársaság területéről más tagállamba történő áthelyezés esetén a Magyar Köztársaság területén való tartózkodás joga megszűnik, megszűnnek továbbá a Magyar Köztársaságnak a menedékessel szemben fennálló kötelezettségei is.

A menedékeskénti elismerés visszavonásához vezet az is, ha az elismerő határozat meghozatalára kizáró ok megléte, vagy az elismerés feltételeinek hiánya mellett került sor.

A menedékes - az elismert menekülthöz, illetve oltalmazotthoz hasonlóan - dönthet úgy, hogy státuszáról lemond. Ezt a döntését írásban kell közölnie a menekültügyi hatósággal. Írásbeli lemondó nyilatkozat benyújtása esetén a menedékeskénti elismerést a menekültügyi hatóság visszavonja.

VI. Fejezet

A befogadási feltételek, a menekült, az oltalmazott, valamint a menedékes ellátása és támogatása

A befogadási feltételek

A 26-28. §-hoz

A Törvény a befogadási irányelv rendelkezéseivel és terminológiájával összhangban határozza meg a befogadás során biztosítandó ellátások és támogatások körét. A „befogadási feltételek” gyűjtőfogalom magában foglal minden olyan jogosultságot és kötelezettséget, amely az elismerését kérőt az elismerés iránti kérelem benyújtásától kezdődően megilleti, illetve terheli, továbbá minden olyan intézkedést is, amely a jogosultságok biztosításával vagy a kötelezettségek érvényesítésével függ össze. E körbe a menekültügyi hatóság tájékoztatási kötelezettsége vagy mozgásszabadságot érintő rendelkezése éppúgy beleértendő, mint az elismerését kérőnek nyújtandó ellátások, támogatások, illetve egyéb jogosultságok, mint például az oktatási rendszerhez való hozzáférés.

A „befogadás anyagi feltételei” ugyanakkor már szűkít a 26. §-ban alkalmazott meghatározáson, e fogalom azon ellátási formákat takarja, amelyeket az elismerését kérő természetben nyújtott ellátás vagy pénzügyi támogatás formájában kap meg. A befogadás anyagi feltételei közé tartoznak különösen az elismerését kérő számára biztosított szállás, pénzjuttatás, étkezés, ruházat, valamint a napi szükségleteket fedező juttatások. Ezen megkülönböztetésnek a kedvezmények megvonása szempontjából van jelentősége, ugyanis míg a befogadási feltételek között vannak olyan jogosultságok, amelyek semmilyen körülmények között nem vonhatók vagy tagadhatók meg, addig a befogadás anyagi feltételei tekintetében nincs ilyen korlátozás. A befogadás anyagi feltételei konkrét formáit végrehajtási rendelet állapítja meg.

Garanciális jelentőségű az a 28. § (2) bekezdésben megfogalmazott szabály, amelynek értelmében a befogadás anyagi feltételeit az elismerését kérő fogva tartása esetén is biztosítani kell. E rendelkezés jelentősége különösen a párhuzamosan futó idegenrendészeti és menekültügyi eljárások esetében mutatkozik meg, mely esetben az elismerését kérő többletgaranciákat nyújtó jogállásához fűződő jogosultságokat is biztosítani kell.

A 29. §-hoz

A befogadási feltételek biztosítására vonatkozó szabályok megállapítása során a Törvény a rászorultság elvét mint vezérelvet követi. Az elismerését kérő csak akkor jogosult a befogadás egyes feltételeire, ha az azok biztosításához szükséges anyagi eszközökkel nem rendelkezik.

Az (1) bekezdés második fordulatának szükségességét az adja, hogy az elismerését kérő térítésmentesen juthat hozzá meghatározott egészségügyi ellátásokhoz, vagy vehet részt az oktatási rendszerben, ezek pedig nem tartoznak a befogadás anyagi feltételei közé.

A különleges bánásmódot igénylő személyekre nézve garanciális jelentőségű szabályt fogalmaz meg a (2) bekezdés, amely szerint a térítésmentesség az e körbe tartozó személyek sajátos szükségleteit kielégítő egészségügyi ellátásokra - így különösen a traumatizált személyek pszichiátriai vagy pszichológiai kezelésére és ellátására vagy a fogyatékos személyek rehabilitációs ellátására - is kiterjed.

A befogadási feltételek megvonása és megtagadása

A 30-31. §-hoz

A Törvény a befogadási irányelv keretei között lehetőséget kíván biztosítani a menekültügyi hatóságnak arra, hogy szankcionálhassa azokat az eseteket, amikor az elismerését kérő az eljárás során a hatósággal nem működik együtt, vagy egyéb kötelezettségeit megszegi. Korábban nem állt a menekültügyi hatóság rendelkezésére ehhez hasonló szankciós eszköz, ugyanakkor a gyakorlati tapasztalatok nyomán megmutatkozott a befogadási feltételek megvonását, illetve megtagadását lehetővé tevő rendelkezések bevezetésének szükségessége. A jogalkotó célja arra irányult, hogy ezen szabályok alkalmazásával az elismerését kérő kötelezettségszegésével arányos szankciórendszert hozzon létre, amely preventív szerepet is betöltve ösztönzi az elismerését kérőt a jogkövetésre. Az (1) bekezdésben meghatározott, szankcionálási lehetőséget maga után vonó magatartásformák azon eseteket fedik le, amelyek során az elismerését kérő magatartása az eljárás lefolytatását akadályozza, jogosulatlanul vesz igénybe valamely jogszabályban biztosított és rászorultsághoz kötött kedvezményt, cselekményével szabálysértési vagy büntetőjogi tényállást valósít meg, vagy kérelmét változatlan ténybeli alapon, ismételten nyújtja be.

A (2)-(6) bekezdésben foglalt rendelkezések több tekintetben is garanciális jelentőségűek:

- meghatározzák azt a személyi kört és azokat a befogadási feltételeket, amelyek tekintetében az (1) bekezdés rendelkezései nem alkalmazhatók;

- a megtagadás és megvonás alkalmazását végzés meghozatalához kötik;

- rögzítik az arányosság követelményét, amelynek értelmében az alkalmazott szankciónak minden esetben arányban kell állnia az elkövetett kötelezettségszegés súlyával;

- a menekültügyi hatóság kötelességévé teszik a megvonás, illetve megtagadás feltételei fennállásának rendszeres felülvizsgálatát, továbbá

- lehetőséget teremtenek a megvont, megtagadott befogadási feltételek újbóli biztosítására, amennyiben a megvonás vagy megtagadás további fenntartása már nem indokolt.

A befogadási feltételek megvonása, illetve megtagadása esetén a menekültügyi hatóság döntése az érdemi döntéssel szembeni jogorvoslatban támadható meg.

A (7) bekezdés lehetőséget biztosít a menekültügyi hatóság számára, hogy az elismerését kérőt a jogosulatlanul igénybe vett kedvezmények visszatérítésére kötelezze.

A menekült, az oltalmazott, valamint a menedékes ellátása és támogatása

A 32. §-hoz

Ha a menekültügyi eljárás pozitív döntéssel zárul - vagyis a menekültügyi hatóság az elismerését kérőt menekültként vagy oltalmazottként ismeri el -, a menekült, valamint az oltalmazott külön jogszabályban meghatározott ideig az elismerését kérővel azonos feltételek mellett jogosult a befogadás anyagi feltételeire, valamint a külön jogszabályban meghatározott ellátásra és támogatásra. Ezen rendelkezés az elismert menekült és oltalmazott számára kellő türelmi időt biztosít az alapvető létfeltételek megteremtéséhez.

Az (1) bekezdés második fordulata olyan ellátásokra és támogatásokra utal, amelyek nem tartoznak a befogadás anyagi feltételei közé, ilyen lehet például az egészségügyi ellátás vagy a magyar nyelvoktatás.

A (2) bekezdés a menedékes vonatkozásában hasonlóképpen rendelkezik azzal a különbséggel, hogy az ellátási jogosultságra nézve - a védelem ideiglenes jellegére tekintettel - nem határoz meg időbeli korlátot.

A (3) és (4) bekezdés a menekült, az oltalmazott, valamint a menedékes tekintetében is rögzíti a befogadás anyagi feltételei, valamint a külön jogszabályban meghatározott ellátások és támogatások megvonásának, illetve megtagadásának lehetőségét, továbbá előírja az arányosított szankciórendszer alkalmazását.

A kedvezmények megvonásáról, illetve megtagadásáról rendelkező végzéssel szemben a menekült, az oltalmazott és a menedékes önálló jogorvoslattal élhet, amelyről a Fővárosi Bíróság nemperes eljárásban dönt. A bíróság az ügy körülményeinek tisztázása érdekében személyes meghallgatást is elrendelhet.

A (9) bekezdésben a Törvény azokra az elsősorban pénzbeli ellátásokra és támogatásokra utal, amelyekben a menekült, az oltalmazott és a menedékes az önálló életvitel feltételeinek megteremtése érdekében részesül.

A menekültek és más nemzetközi védelemben részesített személyek sorsának hosszú távú rendezésére a szakirodalomban három megoldás ismert: az önkéntes hazatelepülés, az integráció és a továbbtelepülés.

A származási országba való önkéntes visszatérés esetében elengedhetetlen fontosságú, hogy az valóban önkéntesen és az érintett személy emberi méltóságának legteljesebb tiszteletben tartásával történjen. Ha a származási országba való visszatérésre nincs reális esély, támogatni kell a menekült, az oltalmazott, valamint a menedékes integrációját, annak érdekében, hogy részévé váljon a befogadó ország társadalmának, de egyben saját identitását is megőrizhesse. Harmadik megoldásként a nemzetközi tehermegosztás alapján lehetőség van annak támogatására is, hogy az érintett személy egy harmadik országban találhasson új hazára.

Az utolsó bekezdés a visszatérési támogatás nyújtásának jogalapját teremti meg. Visszatérési támogatásban részesíthető mind a menekült és az oltalmazott, mind a menedékes.

VII. Fejezet

A menekültügyi eljárás általános szabályai

A menekültügyi eljárás célja

A 33. §- hoz

A Törvény az egységes menekültügyi eljárás elvét követve egy fejezeten belül szabályozza a menekültkénti, oltalmazottkénti, valamint menedékeskénti elismerésre, továbbá az elismerés visszavonására irányuló eljárás általános szabályait. A fejezetben meghatározott garanciáknak a fent említett valamennyi eljárásban érvényre kell jutniuk.

Költségviselés

A 34. §-hoz

A menekültügyi eljárás tárgyi költségmentességét a menekültügyi eljárás jellege, valamint az elismerését kérők általános anyagi helyzete indokolja. A menekültügyi eljárással való visszaélések megelőzését kívánja biztosítani a rendelkezés azzal, hogy csak az első alkalommal benyújtott kérelem esetén biztosítja a tárgyi költségmentesség kedvezményét.

Az elismerés iránti kérelem benyújtása

A 35. §-hoz

A menekültügyi eljárás kérelemre induló eljárás. Az eljárási irányelv 6. cikkének (1) bekezdésével összhangban, a menekültügyi eljárás személyes jellegére tekintettel a Törvény rögzíti, hogy a menekültügyi eljárásban az elismerését kérő személyesen jár el. A Törvény a korlátozott cselekvőképességgel rendelkező személy számára is eljárási képességet biztosít. Az eljáráshoz való hozzáférés biztosítása érdekében a Törvény úgy rendelkezik, hogy, ha a menekültügyi hatóságnál cselekvőképtelen személy kíván elismerés iránti kérelmet előterjeszteni, a menekültügyi hatóság köteles a cselekvőképtelen személy képviseletét a törvényes képviselő bevonásával vagy ügygondnok kirendelésével biztosítani.

A cselekvőképtelen személyek eljáráshoz való hozzáférését a Törvény a következő módon biztosítja. Ha kísérővel érkező cselekvőképtelen személy kíván kérelmet benyújtani, a menekültügyi hatóság köteles a törvényes képviselőt felhívni arra, hogy a cselekvőképtelen személy helyett járjon el, vagy nyújtson be a cselekvőképtelen személyre is kiterjedő kérelmet. Kísérő nélküli kiskorú kérelmezése esetén a menekültügyi hatóság minden esetben - függetlenül attól, hogy a kiskorú cselekvőképtelen vagy korlátozottan cselekvőképes-e - köteles a kiskorú képviseletét ellátó ügygondnok kirendelése iránt intézkedni. A szabályozást a kísérő nélküli kiskorú kiszolgáltatott helyzetéből adódó különleges védelemre és gondoskodásra való igénye, valamint az eljárási irányelv 17. cikk (1) bekezdésének a) pontja indokolja.

Ugyancsak ezen az elven alapul a kísérő nélküli kiskorú ügyében való soron kívüli eljárás.

A Törvény a korábbi szabályozással megegyezően, az eljárási irányelv 6. cikk (3) bekezdésével összhangban lehetővé teszi azt, hogy a családtagok közösen nyújtsanak be elismerés iránti kérelmet. A szabályozás indoka, hogy a menekült vagy az oltalmazott családtagjai azon puszta tényből kifolyólag, hogy a menekült vagy az oltalmazott személlyel rokonsági kapcsolatban állnak általában olyan fokú üldöztetésnek, illetve sérelemnek, vagy ezek veszélyének vannak kitéve, ami a menekültkénti vagy oltalmazottkénti elismerésüket indokolja. A kérelem közös benyújtása esetén - az önrendelkezés elvének megfelelően - a kérelem csak akkor terjed ki a cselekvőképes, vagy korlátozottan cselekvőképes családtagra, ha ahhoz írásban hozzájárul. A cselekvőképtelen családtag hozzájárulását a törvényes képviselő vagy az ügygondnok írásbeli hozzájárulása pótolja.

Az elismerését kérő eljárási jogai és kötelezettségei

A 36-39. §-hoz

A Törvény - a Genfi Egyezménnyel, az eljárási irányelvvel és az ENSZ Kézikönyvvel összhangban - meghatározza az elismerését kérő legfontosabb eljárási jogait és kötelezettségeit. Ezek a jogok az elismerését kérőt az eljárás minden szakaszában, és a státusz visszavonására irányuló eljárásban is megilletik.

Az elismerését kérőt megillető legfontosabb jogosultságok a következők: az anyanyelv-használat joga, valamint a tájékoztatáshoz, a jogi segítségnyújtáshoz, továbbá az ENSZ Menekültügyi Főbiztosságával történő kapcsolattartáshoz való jog.

Az anyanyelv használatának jogát a Törvény a közigazgatási hatósági eljárás és szolgáltatás általános szabályairól szóló 2004. évi CXL. törvényben (a továbbiakban: Ket.) foglaltaknál szélesebb körben, a hatóság költségén biztosítja az elismerését kérőnek, összhangban az eljárási irányelv 10. cikk (1) bekezdésének a) és e) pontjával. A Törvény nyelvhasználatra vonatkozó rendelkezései az elismerését kérőre nézve kedvezőbb szabályt fogalmaznak meg az eljárási irányelv vonatkozó rendelkezéseihez képest. Az eljárási irányelv szerint az elismerését kérő anyanyelve mellett azt a nyelvet használhatja, „amelyről ésszerűen feltételezhető, hogy megérti.” Ezzel szemben a Törvény - a Met. rendelkezéseit fenntartva, továbbá figyelemmel az ENSZ Menekültügyi Főbiztosságának az eljárási irányelvhez fűzött kommentárjában foglaltakra - az elismerését kérő számára anyanyelvének vagy annak a nyelvnek a használatát teszi lehetővé, amelyet az elismerését kérő biztosan megért. A kedvezőbb szabályozás indoka a menekültügyek azon sajátossága, hogy az elismerését kérő számos esetben nem beszéli származási országa hivatalos nyelvét.

A - magyar nyelvű - határozatot az elismerését kérővel egyfelől közölni kell szóban az anyanyelvén vagy az általa értett más nyelven, másfelől - magyar nyelven - írásban is közölni kell. A végzést az elismerését kérővel magyar nyelven, írásban kell közölni. Az anyanyelv-használat jogának biztosításával függ össze a Törvény - korábbi szabályozással megegyező - 36. § (7) bekezdése, mely szerint a menekültügyi eljárásban a tolmácsolás költségét a menekültügyi hatóság viseli.

Az eljárás gyorsítását szolgálja a Törvény azon rendelkezése, amely szerint a menekültügyi hatóság tolmácsot a vele kötött szerződés alapján, kirendelő végzés nélkül is igénybe vehet.

A Ket.-től eltérő szabályt tartalmaz a Törvény a menekültügyi hatóság döntésének hirdetményi úton történő közlésére vonatkozóan. A Ket. 78. § (6) bekezdésében meghatározott tizenöt nappal szemben a Törvény szerint a döntést a hirdetmény kifüggesztését követő nyolcadik napon kell közöltnek tekinteni. A rövidebb határidő indoka az eljárás időtartamának csökkentése azokban az esetekben, amelyekben a döntést az elismerését kérő ismeretlen helyre távozása miatt kell hirdetményi úton közölni. A Törvény 36. § (5) bekezdése - a Ket.-től eltérve - garanciális jelleggel rögzíti, hogy a hirdetmény nem tartalmazhatja az ügy tárgyának megjelölését, az elismerését kérő személyes adatai közül pedig kizárólag családi és utóneve tüntethető fel. A Törvény ezen rendelkezése biztosítja, hogy a hirdetményi úton történő közlés ne sérthesse az elismerését kérő személyes adatai védelmének elvét, továbbá szoros összefüggésben van a Törvény 42. §-ában szabályozott kapcsolatfelvétel tilalmával, mely tilalom azt hivatott megakadályozni, hogy az elismerését kérő üldözői tudomást szerezhessenek arról, hogy az illető személy menekültkénti vagy oltalmazottkénti elismerés iránti kérelmet nyújtott be.

A menekültügyi hatóság tájékoztatási kötelezettsége - az eljárási irányelv 10. cikk (1) bekezdésének a) és d) pontjával összhangban - az eljárás minden szakaszában minden elismerését kérőre kiterjed, függetlenül attól, hogy az elismerését kérő rendelkezik-e jogi képviselővel. A Ket.-től eltérő szabályozást a menekültügyi eljárás sajátos jellege indokolja: az elismerését kérő gyakran teljesen más jogi kultúrával rendelkező országból érkezik, és komoly nehézségekkel kell megküzdeni kérelmének egy idegen ország hatóságaihoz, esetlegesen az anyanyelvétől eltérő nyelven történő előterjesztése során.

Az elismerését kérőnek széles körben van lehetősége jogi képviselet igénybevételére, illetve elfogadhatja bármely jogvédelemmel foglalkozó társadalmi szervezet ingyenes jogi segítségét. A jogi segítségnyújtásról szóló törvény értelmében az elismerését kérő, amennyiben a jövedelmi és vagyoni helyzetéről tett nyilatkozata alapján a menekültügyi hatóság által biztosított ellátásra és támogatásra jogosult, jövedelmi és vagyoni helyzete ismételt vizsgálata nélkül rászorultnak minősül, és a számára nyújtott jogi szolgáltatás díját az állam viseli. A Törvény szabályozása ezáltal kedvezőbb, mint az eljárási irányelvé, amely csak abban az esetben követeli meg az elismerését kérő számára az ingyenes jogi segítségnyújtás biztosítását, ha a kérelem tárgyában elutasító határozat születik. Az elismerését kérő által megbízott, jogi segítséget nyújtó személy - az eljárási irányelv 16. cikkében foglaltaknak megfelelően - mindazon eljárási jogokkal rendelkezik, amelyek lehetővé teszik számára az elismerését kérővel való kapcsolattartást (belépés az elismerését kérő elhelyezésére szolgáló intézménybe, illetve fogva tartása esetében a fogva tartás helyére), valamint az elismerését kérő ügyének megfelelő képviseletét (részvétel az elismerését kérő személyes meghallgatásán, iratbetekintési jog).

A Törvény az eljárási irányelv 20. cikkével összhangban és a UNHCR Megállapodásnak megfelelően rendezi az ENSZ Menekültügyi Főbiztossága képviselőjének részvételét a menekültügyi eljárásban. Az elismerését kérő beleegyezése nem köthető formális nyilatkozat tételéhez, azt a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 3. § (6) bekezdésével összhangban megadottnak kell tekinteni, ha az elismerését kérő kifejezetten nem tiltakozik a Főbiztosság eljárásban való részvétele ellen. Fentiekről a menekültügyi hatóság a kérelem benyújtásakor tájékoztatja az elismerését kérőt.

Az elismerését kérőt az eljárás során a Ket. 6. § (1) és (2) bekezdésében foglalt jóhiszemű közreműködési kötelezettségen túl - az eljárási irányelv 11. cikkének megfelelően - együttműködési kötelezettség is terheli. Az elismerését kérő csomagjának, ruházatának és járművének átvizsgálása különösen a közbiztonság védelme, az elismerését kérő személyazonosságának tisztázása, illetve az elismerését kérő vagyoni viszonyainak megállapítása céljából lehet szükséges. Az elismerését kérő arcképmásának és ujjnyomatának rögzítése a tartózkodásra jogosító engedély kiállításához, valamint a dublini eljárás lefolytatásához szükséges. Az együttműködési kötelezettség megszegésének következménye az elismerését kérőnek biztosított ellátás megvonása, megtagadása, illetve az eljárás megszüntetése lehet.

A bizonyítás szabályai

A 40. §-hoz

A Törvény a menekültügyi eljárás sajátos jellegének megfelelően, az eljárási irányelv 8. cikk (2) bekezdésének a) pontjával összhangban hangsúlyozza, hogy minden egyes kérelemben az elismerését kérő helyzetének egyéni értékelése alapján kell dönteni. Ennek az elvnek a menekültügyi eljárás minden szakaszában érvényesülnie kell. A fentiekből következően a menekültügyi eljárásban nem azt kell vizsgálni, hogy az elismerését kérő származási országában milyen az általános emberi jogi helyzet, hanem minden egyes esetben azt az üldözési okot kell megvizsgálni, amelyre az elismerését kérő hivatkozik, és minden egyes esetben egyedileg kell eldönteni, hogy az elismerését kérő származási országa az elismerését kérő számára kíván-e vagy tud-e védelmet biztosítani.

A 41. §-hoz

A Törvény 41. §-a olyan bizonyítási eszközöket említ, amelyek a menekültügyi eljárásban felhasználhatók annak igazolása vagy valószínűsítése érdekében, hogy az elismerését kérőre nézve a menekültkénti, oltalmazottkénti vagy menedékeskénti elismerés feltételei fennállnak. A felsorolás csak példálózó jellegű, az eljárásában a szabad bizonyítás elvének megfelelően a felsorolásban nem szereplő bármely bizonyítási eszköz felhasználható.

Ha a menekültügyi eljárásban az elismerés feltételei fennállásának igazolására nincs mód, azok valószínűsítése is elegendő. Ennek indoka az a körülmény, hogy a menekültügyi eljárásban rendszerint nem állnak rendelkezésre az elismerését kérő állításait teljes körűen alátámasztó bizonyítékok, tekintettel arra, hogy az üldözés elől menekülő személy gyakran nincstelenül és okmányok nélkül érkezik. A menekültügyi eljárásban a bizonyítási teher megoszlik az elismerését kérő és a hatóság között: a kérelmező által előadottak alapján a menekültügyi hatóság kötelessége, hogy a rendelkezésére álló valamennyi eszközt felhasználja a tényállás tisztázása érdekében. Mivel gyakran a menekültügyi hatóság széleskörű, egyéniesített vizsgálata sem képes az elismerését kérő ügye minden részletének felderítésére, a bizonyítás során felmerülhet az in dubio pro reo elv alkalmazásának szükségessége, melyet az ENSZ Kézikönyv is rögzít. Ezen elv szerint, ha az elismerését kérő kétséget kizáróan nem bizonyított állításai egyébként összefüggőek, hihetőek, és nem állnak ellentétben köztudomású tényekkel, azokat az ellenkező bizonyításig valónak kell elfogadni és az elismerését kérő javára kell értékelni.

Az in dubio pro reo elvből következően az elismerését kérő által feltárt menekülésre okot adó tényeket és körülményeket abban az esetben is figyelembe kell venni, ha azokat okirat nem támasztja alá.

A Törvény - az eljárás egyszerűsítése érdekében és sajátosságaira tekintettel - a Ket.-től eltérő szabályt fogalmaz meg, amikor rögzíti, hogy az elismerését kérő által bemutatott okiratokat a menekültügyi hatóság felülhitelesítés és magyar nyelvű hiteles fordítás nélkül is elfogadja.

Az elismerését kérő származási országára vonatkozó információnak relevánsnak kell lenni, azaz összefüggésben kell állnia az elismerését kérő menekülésével. A származási országban uralkodó helyzetet nem általában, hanem az elismerését kérő egyéni körülményei, valamint az általa előadott menekülésre okot adó tények és körülmények tükrében kell megvizsgálni. A származási ország jogszabályai és egyéb kötelező rendelkezései mellett figyelembe kell venni azok érvényesülését és alkalmazási módját is, mert előfordulhat, hogy a származási ország példaértékű emberi jogi szabályozással rendelkezik ugyan, azonban a szabályozás érvényesítéséhez hiányzik az akarat vagy a lehetőség. A származási országra vonatkozó információnak időszerűnek kell lennie, figyelemmel kell lenni arra, hogy nemzeti vagy nemzetközi konfliktushelyzetek során akár egy-két hónapon belül is jelentős változások mehetnek végbe.

A 42. §-hoz

A Törvény garanciális szabályként rögzíti, hogy a menekültügyi eljárás tartama alatt az ügyben érintett egyetlen magyar hatóság sem léphet kapcsolatba az elismerését kérő származási országával vagy más feltételezett üldözőjével, vagy olyan személlyel vagy szervezettel, melyről feltételezhető, hogy ezeknek információt továbbít. Ez a tilalom az állam Genfi Egyezményben foglalt védelmi kötelezettségéből fakad. Amíg az elismerését kérő ügyében nem születik jogerős elutasító döntés, azt kell feltételezni, hogy a származási országgal vagy más feltételezett üldözőkkel való kapcsolatfelvétel veszélyezteti az elismerését kérő vagy származási országban maradt családtagjai biztonságát. Amennyiben a jogerős elutasító vagy megszüntető döntést követően a külföldi ismételten elismerés iránti kérelmet nyújt be, a tilalom az új eljárás alatt is érvényesül, kivéve, ha az elismerését kérő ügyében már két jogerős elutasító illetve megszüntető döntés született és a menekültügyi hatóság korábbi döntésében a visszaküldés tilalmának fennállását nem állapította meg. Magyar hatóság csak akkor veheti fel a kapcsolatot az elismerését kérőt üldöző állammal, szervezettel vagy személlyel, ha meggyőződött arról, hogy a kapcsolatfelvétel nem vezet arra, hogy az említettek tudomást szereznek a kérelemről, illetve nem teszi ki az elismerését kérőt vagy családtagját veszélynek.

A 43. §-hoz

Az eljárási irányelv 12. cikk (1) bekezdésének megfelelően, a Met. szabályozását fenntartva rögzíti a Törvény, hogy az elismerését kérő személyes meghallgatása a menekültügyi eljárásban kötelező. Ez a szabály garanciális jellegű, mivel az elismerését kérőnek a személyes meghallgatáson van lehetősége a menekülésére okot adó tények és körülmények feltárására. A menekültügyi hatóság az elismerését kérő személyes meghallgatásától csak két esetben tekinthet el: ha az elismerését kérő nincs meghallgatható állapotban, vagy, ha az elismerését kérő eljárási képességgel rendelkező családtagjával együtt érkező tizennégy év alatti kiskorú. Mindkét kivételes eset a sérülékeny állapotban lévő elismerését kérő védelmét szolgálja. Szintén garanciális jelentőségű a Törvénynek az eljárási irányelv 12. cikk (5) bekezdésén alapuló azon rendelkezése, mely szerint a menekültügyi hatóság nem utasíthatja el a kérelmet kizárólag azon az alapon, hogy az elismerését kérőt nem hallgatta meg.

A 44. §-hoz

A Met.-hez hasonlóan a Törvény számos rendelkezése tartalmaz a kiskorúakra nézve kedvezőbb szabályokat, összhangban az ENSZ Gyermekjogi Egyezménnyel és az eljárási irányelv preambulumának 14. pontjával. Amennyiben az elismerését kérő kiskorúságát illetően kétség merül fel, életkora megállapítása céljából orvosszakértői vizsgálat végezhető. A vizsgálat csak az elismerését kérő - vagy az elismerését kérő nyilatkozattételre képtelen állapota esetén a törvényes képviselő vagy az ügygondnok - hozzájárulásával végezhető el. Hozzájárulás hiányában az elismerését kérőre a kiskorúakra vonatkozó rendelkezések főszabályként nem alkalmazhatók, a törvényes képviselő bevonásától, illetve az ügygondnok kirendelésétől azonban a menekültügyi hatóság ebben az esetben sem tekinthet el.

A 45. §-hoz

A visszaküldés tilalmának tiszteletben tartása hazánk nemzetközi kötelezettsége, melynek forrásai: a menekülteket illetően a Genfi Egyezmény 33. cikke, mindenki mással szemben pedig az Emberi Jogok Európai Egyezményének 3. cikke. A Genfi Egyezmény által biztosított visszaküldési tilalom szűkebb védelmet jelent, mivel a védett körbe csak a menekültek tartoznak, és mivel ez a védelem nem illeti meg azt a menekültet, akiről „alaposan feltehető, hogy veszélyezteti annak az országnak biztonságát, amelynek területén van, vagy aki mivel különösen súlyos bűncselekményért jogerősen elítélték, veszélyt jelent az illető ország lakosságára nézve.” Az Emberi Jogok Európai Egyezménye által biztosított védelem szélesebb körű: kiterjed minden, a részes állam joghatósága alá tartozó személyre és biztosítja számára a kínzás vagy embertelen, megalázó bánásmód vagy büntetés elleni védelmet. Az Emberi Jogok Európai Bírósága a Soering ügyben kifejtette, hogy a részes államok akkor is megsértik a 3. cikket, ha a joghatóságuk alá tartozó személyt olyan helyre küldik, ahol ő kínzásnak vagy embertelen, megalázó bánásmódnak vagy büntetésnek lehet kitéve (a 3. cikk extraterritoriális hatálya).

A kísérő nélküli kiskorú esetében a Törvény - összhangban a kísérő nélküli kiskorúakról szóló tanácsi állásfoglalás 5. cikkének (1) és (2) bekezdésével - a visszaküldési tilalom egy további esetét állapítja meg. Eszerint a kísérő nélküli kiskorú - az (1) bekezdésben foglalt feltételek hiányában is - csak akkor küldhető vissza származási országába vagy az őt befogadó valamely más államba, ha a menekültügyi hatóság meggyőződött arról, hogy ott a család egyesítése vagy az állami vagy a megfelelő intézményi gondoskodás a kiskorú számára biztosított.

A visszaküldés tilalmának fennállását a menekültügyi hatóság az elismerés iránti kérelem elutasítása vagy az elismerés visszavonása esetén minden esetben vizsgálja, és ha megállapítja a tilalom fennállását, kezdeményezi az idegenrendészeti hatóságnál a külföldi befogadottként történő elismerését. Az idegenrendészeti hatóság - a menekültügyi hatóság kezdeményezésére - köteles a külföldit befogadottként elismerni.

Ha a visszaküldés tilalma nem áll fenn, a menekültügyi hatóság - a Magyar Köztársaság által kiadott okmányok visszavonása mellett - kötelezi a külföldit a Magyar Köztársaság területének elhagyására. Ezt a kötelezést a hatóság két okból köteles mellőzni: ha a külföldi valamely más jogcímen jogosult a Magyar Köztársaság területén való tartózkodásra, illetve amíg a külföldi egészségi állapota hazánk elhagyását nem teszi lehetővé. Ez utóbbi garanciális jellegű rendelkezés forrása az ideiglenes védelemről szóló irányelv 23. cikk (1) bekezdése, melynek hatályát a Törvény minden hatálya alá tartozó személyre kiterjeszti. E szabályozási megoldást az Emberi Jogok Európai Bíróságának a D. v. UK ügyben kifejtett álláspontja is alátámasztja. A külföldi egészségi állapotát és az országelhagyási kötelezettség végrehajtásának lehetséges következményeit igazságügyi orvosszakértői véleménynek kell alátámasztania.

Kizárt eljárások

A 46. §-hoz

A Törvény rögzíti, hogy a Ket.-ben szabályozott eljárások közül melyek azok, amelyeknek a menekültügyi eljárásban nincs helye. A menekültügyi eljárásban hozott hatósági döntésekkel szembeni jogorvoslat lehetőségét a Törvény - a fellebbezés, az újrafelvételi eljárás, valamint a méltányossági eljárás kizárásával - a bírósági felülvizsgálatra korlátozza. Mivel mind az elismerését kérő, mind a hatóság érdeke az, hogy az eljárásban minél gyorsabban érdemi döntés szülessen, ezért a menekültügyi eljárásban nincs helye az eljárás kérelemre történő felfüggesztésének. A menekültügyi eljárásban az elismerését kérő személyesen jár el, erre tekintettel a Törvény kizárja az elektronikus ügyintézés lehetőségét.

VIII. Fejezet

A menekültkénti vagy oltalmazottkénti elismerésre irányuló eljárás

A 47. §-hoz

A Törvény - az eljárási irányelv 3. cikk (3) bekezdésével összhangban - közös szabályokat állapít meg a menekültkénti, valamint az oltalmazottkénti elismerésre irányuló eljárásra. Ez egyúttal azt is jelenti, hogy a menekültügyi hatóság minden kérelem esetében köteles vizsgálni mind a menekültkénti, mind az oltalmazottkénti elismerés feltételeinek fennállását, akkor is, ha a külföldi kérelme kifejezetten a menekültkénti vagy az oltalmazottkénti elismerésére irányulna.

A 48-50. §-hoz

A menekültkénti vagy oltalmazottkénti elismerésre irányuló eljárás két részre oszlik: az előzetes vizsgálati eljárásra és az érdemi eljárásra. Az előzetes vizsgálati eljárás célja azon kérelmek kiszűrése, amelyek esetében a dublini eljárás lefolytatása szükséges, továbbá amelyek - az eljárási irányelvvel összhangban - elfogadhatatlanok.

A kérelmezőt a menekültügyi hatóság az előzetes vizsgálati eljárás tartamára befogadó állomáson helyezi el, kivéve, ha a kérelmező személyi szabadságot korlátozó intézkedés vagy büntetés hatálya alatt áll. A kérelmező a befogadó állomásról csak különösen indokolt esetben, a menekültügyi hatóság engedélyével távozhat el, feltéve, hogy eltávozása eljárási cselekmények lefolytatását nem akadályozza. A rendelkezés célja annak biztosítása, hogy a kérelmező az előzetes vizsgálati eljárás időtartama alatt a menekültügyi hatóság rendelkezésére álljon, és biztosítható legyen az eljárás törvényi határidőn belül történő lefolytatása.

Az előzetes vizsgálati eljárás keretében a menekültügyi hatóság megvizsgálja, hogy fennállnak-e az egy harmadik ország állampolgára által a tagállamok egyikében benyújtott menedékjog iránti kérelem megvizsgálásáért felelős tagállam meghatározására vonatkozó feltételek és eljárási szabályok megállapításáról szóló, 2003. február 18-i 343/2003/EK tanácsi rendelet, valamint a valamely harmadik ország állampolgára által a tagállamok egyikében benyújtott menedékjog iránti kérelem megvizsgálásáért felelős tagállam meghatározására vonatkozó feltételek és eljárási szabályok megállapításáról szóló 343/2003/EK tanácsi rendelet részletes alkalmazási szabályainak megállapításáról szóló, 2003. szeptember 2-i 1560/2003/EK bizottsági rendelet (a továbbiakban: dublini rendeletek) alkalmazásának feltételei.

Ha a menekültügyi hatóság megállapítja a dublini eljárás lefolytatásának szükségességét, az eljárás időtartamára az előzetes vizsgálati eljárást felfüggeszti. Az eljárást felfüggesztő végzéssel szemben nincs helye jogorvoslatnak.

A megkeresett tagállam a 343/2003/EK tanácsi rendelet 18. cikkének (1) bekezdése szerint a kérelmező átvétele iránti megkeresésről a kézhezvételt követő két hónapon belül hoz határozatot. A menekültügyi hatóság a megkeresett tagállamtól a rendelet 17. cikk (2) bekezdése szerint sürgős választ is kérhet, ha „a menedékjog iránti kérelem benyújtására azt követően került sor, hogy a belépési vagy tartózkodásra jogosító engedélyt elutasították, jogtalan tartózkodás miatt letartóztatásra került sor, vagy kiutasítás elrendelése vagy végrehajtása után és/vagy akkor, ha a menedékkérő fogva tartott.” Sürgős válasz kérése esetén a megkeresett tagállamnak a megkereső tagállam által meghatározott határidőben - amely nem lehet rövidebb, mint egy hét -, de legkésőbb egy hónapon belül kell válaszolnia a megkeresésre.

Ha a dublini eljárás eredményeképpen valamely tagállam megállapítja a menedékjog iránti kérelem elbírálásáért való felelősségét és ennek alapján a kérelmező átadására kerül sor, a menekültügyi hatóság a kérelmező átadásáról végzéssel dönt. A menekültügyi hatóság a végzésben - az átadás biztosítása érdekében - a külföldi számára kötelező tartózkodási helyet jelöl ki, melyet a kérelmező az átadás végrehajtásáig, de legfeljebb 72 óráig nem hagyhat el.

A kérelmező átadásáról rendelkező végzés közlésétől számított három napon belül a végzés bírósági felülvizsgálata kérhető. A felülvizsgálat során a végrehajtás felfüggesztésére irányuló kérelemnek - a dublini rendeletekkel összhangban - a végzés végrehajtására nincs halasztó hatálya. A felülvizsgálati kérelemről a kizárólagos illetékességgel rendelkező Fővárosi Bíróság nemperes eljárásban nyolc napon belül dönt. A bírósági eljárás során a külföldi már az őt átvevő tagállam területén tartózkodik, erre tekintettel rendelkezik a Törvény úgy, hogy a bírósági eljárásban személyes meghallgatásnak nincs helye. A bíróság eljárást befejező végzésével szemben a Törvény a további jogorvoslat lehetőségét kizárja.

A menekültügyi hatóság az előzetes vizsgálati eljárást a kérelmező átadásának időpontjában megszünteti. A kérelmező átadásának időpontjában hozott, az eljárást megszüntető végzéssel szemben jogorvoslatnak nincs helye.

Ha a dublini eljárás nem eredményezi a kérelmező átadását, a menekültügyi eljárást a kérelem elfogadhatóságának vizsgálatával kell folytatni.

Az 51. §-hoz

Ha a dublini rendeletek alkalmazásának feltételei nem állnak fenn, a menekültügyi hatóság a kérelem elfogadhatóságát vizsgálja.

Azok az okok, melyek alapján a menekültügyi hatóság a kérelem elfogadhatatlanságát állapíthatja meg mérlegelést nem igénylő ténykérdések. A szabályozás alapjául az eljárási irányelv 25. cikk (2) bekezdésének a), b) és f) pontja, valamint az Amszterdami Szerződéshez fűzött, az Európai Unió tagállamainak állampolgárai számára nyújtott menedékjogról szóló Jegyzőkönyv szolgált. A (2) bekezdés első három pontja azokat az eseteket tartalmazza, amikor a kérelmező nem szorul a Magyar Köztársaság védelmére, mivel származási országa egyértelműen biztonságos („a” pont), vagy mivel egy másik tagállam vagy egy harmadik ország már a Genfi Egyezmény szerinti védelemben részesítette őt („b” és „c” pont). A d) pont a res iudicata esetét fogalmazza meg, célja, hogy megakadályozza a menedékjoggal való visszaélést az azonos ténybeli alapon benyújtott ismételt kérelmek kiszűrésével.

Az 52. §-hoz

Az eljárási irányelv 19. és 20. cikkének megfelelően a Törvény szabályozza a menekültügyi eljárás megszűnésének és megszüntetésének eseteit. Mivel a menekültügyi eljárás célja annak eldöntése, hogy a kérelmezőt a Magyar Köztársaság védelemben részesíti-e, a kérelmező halála esetén az eljárás okafogyottá válik és megszűnik. A négy megszüntetési ok közül az első - az eljárás megszüntetése a kérelem írásbeli visszavonása esetén - azon alapul, hogy a menekültügyi eljárást a hatóság nem hivatalból, hanem kérelemre folytatja. A további három ok a kérelmező együttműködési kötelezettségének megszegését szankcionálja, ha az olyan mértéket ölt, ami megakadályozza az eljárás lefolytatását. Az eljárást megszüntető végzéssel szemben nincs helye jogorvoslatnak, a kérelmező azonban a megszüntető végzés közlését követő három napon belül kérheti az előzetes vizsgálati eljárás folytatását a menekültügyi hatóságnál. A határidő elmulasztása miatt igazolási kérelem előterjesztésének nincs helye, és ha a határidő úgy telik el, hogy a kérelmező nem kezdeményezi az eljárás folytatását, az eljárást megszüntető végzés jogerőre emelkedik. Ha a kérelmező ismeretlen helyre távozott, az eljárást megszüntető végzést a menekültügyi hatóság hirdetményi úton közli, ebben az esetben a döntést - a Törvény 36. § (5) bekezdése szerint - a kifüggesztést követő nyolcadik napon kell közöltnek tekinteni.

Az előzetes vizsgálati eljárás megszüntetése esetén a menekültügyi hatóság - szemben az elismerés iránti kérelmet elutasító vagy az elismerést visszavonó határozattal - a visszaküldés tilalmát nem vizsgálja. Ennek oka a kérelem visszavonása esetén az, hogy ez esetben a visszaküldés tilalmának vizsgálata nyilvánvalóan szükségtelen, a megszüntetés további eseteiben pedig a kérelmező együttműködésének elmaradása miatt a menekültügyi hatóság nincs olyan információk birtokában, amely alapján a visszaküldés tilalmának fennállásáról megalapozottan dönteni tudna.

Az 53. §-hoz

Ha a menekültügyi hatóság megállapítja valamely elfogadhatatlansági ok fennállását, a kérelmet érdemi vizsgálat nélkül elutasítja. A kérelem érdemi vizsgálat nélküli elutasításához vezet az is, ha a menekültügyi hatóság megszüntető végzését követően, a határidőben benyújtott eljárás folytatása iránti kérelemnek megfelelően folytatott előzetes vizsgálati eljárásban, ismételten olyan ok merül fel, amely az előzetes vizsgálati eljárás megszüntetését vonná maga után.

A kérelmet érdemi vizsgálat nélküli elutasító végzéssel szemben a kérelmező - három napon belül - bírósági felülvizsgálattal élhet. A felülvizsgálati kérelemről a Fővárosi Bíróság nemperes eljárásban nyolc napon belül - szükség esetén a kérelmező meghallgatását követően - dönt. A bíróság a menekültügyi hatóság határozatát megváltoztathatja és határozhat a kérelem érdemi vizsgálatra utalásáról. Az eljárást befejező bírósági döntéssel szembeni további jogorvoslat kizárt.

Az 54. §-hoz

A Törvény a menedékjoggal való visszaélések megakadályozása céljával rögzíti, hogy abban az esetben, ha ugyanaz a kérelmező két jogerős elutasító vagy megszüntető döntést követően újabb kérelmet nyújt be, és a menekültügyi hatóság korábbi döntésében a visszaküldés tilalmának fennállását nem állapította meg, a harmadik kérelem alapján indult eljárás során a kérelmezőt már nem illetik meg az elismerését kérő számára a Törvény 5. § (1) bekezdése által biztosított jogosultságok, és ezen harmadik kérelem benyújtása nem képezi akadályát a kérelmező kiutasításának, valamint kiadatásának sem.

Ugyanazon kérelmezőről beszélünk akkor is, ha egyazon külföldi kérelmei előterjesztése során eltérő személyazonosító adatokat használ fel.

Az 55. §-hoz

Ha a menekültügyi hatóság megállapítja, hogy nem áll fenn olyan ok, amely alapján a kérelem elfogadhatatlannak minősül, a kérelmet - végzéssel - érdemi eljárásra utalja. Összhangban az eljárási irányelv 18. cikkével, a kérelem érdemi eljárásra utalása esetén, ha a kérelmező idegenrendészeti őrizetben van, a menekültügyi hatóság köteles az idegenrendészeti hatóságnál az őrizet megszüntetését kezdeményezni, mely alapján az idegenrendészeti hatóság köteles az őrizetet megszüntetni.

Az érdemi eljárás

Az 56-57. §-hoz

Az érdemi eljárás hatvan napos határideje lehetőséget ad a menekültügyi hatóságnak, hogy azokat a kérelmeket, amelyek nem kerülnek érdemi vizsgálat nélkül elutasításra, részletes vizsgálatnak vesse alá. A menekültügyi hatóság az érdemi eljárás időtartamára a kérelmező részére - ha a kérelmező ezt kéri - elsősorban magánszálláshelyet jelöl ki. Ha magánszálláshely kijelölése nem lehetséges, a menekültügyi hatóság a kérelmező elhelyezését befogadó állomáson vagy szerződés alapján fenntartott más szálláshelyen biztosítja. A kérelmező a számára kijelölt szálláshelyen életvitelszerűen köteles tartózkodni, köteles továbbá a szálláshelyen irányadó magatartási szabályokat tiszteletben tartani (5. § (2) bekezdés c) pont). A Törvény szerint a Nemzetbiztonsági Hivatal szakhatósági közreműködésének csak az érdemi eljárásban van helye.

Az 58. §-hoz

A menekültügyi hatóság az érdemi eljárás során sorrendben elsőként azt vizsgálja, hogy a kérelmező elismerhető-e menekültként, azaz fennállnak-e a menekültkénti elismerés 6. §-ban és 7. §-ban foglalt feltételei, ezek fennállása esetén pedig azt, hogy nem áll-e fenn a kérelmező menekültkénti elismerését kizáró, a 8. §-ban foglalt valamely ok. Ha a menekültügyi hatóság megállapítja, hogy a kérelmező menekültkénti elismerésének feltételei fennállnak, és kizáró ok nem áll fenn, a kérelmezőt menekültként ismeri el.

Ha a menekültügyi hatóság a vizsgálat eredményeként arra a megállapításra jut, hogy a kérelmező menekültkénti elismerésének feltételei nem állnak fenn, vagy fennállnak ugyan, de menekültkénti elismerését a 8. §-ban foglalt valamely ok kizárja, akkor - másodsorban - köteles megvizsgálni, hogy a kérelmező oltalmazottként elismerhető-e.

Ha a kérelmező oltalmazottkénti elismerésének feltételei fennállnak és vele szemben kizáró ok nem áll fenn a menekültügyi hatóság a kérelmezőt oltalmazottként elismeri.

Ha a kérelmező oltalmazottkénti elismerésének feltételei nem állnak fenn, vagy fennállnak ugyan, de az oltalmazottkénti elismerés kizáró ok miatt nem lehetséges, a menekültügyi hatóság megállapítja, hogy a kérelem alaptalan, és a kérelmet elutasítja.

Az 59. §-hoz

A Törvény az eljárási irányelv 28. cikk (2) bekezdésével, valamint 23. cikk (4) bekezdésével összhangban példálózó jelleggel felsorolja azokat a tényeket és körülményeket, amelyek a kérelem alaptalanságára utalhatnak. Az eljárás során a kérelmezőnek lehetősége van ellenbizonyításra olyan tények és bizonyítékok felvonultatásával, amelyek igazolják vagy valószínűsítik, hogy a kérelmező származási országába való visszatérése esetén üldözés vagy súlyos sérelem veszélyének lenne kitéve.

Az a) pontban foglalt ok a kérelmező származási országáról az Európai Unió Tanácsa által elfogadott biztonságos származási országnak tekintendő harmadik országok minimumlistája, illetve a Kormány által nemzeti szinten biztonságosnak nyilvánított származási országok listája alapján felállított megdönthető vélelem. A b) pontban foglalt ok az eljárási irányelv 25. cikk (2) bekezdésének c) pontja alapján meghatározott rendelkezés, a biztonságos harmadik ország koncepciója.

A c) pont akkor alkalmazható, ha a menekültügyi hatóság a kérelmező együttműködésének hiánya miatt nem rendelkezik elegendő információval az ügy elbírálásához. Nem lehet azonban a kérelmező terhére értékelni nyilatkozatának hiányát vagy összefüggéstelen, ellentmondásos voltát, ha az - orvosszakértői vélemény által igazoltan - a kérelmező egészségi vagy pszichés állapotából eredő okra vezethető vissza.

Az ENSZ Kézikönyv szerint a kérelmező nyilatkozatainak értékelésénél „a kérelmező félelmének jellegét és mértékét is figyelembe kell venni, hiszen bizonyos fokú szellemi zavartság gyakorta észlelhető a súlyos üldözésnek kitett személyeknél”. „Előfordulhat, hogy enyhíteni kell az alapvetően a kérelmezőre háruló bizonyítási terhen és azokat az információkat, amelyeket nem lehet egyszerűen a kérelmezőtől megszerezni, máshogy kell megszerezni.”

A d)-h) pontokban felsorolt okok közös jellemzője, hogy valamilyen mértékben a kérelmező rosszhiszeműségét vagy mulasztását értékelik. Ezen esetek vizsgálatakor nem hagyható figyelmen kívül, hogy a kérelmező sok esetben a származási országban megtapasztalt üldözés vagy annak veszélye miatt nem képes valódi úti okmányt vagy személyazonosságot igazoló okmányt beszerezni vagy azt magával hozni. Gyakran előfordul továbbá az is, hogy a kérelmező az embercsempész felhívására semmisíti meg úti okmányát. A dokumentumok hiánya vagy hamis dokumentumok használata önmagában nem utal a kérelem alaptalanságára, csak abban az esetben, ha a kérelmező szándékosan, a hatóság félrevezetése céljából használ hamis dokumentumokat vagy szolgáltat hamis adatokat.

A h) pont szerinti esetben a kérelmező az elismerés iránti kérelmet csak akkor nyújtja be, amikor a kiutasítását elrendelő határozat miatt a származási országába való visszatérés elkerülhetetlennek látszik. Természetesen ebben az esetben is vizsgálni kell az eset összes körülményét, és lehetőséget kell biztosítani a kérelmező számára annak igazolására vagy valószínűsítésére, hogy őt származási országában üldözés vagy súlyos sérelem veszélye fenyegeti.

A 60. §-hoz

A rendelkezés az üldözés fogalmát határolja körül. Az üldözés átfogó definíciója máig nem született meg a menekültügyi szakirodalomban, mivel az üldözés újabb és újabb formákban jelenik meg a Genfi Egyezmény elfogadása óta. Természetesen a Törvényben foglalt - a kvalifikációs irányelv 9. cikkén alapuló - körülírás sem tekinthető az üldözés kimerítő definíciójának, az üldözés fogalmát a folyamatosan megjelenő üldözési formákra figyelemmel kell értelmezni. Az üldözés meglétét minden esetben az eset összes körülményének figyelembevételével kell megítélni, nem lehet az értelmezést az alapvető emberi jogok súlyos sérelmére szűkíteni. Üldözésnek kell tekinteni az olyan súlyosan diszkriminatív, vagy elhúzódó - akár hónapokon vagy éveken át tartó - jogsértő cselekményeket, melyek összeadódó hatásuknál fogva vezetnek az üldözéstől való megalapozott félelemhez, vagy lehetetlenítik el annyira a kérelmező életét származási országában, hogy a kérelmező egyetlen lehetőségévé a nemzetközi védelem keresése válik.

A (2) bekezdés példálózó felsorolást tartalmaz azokról a jogsértésekről, melyek üldözésnek minősülnek. Az érintett személy nemi hovatartozása miatt elkövetett cselekmények különösen a szexuális erőszak, a családon belüli erőszak, a hozománnyal kapcsolatos erőszak, a családtervezés kényszer hatása alatt, a nemi szerv megcsonkítása, az adott társadalomban a férfiakra vagy nőkre vonatkozó társadalmi normák áthágása miatti büntetés, emberkereskedelem, a homoszexualitás miatti diszkrimináció. Az érintett személy gyermekkorával összefüggésben elkövetett cselekménynek minősül például a fiatalkorúak kényszersorozása, a kényszerített gyermekházasság, a gyermekkereskedelem, a gyermekbántalmazás vagy a gyermekprostitúció.

A 61. §-hoz

A súlyos sérelem meghatározása megfelel a kvalifikációs irányelv 15. cikkének. Mivel a súlyos sérelem minden esetben olyan súlyos jogsértést jelent, amely üldözésnek tekintendő, a menekültügyi hatóság minden ügyben köteles megvizsgálni, hogy nem található-e kapcsolat a súlyos sérelem és valamelyik genfi ok között. Amennyiben ilyen kapcsolatot állapít meg, a kérelmezőt menekültnek kell elismerni, ezáltal biztosítva, hogy az oltalmazott jogállás valóban kiegészítő védelem marad, és bevezetése nem eredményezi a Genfi Egyezményben foglalt védelem lerontását.

A kínzás, kegyetlen, embertelen vagy megalázó bánásmód vagy büntetés fogalmának értelmezésénél támpontként szolgálhat az Emberi Jogok Európai Bíróságának gyakorlata.

A 62-64. §-hoz

A kvalifikációs irányelv 6. cikkével összhangban a Törvény meghatározza az üldözés és a súlyos sérelem lehetséges forrásait. A Genfi Egyezmény nem szűkíti az üldözés fogalmát az állam által elkövetett cselekedetekre, az államtól független személyek vagy szervezetek üldöző cselekedetei esetén is fennállhat a Genfi Egyezmény által biztosított védelem szükségessége, feltéve, hogy a menekültkénti elismerés további feltételei is teljesülnek. Mivel mind a menekültkénti, mind az oltalmazottkénti elismerésnek feltétele az állami védelem hiánya, a nem-állami üldözők esetében a kérelmező akkor felel meg a menekültként vagy oltalmazottként történő elismerés feltételeinek, ha az üldözéssel szemben az állam vagy az állam jelentős részét ellenőrző párt vagy szervezet nem tud vagy nem kíván védelmet nyújtani.

A 63. § tartalmazza az állam vagy az állam jelentős részét ellenőrző párt vagy szervezet által biztosított védelemre vonatkozó követelményeket. Ahhoz, hogy a védelem a kérelmező számára biztosítottnak tekinthető legyen, a védelemnek a kérelmező számára elérhetőnek és hatékonynak kell lennie. Hasonlóan a biztonságos harmadik ország vizsgálatánál meghatározott követelményekhez, ebben az esetben is vizsgálni kell a származási ország jogszabályai mellett azok alkalmazásának gyakorlatát is.

A Törvény 63. § (2) bekezdése, amely a kvalifikációs irányelv 8. cikkén alapul, meghonosítja a belföldi védelem, vagy más szóval belső menekülési alternatíva intézményét a magyar menekültügyi szabályozásban.

A menekültügyi eljárás során felmerülhet a kérdés, hogy a kérelmezőnek van-e belső - azaz származási országán belüli - menekülési vagy áttelepülési lehetősége. A belföldi védelem alkalmazási körének meghatározásánál az ENSZ Menekültügyi Főbiztossága által kiadott „Belső menekülési vagy áttelepülési lehetőség” című nemzetközi védelmi iránymutatás nyújthat segítséget. Mind a kvalifikációs irányelv, mind az iránymutatás hangsúlyozza, hogy a belső menekülés vagy áttelepülés lehetőségének vizsgálata a belső menekülés vagy áttelepülés lehetőségét állítólagosan biztosító országrészben uralkodó körülmények és a kérelmező személyes körülményeinek figyelembe vételét igényli.

A belső menekülési lehetőség a kérelmező származási országának egy meghatározott területére vonatkozik, ahol a kérelmezőnek nem kell üldözéstől vagy súlyos sérelemtől tartania, és ezért - az eset összes körülményeire tekintettel - a kérelmezőtől ésszerűen elvárható, hogy az adott országrészben letelepedjen.

A belső menekülés lehetősége csak abban az esetben merülhet fel, ha a kérelmező üldözéstől vagy súlyos sérelemtől való félelme csak a származási ország egy adott területére korlátozódik, amelyen kívül az üldözés vagy súlyos sérelem nem valósulhat meg.

A belső menekülési lehetőség kérdésében való döntés során meghatározó jelentősége van az üldöző személyének: ha az állam vagy állami szervek az üldözők, illetve ha az üldözést a hatóságok elnézik vagy tolerálják, a belső menekülés lehetősége rendszerint nem áll fenn, hiszen az állami szereplők vélhetően az ország egész területe felett ellenőrzést gyakorolnak, és így a kérelmezőt az egész országban fenyegeti az üldözés vagy a súlyos sérelem veszélye.

A belföldi védelem lehetőségnek vizsgálata során figyelembe kell venni az érintett országrészben fennálló általános helyzetet és a kérelmező személyes körülményeit. Ezen tényezők vizsgálata alapján kell dönteni abban a kérdésben, hogy a kérelmezőtől ésszerűen elvárható-e hogy az adott országrészbe visszatérjen.

Az adott országrész nem tekinthető ésszerű alternatívának, ha az ott fennálló helyzet nem teszi lehetővé a kérelmező számára, hogy megélhetését, lakhatását, továbbá egészségügyi ellátását megfelelő színvonalon biztosítsa. Figyelemmel kell lenni arra is, hogy az etnikai vagy kulturális szálak hiánya az egyén elszigetelődéséhez és akár diszkriminációhoz is vezethet azokban a közösségekben, amelyekben ezek a kötődések a mindennapi életben döntő jelentőséggel bírnak. Ha a kérelmező családi kapcsolatai a szóban forgó országrészbe települése esetén megszakadnának és a korábbi környezete által jelentett társadalmi védőhálóra sem támaszkodhatna, az áttelepülés általában nem minősül ésszerű megoldásnak.

Meg kell vizsgálni azt is, hogy a kérelmező eljuthat-e biztonságosan és jogszerűen az adott országrészbe. A kérelmező nem kötelezhető ugyanis sem arra, hogy fizikai veszélynek tegye ki magát a terület megközelítése során, sem pedig arra, hogy az eredeti üldözési területen átkeljen. A belső menekülés lehetőségének feltárása során a hatóságnak meg kell győződnie arról, hogy a kérelmezőt fenyegető üldözés vagy súlyos sérelem nemcsak a kérelem elbírálásának pillanatában nem áll fenn az adott országrészben, hanem várhatóan a jövőben sem áll majd fenn. A fegyveres konfliktussal küzdő országok éppen ezért általában nem nyújtanak biztonságos belső menekülési lehetőséget, mivel a frontvonalak mozgása a korábban biztonságosnak látszó területeket is veszélyessé teheti.

Végül, de nem utolsó sorban azt is meg kell vizsgálni, hogy a kiválasztott országrészben tiszteletben tartják-e az alapvető emberi jogokat, nem fenyegeti-e a kérelmezőt valamilyen más okból üldözés vagy súlyos sérelem veszélye.

Amennyiben a menekültügyi eljárás során felmerül a belföldi védelem lehetősége, a menekültügyi hatóságnak meg kell jelölnie azt a konkrét országrészt, amelyben véleménye szerint a belső menekülés lehetősége fennáll, és a kérelmező számára lehetőséget kell biztosítania arra, hogy érveket vonultasson fel az adott országrészbe településsel szemben.

A 65. §-hoz

A Genfi Egyezmény oksági kapcsolat fennállását követeli meg az üldözési okok és az üldözésnek minősíthető cselekmények között. Ha a kérelmező üldöztetésnek van kitéve, az üldözésnek az öt genfi ok valamelyikén kell alapulnia. A fentiekben kifejtettek szerint az üldözés megvalósítója lehet állami vagy nem-állami szereplő.

Ha természetes személyek követnek el súlyosan diszkriminatív vagy más jogsértő, sérelmet okozó cselekményeket, akkor ezek a cselekmények üldözésnek tekintendők, ha a hatóságok ezekről tudomással bírnak és eltűrik őket, vagy ha a hatóságok nem hajlandók hatékony védelmet nyújtani, illetve arra képtelennek bizonyulnak. Az ENSZ Menekültügyi Főbiztossága által kiadott, a meghatározott társadalmi csoportról szóló nemzetközi védelmi iránymutatás a következőképpen foglalja össze az okozati kapcsolat kérdését nem-állami üldöző esetén:

„Az oksági kapcsolat teljesül, ha: (1) fennáll egy nem-állami szereplő általi üldözés valós veszélye olyan okokból kifolyólag, amelyek kapcsolatosak az Egyezményben foglalt okok valamelyikével, függetlenül attól a ténytől, hogy a kérelmező állami védelmének meghiúsulása kapcsolatos-e az Egyezménnyel vagy nem; vagy (2) amikor egy nem-állami szereplő általi üldözés veszélye nem kapcsolatos egyezményes okkal, de az állam egyezményes okból nem tud, nem hajlandó vagy vonakodik védelmet biztosítani.”

A 66. §-hoz

Az eljárás megszüntetésének az érdemi eljárásban is helye van. Értelemszerűen megszűnik az eljárás a kérelmező halála esetén. Az eljárás megszüntetésének a) és b) pont szerinti esetei megegyeznek az előzetes vizsgálati eljárás megszüntetésének okaival. Ezekben az esetekben az 52. § (3)-(8) bekezdésben foglalt rendelkezéseket kell megfelelően alkalmazni - a megszüntetés ellen jogorvoslatnak nincs helye, a kérelmező azonban a megszüntető határozat közlését követő három napon belül kérheti az eljárás folytatását a menekültügyi hatóságnál. A folytatás iránti kérelem határidőben történő benyújtása esetén a menekültügyi hatóság köteles az eljárás folytatására. Ha a folytatott eljárásban ismételten az a) vagy b) pont szerinti megszüntetési ok merül fel, a menekültügyi hatóság a kérelmet elutasítja.

A c) pont értelmében, ha az érdemi eljárás során a menekültügyi hatóság tudomására jut, hogy a kérelem érdemi vizsgálat nélküli elutasításának lett volna helye, az eljárást ugyancsak megszünteti.

A 67. §-hoz

A menekültügyi hatóság a kérelemről az 58. §-ban foglaltak szerint dönt.

A menekültügyi hatóság tájékoztatási kötelezettsége a helyt adó határozat közlésekor - a kvalifikációs irányelv 22. cikkével összhangban - kiterjed a menekültként vagy oltalmazottként elismert valamennyi jogára és kötelezettségére.

A 68. §-hoz

A kérelmet elutasító határozattal szemben - a határozat közlésétől számított tizenöt napon belül - bírósági felülvizsgálatnak van helye.

A kérelmezőt oltalmazottként elismerő határozat ellen nincs helye jogorvoslatnak, az oltalmazottnak azonban lehetősége van újabb elismerés iránti kérelem benyújtására abból a célból, hogy őt menekültként ismerjék el.

A keresetlevél benyújtásának a menekültügyi hatóság határozatának végrehajtására halasztó hatálya van, kivéve, ha a kérelmező azt követően nyújt be kérelmet, hogy két korábbi kérelme tárgyában jogerős elutasító illetve megszüntető döntés született. A halasztó hatály érvényesülését ebben az esetben az 54. § rendelkezései zárják ki.

A keresetről a menekültügyi perre kizárólagosan illetékes Fővárosi Bíróság a keresetlevél beérkezésétől számított hatvan napon belül, peres eljárásban dönt. A bírósági eljárásban a kérelmező személyes meghallgatása csak akkor mellőzhető, ha a kérelmező a szálláshelyéről nem idézhető, ismeretlen helyre távozott, vagy ha az ismételt kérelem a korábbival azonos ténybeli alapon nyugszik. A korábbi szabályozással megegyezően a bíróság a menekültügyi hatóság határozatát megváltoztathatja, és a kérelmezőt menekültként vagy oltalmazottként elismerheti. A bíróság eljárást befejező döntésével szemben nincs helye jogorvoslatnak, az eljárás folyamán hozott végzésekkel (például pénzbírságot kiszabó végzés) szemben a polgári perrendtartásról szóló 1952. évi III. törvény szabályai szerint van helye jogorvoslatnak.

Menekültkénti elismerés kivételes méltányosságból

A 69. §-hoz

A korábbi szabályozáshoz hasonlóan a Törvény lehetővé teszi, hogy a miniszter kivételes méltányosságból a külföldit menekültként ismerje el. Az elismerés ebben az esetben nem kérelemre, hanem hivatalból történik, vagyis a miniszteri méltányosság nem az elutasítással szembeni jogorvoslatként szolgál. A miniszter határozatával szemben nincs helye jogorvoslatnak.

Dublini eljárás

A 70. §-hoz

Az előzetes vizsgálati eljáráshoz hasonlóan az érdemi eljárásban is felmerülhet a dublini eljárás lefolytatásának szükségessége. Ebben az esetben a menekültügyi hatóságnak az előzetes vizsgálati eljárás során irányadó szabályok megfelelő alkalmazásával kell eljárnia. Ha a kérelmező átadására nem kerül sor, az érdemi eljárást tovább kell folytatni.

A menedékes kérelmére vonatkozó szabályok

A 71. §-hoz

Az ideiglenes védelemről szóló irányelv 17. cikkének megfelelően a Törvény biztosítja a menedékesként elismert személyek számára, hogy menekültkénti vagy oltalmazottkénti elismerés iránti kérelmet nyújthassanak be. Ebben az esetben a menekültkénti vagy oltalmazottkénti elismerését kérő menedékes jogállása a kérelem elbírálása alatt, illetve a kérelem elutasítása esetén is fennmarad, kivéve, ha időközben a menedékeskénti elismerés visszavonására került sor. Ha az ideiglenes védelem az eljárás időtartama alatt megszűnik, a külföldit a továbbiakban az elismerését kérő jogállása illeti meg.

Repülőtéri eljárás

A 72. §-hoz

Az eljárási irányelv 24. cikk (1) bekezdésének b) pontja által biztosított lehetőségnek megfelelően, a Törvény külön szabályokat határoz meg a repülőtéri eljárásra. Ezen rendelkezéseket akkor kell alkalmazni, ha a külföldi kérelmét nemzetközi légiforgalmi határátkelőhelyen, az ország területére történő beléptetés előtt nyújtja be. Ebben az esetben az előzetes vizsgálati eljárást rövidebb határidővel - nyolc nap alatt - kell lefolytatni, és erre az időre a kérelmezőt a repülőtér tranzitterületén lévő szálláshelyen kell elhelyezni. A kérelmező az előzetes vizsgálati eljárás időtartama alatt, de legfeljebb nyolc napig nem léphet be az ország területére. A kérelmező beléptetésére akkor kerül sor, ha az előzetes vizsgálati eljárás érdemi eljárásra utaló végzéssel zárul, vagy ha a kérelem benyújtásától számított nyolc nap eltelt.

A repülőtéri eljárás szabályai nem alkalmazhatók, ha a kérelmet különleges bánásmódot igénylő személy nyújtja be: őt az ország területére azonnal be kell léptetni és intézkedni kell a befogadó állomáson történő elhelyezése iránt. Ha a repülőtéren több családtag kíván közös kérelmet benyújtani, és a kérelmezők egyike különleges bánásmódot igénylő személy, a család egységének fenntartása érdekében minden családtagot be kell léptetni az országba.

A menekültkénti és az oltalmazottkénti elismerés visszavonása

A 73-75. §-hoz

A menekültként és az oltalmazottként való elismerés visszavonásának anyagi jogi feltételeit a Törvény 11. § (2)-(4) bekezdése, illetve a 18. § (2)-(3) bekezdése tartalmazza. A menekültkénti, valamint az oltalmazottkénti elismerés feltételeinek fennállását a menekültügyi hatóság akkor vizsgálja felül, ha arra okot adó körülmény merül fel. Emellett - a Törvény 14. §-a szerint - az oltalmazottkénti elismerés feltételeinek fennállását a menekültügyi hatóság az elismerést követően legalább ötévente köteles felülvizsgálni.

Az elismerés feltételeinek fennállását vizsgáló eljárás során a menekültet és az oltalmazottat megilletik, illetve terhelik a VII. fejezetben foglalt eljárási jogok, illetve kötelezettségek. Ennek megfelelően érvényesül a hatóság tájékoztatási kötelezettsége, amelynek keretében a menekültügyi hatóság az eljárás megindításáról a kérelmezőt írásban, az anyanyelvén vagy az általa értett más nyelven tájékoztatja. A tájékoztatással egyidejűleg a menekültügyi hatóság felhívja a menekültet vagy az oltalmazottat, hogy jelölje meg azokat az okokat, amelyek igazolják vagy valószínűsítik az elismerés fenntartásának szükségességét. Ezeket az okokat a kérelmező személyes meghallgatása során tárhatja a hatóság elé. A személyes meghallgatás csak akkor mellőzhető, ha a külföldi lakóhelye ismeretlen, lakóhelyéről nem idézhető, vagy a személyes meghallgatáson nem jelenik meg, és távolmaradását nem igazolja.

Ha az elismerés feltételeinek vizsgálata során a menekültügyi hatóság megállapítja, hogy az elismerés visszavonására okot adó körülmény nem áll fenn, az eljárást megszünteti.

Ha a menekültügyi hatóság megállapítja, hogy az elismerés visszavonására okot adó körülmény áll fenn, a menekültkénti vagy oltalmazottkénti elismerést visszavonja. Az elismerést visszavonó határozattal szemben bírósági felülvizsgálatnak van helye, kivéve, ha a visszavonás oka a menekült vagy az oltalmazott jogállásról történő lemondása. A bírósági felülvizsgálat során a Fővárosi Bíróság peres eljárásban, a keresetlevél beérkezését követő hatvan napon belül, a kérelmező meghallgatását követően dönt. A bíróság eljárást befejező döntésével szemben nincs helye jogorvoslatnak, az eljárás folyamán hozott végzésekkel (például pénzbírságot kiszabó végzés) szemben a polgári perrendtartásról szóló 1952. évi III. törvény szabályai szerint van helye jogorvoslatnak.

IX. Fejezet

A menedékeskénti elismerésre irányuló eljárás

A 76-80. §-hoz

A menedékesnek biztosított ideiglenes védelem az Európai Unió Tanácsa vagy az Országgyűlés határozatán alapulhat. A tanácsi határozat meghozatalának módját és a határozat tartalmát az ideiglenes védelemről szóló irányelv 1. és 5. cikke határozza meg. Az Országgyűlés határozatának kötelező tartalmi elemeit a Törvény 76. § (2) bekezdése állapítja meg.

Az Országgyűlés határozata tartalmazza annak a csoportnak a meghatározását, amelyet a Magyar Köztársaság - fegyveres konfliktus, polgárháború, etnikai összecsapás vagy az emberi jogok általános, módszeres vagy durva megsértése miatt - ideiglenes védelemben részesít.

A menekülők tömeges érkezése lehetetlenné teszi, hogy ügyükben a fogadó állam hatóságai egyenként, egyéni elbírálás alapján folytassák le a menekültügyi eljárást. A menedékeskénti elismerésre irányuló eljárás a menekülők tömeges érkezése esetén biztosítja, hogy ezen személyek egyszerűsített eljárás keretében részesüljenek védelemben. Az eljárás során a kérelmezőnek azt kell igazolnia vagy valószínűsítenie, hogy a Tanács vagy az Országgyűlés határozata alapján védelemre jogosult tömegesen menekülő személyek csoportjába tartozik.

A menedékeskénti elismerésre irányuló eljárás egységes, időtartama negyvenöt nap, amelybe a Nemzetbiztonsági Hivatal eljárásának időtartama is beszámít.

A menedékeskénti elismerés iránti kérelem alaptalan, ha a kérelmező nem igazolja vagy valószínűsíti, hogy a védelemre jogosult csoport tagja, vagy ha a menekültügyi hatóság megállapítja, hogy a kérelmező menedékeskénti elismerése a Törvény 21. §-a alapján kizárt. Ha a menekültügyi hatóság a kérelem alaptalanságát állapítja meg, a kérelmet elutasítja.

A menekültügyi hatóság menedékeskénti elismerés iránti kérelmet elutasító határozatával szemben a menekültkénti vagy oltalmazottkénti elismerés iránti kérelmet elutasító határozattal szembeni jogorvoslat szabályai szerint van helye bírósági felülvizsgálatnak.

A menekültügyi hatóság a menedékeskénti elismerés visszavonásáról a Törvény 25. § (2) bekezdésében foglalt valamely ok fennállása esetén határoz. Az elismerés visszavonásával szemben a menekültkénti vagy oltalmazottkénti elismerés visszavonásáról rendelkező határozattal szembeni jogorvoslatra vonatkozó rendelkezések szerint van helye bírósági felülvizsgálatnak.

Ha a menedékeskénti elismerés visszavonására azért kerül sor, mert a menedékest hozzájárulásával az Európai Unió más tagállama részesíti ideiglenes védelemben, vagy a menedékes jogállásáról írásban lemond a visszavonó határozattal szembeni jogorvoslat kizárt.

X. Fejezet

Adatkezelés

A Törvény - figyelemmel az Alkotmányban biztosított információs önrendelkezési jogra, illetve az ezen alapjog érvényesülésének, korlátozásának általános szabályait megállapító Avtv. rendelkezéseire - meghatározza a személyi hatálya alá tartozó személyek személyes adatainak kezelésére vonatkozó szabályokat, a kezelhető adatok körét, az adatkezelés célját, időtartamát, valamint az adattovábbítás rendjét.

A 81. §-hoz

A menekültügyi hatóság mint adatkezelő szerv a Törvény hatálya alá tartozó személy, így a menekült, az oltalmazott, a menedékes, valamint az elismerését kérő személyes adatait, a tartózkodásával és a számára biztosított ellátással és támogatással összefüggő adatokat, valamint az ezekben bekövetkező változásokat kezeli.

A Törvény hatálya alá tartozó személy adatainak kezelése a menekült, az oltalmazott, illetve a menedékes jogállás, valamint az ellátásra és támogatásra való jogosultság fennállásának megállapítása, személyazonosítás, a párhuzamos eljárások megakadályozása, valamint a kérelem többszöri benyújtásának megállapítása céljából történhet.

A 82-83. §-hoz

A Törvény meghatározza a hatálya alá tartozó személy természetes személyazonosító adatainak körét, a menekültügyi nyilvántartás adattartalmát, az adatkezelés időtartamát.

A menekültügyi nyilvántartásban kezelt adatok között szerepelnek különleges személyes adatnak minősülő adatok is (a faji hovatartozásra, a nemzeti és etnikai kisebbséghez tartozásra, a politikai véleményre vagy pártállásra, a vallásos vagy más világnézeti meggyőződésre, az érdek-képviseleti szervezeti tagságra vonatkozó adatok), melyeket fokozott védelemben kell részesíteni. Ezeket az adatokat az Avtv. rendelkezései szerint akkor lehet kezelni, ha az adatkezelés nemzetközi egyezményen alapul, vagy azt Alkotmányban biztosított alapvető jog érvényesítése, illetve a nemzetbiztonság, a bűnmegelőzés vagy a bűnüldözés érdekében törvény elrendeli.

Az ujjnyomatok rögzítése és tárolása az Európai Unió keretein belüli Eurodac rendszer működése szempontjából elengedhetetlen, mely rendszerről a 2725/2000/EK tanácsi rendelet rendelkezik részletesen. Az Eurodac rendszer legfőbb célja, hogy segítséget nyújtson annak megállapításában, hogy melyik tagállam illetékes a tagállamok egyikében benyújtott menedékjog iránti kérelem megvizsgálására. Az Eurodac egyéb módon is elősegíti a dublini rendszer hatékony működését: eredményeinek értékelése nyomán lehetőség nyílik az illegális migráció hatékonyabb kezelésére, az ismételt kérelmek miatt túlterhelt menekültügyi hatóságok tehermentesítésére, továbbá az ismételt kérelmezők kiszűrésére.

A 84-85. §-hoz

A menekültügyi hatóság mellett a Törvény hatálya alá tartozó személy meghatározott adatait a befogadó állomás, a jegyző, valamint a támogatást folyósító szerv - a Törvényben meghatározott célból és időtartamig - kezelheti.

A 86-87. §-hoz

A Törvény egyfelől megállapítja azt, hogy a menekültügyi hatóság jogszabályban meghatározott feladatai ellátása céljából mely nyilvántartásokból igényelhet adatot, másfelől pedig azt, hogy a menekültügyi hatóság által vezetett nyilvántartásból mely hatóság, milyen célból és milyen adatkörben jogosult adatot igényelni.

Az adatigénylés során figyelemmel kell lenni a Törvény 42. §-ában foglalt tilalomra, amely szerint magyar hatóság nem léphet kapcsolatba az elismerését kérő feltételezett üldözőjével, illetve a súlyos sérelem forrásával.

A 88-89. §-hoz

A Törvény megállapítja a menekültügyi hatóság, valamint az országinformáció szolgáltatásáért felelős szerv külföldi állam és nemzetközi szervezet, továbbá az Európai Unió Bizottsága részére történő adatszolgáltatási kötelezettségének terjedelmét.

A Törvény lehetőséget teremt arra, hogy a menekültügyi hatóság - nemzetközi szerződés vagy viszonosság alapján - külföldi állam vagy az ENSZ Menekültügyi Főbiztossága kérelmére közölje az elismerés iránti kérelem elbírálásához szükséges Törvényben meghatározott adatokat. Az adatközlés feltétele, hogy az adatigénylőnél a személyes adatok védelme biztosított legyen.

Az ENSZ Menekültügyi Főbiztossága részére történő adatközlés az UNHCR Megállapodásban lefektetett együttműködés szerves részét képezi. A UNHCR Megállapodáson túl a Genfi Egyezmény 35. cikke és az ahhoz kapcsolódó jegyzőkönyv II. cikke is szabályozza a nemzeti hatóságok és az Egyesült Nemzetek együttműködését.

-----STARTING---POINT---VEGE---

XI. Fejezet

Záró rendelkezések

Hatályba léptető, hatályon kívül helyező és átmeneti rendelkezések

A 90-92. §-hoz

A Törvény 2008. január 1-jén, a Törvénynek a közoktatásról szóló 1993. évi LXXIX. törvényt (a továbbiakban: Közokt. tv.) módosító 94. §-a 2007. július 2-án lép hatályba.

A Törvény elvégzi a hatályba lépésével összefüggő deregulációs célú jogalkotást.

A Törvény az átmeneti rendelkezések körében rögzíti, hogy szabályait - tekintettel arra, hogy a menekültügyi eljárás alapjaiban változik meg - a folyamatban lévő menekültügyi eljárásokban nem lehet alkalmazni.

A kérelmek számának megállapításakor a Törvény hatályba lépése előtt benyújtott kérelmeket nem lehet figyelmen kívül hagyni, azok beleszámítanak az ugyanazon elismerését kérő által benyújtott kérelmek számába.

A befogadottak jogállását a Törvény hatályba lépését követő tizennyolc hónapon belül a menekültügyi hatóság felülvizsgálja, mely során a menekültkénti vagy oltalmazottkénti elismerésre irányuló eljárást hivatalból kell lefolytatni.

Felhatalmazó rendelkezések

A 93. §-hoz

A felhatalmazó rendelkezések körében a Törvény a menekültügyi eljárás részletes szabályainak megállapítását, az ellátásokhoz és támogatásokhoz, továbbá a különböző okmányokhoz kapcsolódó további szabályozási igény teljesítését a Kormányra bízza.

Az idegenrendészetért és menekültügyért felelős miniszter feladat- és hatáskörében a menekültügy szervezeti rendszerét, valamint az adatfeldolgozást érintő rendeletalkotásra kap felhatalmazást.

Módosuló rendelkezések

A 94. §-hoz

A Törvény módosítja a Közokt. tv.-t annak érdekében, hogy az elismerését kérő kiskorú gyermeke és a kiskorú elismerését kérő a magyar állampolgárokkal azonos feltételekkel vehesse igénybe a közoktatási rendszert. A módosítás a kvalifikációs irányelv 27. cikkében, az ideiglenes védelemről szóló irányelv 14. cikkében, valamint a befogadási irányelv 10. cikkében előírt, a kiskorúak számára biztosítandó iskoláztatás és oktatás szabályainak megfelelő érvényesülését szolgálja. A módosítás nyomán a nem magyar állampolgár kiskorú menedékjogot kérő, menekült, oltalmazott, menedékes az elismerés iránti kérelem benyújtásától kezdődően - törvény erejénél fogva, külön szülői nyilatkozat nélkül - tanköteles, illetve veheti igénybe a törvényben meghatározott egyéb nevelési formákat és ellátásokat.

Az Európai Unió jogának való megfelelés

A 95. §-hoz

A Törvény a jogszabályszerkesztésről szóló 12/1987. (XII. 29.) IM rendelet 7. § (3) bekezdésével összhangban az IM rendelet 2. számú melléklete előírásainak megfelelő jogharmonizációs klauzulával zárul.