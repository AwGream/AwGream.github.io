2012. évi XLIII. törvény indokolása

az Európai Újjáépítési és Fejlesztési Bank létrehozásáról szóló Megállapodás módosításának kihirdetéséről

Általános indokolás

Az arab világban lezajlott mozgalmak hatására számos nemzetközi intézményt - köztük az Európai Újjáépítési és Fejlesztési Bankot - kértek fel a gazdasági változást, fejlődést megcélzó törekvések támogatására.

A Bank Kormányzótanácsa a Bank 2011. évi, Asztanában tartott éves közgyűlésén komoly lépést tett a hitelezési tevékenységnek Közel-Keletre és Észak-Afrikára való kiterjesztése érdekében. A Kormányzótanács 134. számú határozatában felkérte az Igazgatótanácsot, hogy legkésőbb 2011. július 31-ig tekintse át és tegyen javaslatot a Bank működési területének lehetséges bővítésére és a Bank létrehozásáról szóló Megállapodás ehhez kapcsolódóan szükséges kiegészítésére.

A Kormányzótanács az Igazgatóság fentieknek megfelelő javaslata alapján 2011. szeptember 30-án fogadta el 137. és 138. számú határozatával az Európai Újjáépítési és Fejlesztési Bank létrehozásáról szóló Megállapodás 1. és 18. Cikkére vonatkozó módosításokat.

Az 1. Cikk kiegészítése értelmében a Bank tevékenységének földrajzi hatálya - Közép- és Kelet-Európán, valamint Mongólián túl - kiterjesztésre kerül a dél- és kelet-mediterrán térség országaira. A módosítás előírja továbbá, hogy a fogadó (kedvezményezett) országgá válás feltétele, hogy az erre vonatkozó döntést a szavazatok legalább 75%-át képviselő Kormányzók legalább 2/3-os többséggel meghozzák.

A 18. Cikk kiegészítése a Különleges Alapok használatát kiterjeszti az ún. potenciális fogadó országok körére. (Különleges Alap egy-egy rendkívüli feladatra - a Kormányzótanács jóváhagyásával - elkülönített pénzeszköz.) Mindez lehetővé teszi, hogy mindaddig, amíg az 1. Cikkben foglaltak alapján az egyes országok tényleges fogadó országgá válása megtörténik, a Bank a Különleges Alapokból határozott ideig forrásokat nyújtson számukra. A módosítás előírja továbbá, hogy a potenciális fogadó (kedvezményezett) országgá válás feltétele, hogy az erre vonatkozó döntést a szavazatok legalább 75%-át képviselő Kormányzók legalább 2/3-os többséggel meghozzák.

Részletes indokolás

Az 1. §-hoz

E §-sal az Országgyűlés felhatalmazást ad az Európai Újjáépítési és Fejlesztési Bank létrehozásáról szóló Megállapodás módosítása kötelező hatályának elismerésére.

A 2. §-hoz

A Megállapodás módosításait a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A § az Európai Újjáépítési és Fejlesztési Bank létrehozásáról szóló Megállapodást módosító 137. és 138. számú határozatok hiteles angol nyelvű szövegét és hivatalos magyar nyelvű fordítását tartalmazza.

A 4. §-hoz

A 4. §-nak megfelelően a törvény a kihirdetését követő napon lép hatályba. A Megállapodás 56. Cikk 1. pontja szerint „Egy tagnak, Kormányzónak vagy az Igazgatótanácsnak az ezen Megállapodás módosítására irányuló bármely javaslatát a Kormányzótanács Elnökéhez kell eljuttatni, aki a javaslatot a Tanács elé terjeszti. Ha a javasolt módosítást a Tanács jóváhagyja, a Bank - bármely gyors közlési módon - valamennyi tagtól megkérdezi, hogy elfogadja-e a javasolt módosítást. Ha a tagok összes szavazati jogosultságának legalább négyötödével rendelkező tagok legalább háromnegyede - beleértve legalább két közép- és kelet-európai országot az A) mellékletben felsoroltak közül - elfogadta a javasolt módosítást, a Bank ezt a tényt valamennyi tagnak címzett hivatalos közleménnyel igazolja.”

A Bank 2011. október 3-án kelt közleményében értesítette a tagokat a határozat Kormányzótanács általi jóváhagyásáról (2011. szeptember 30.) és egyben nyilatkozattételre kérte fel őket. A tagok összes szavazati jogosultságának legalább négyötödével rendelkező tagok legalább háromnegyedének - beleértve legalább két közép- és kelet-európai országot a Megállapodás A) mellékletben felsoroltak közül - jóváhagyó nyilatkozata után kerül sor a Bank valamennyi taghoz érintett formális közleményének megküldésére, majd - összhangban az 56. Cikk 3. pontjával - ezt követő három hónappal a határozat nemzetközi jogi hatályba lépésére.

A nemzetközi szervezetekkel kapcsolatos eljárásról szóló 2005. évi L. törvény 10. § (4) bekezdése alapján, ha a szerződés hatálybalépésének naptári napja a szerződés kihirdetésekor nem ismert, a kihirdető jogszabály a szerződés szövegét tartalmazó rendelkezés hatálybalépése vonatkozásában csak a szerződés hatálybalépésének feltételeire utal. Ennek megfelelően a módosítás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben haladéktalanul közzétett közleményével állapítja meg.

A § rögzíti, hogy a törvény végrehajtásához szükséges intézkedésekről a nemzetközi pénzügyi kapcsolatokért felelős miniszter gondoskodik.