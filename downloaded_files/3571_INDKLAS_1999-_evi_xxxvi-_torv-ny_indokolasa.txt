1999. évi XXXVI. törvény indokolása

a Magyar Köztársaság Kormánya és Románia Kormánya közötti együttműködésről a katonai szállítások területén Félixfürdőn, 1997. december 20-án aláírt Megállapodás megerősítéséről és kihirdetéséről

ÁLTALÁNOS INDOKOLÁS

A Megállapodás hazánk földrajzi elhelyezkedéséből adódó hátrányok feloldása, a partnerországok elérhetősége, és az átjárhatóság biztosításának szempontjából alapvető fontosságú. Ezenkívül az Magyar Honvédség részére végzett speciális nemzetközi és belföldi szállítások kiemelkedően fontosak a honvédelem szempontjából.

A Megállapodás szervesen kapcsolódik az 1996. évi LXXIX. törvénnyel kihirdetett, a román féllel aláírt bizalom- és biztonságerősítő intézkedésekről és a katonai kapcsolatok fejlesztéséről szóló kormányszintű megállapodáshoz, mert részletesen szabályozza az utóbbi által lehetővé tett közös gyakorlatokkal és kiképzésekkel kapcsolatos szállítások végrehajtását, illetve azok zavartalanságát.

A Megállapodás fontosságát hangsúlyozza az a tény is, hogy alkalmas a nemzetközi kötelezettségvállalásokból eredő, illetve a nemzetközi feladatokhoz kapcsolódó katonai szállítmányok kezelésére.

RÉSZLETES INDOKOLÁS

Az 1-2. §-hoz

A Megállapodást a Felek a katonai szállítmányok őrzésvédelme és a katonai közlekedés kölcsönös támogatása érdekében kívánják létrehozni.

A Megállapodás előírásai a Felek területén történő, illetve azokon áthaladó szállítmányok közlekedtetésére és a szállításokkal kapcsolatos előzetes tájékoztatás rendjére vonatkoznak.

A Megállapodás rendelkezései szerint a katonai vasúti és közúti szállítmányt a feladó meghatározott helyen átadja a másik Félnek, amelyet az saját állama területén saját őrséggel és előírásai alapján kísér tovább. A Megállapodás csak azt teszi lehetővé, hogy a szállítmány őrzése, kísérése céljából a Felek fegyveres erejének ezzel megbízott tagjai a szállítmány átadására kijelölt határátkelő helyig a másik Fél államának területére lépjenek vagy ott tartózkodjanak.

A Megállapodás 6. Cikke rendelkezik arról, hogy a szállítmányt kísérő őrség személyzete a küldetését az őt küldő fél hadseregében hatályos szabályozás alapján teljesíti. Mivel ez a szabályozás mindkét Fél tekintetében tartalmazza a feladat ellátásához szükséges összes eljárási szabályt - ideértve a fegyverhasználatra és az egyenruha viseletre vonatkozókat is - azok külön részletezése ezen Megállapodásban szükségtelen.

A 3. §-hoz

A törvény 3. §-a a Megállapodás - 13. Cikk (2) bekezdése szerinti - hatálybalépéséről rendelkezik.