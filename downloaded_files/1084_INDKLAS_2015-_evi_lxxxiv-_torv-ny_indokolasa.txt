2015. évi LXXXIV. törvény indokolása

a Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodáshoz (ADN) csatolt Szabályzat kihirdetéséről és belföldi alkalmazásáról

Általános indokolás

Magyarország 2004. május 4-én csatlakozott az ADN Megállapodáshoz, melyet annak hatálybalépése után, a Genfben 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) kihirdetéséről szóló 2009. évi III. törvény hirdetett ki, amelyet a Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) szövegének módosításáról szóló Jegyzőkönyv kihirdetéséről, valamint az ADN-hez csatolt Szabályzat kihirdetéséről és belföldi alkalmazásáról szóló 2010. évi VI. törvény módosított. A 2010. évi VI. törvény már belföldi forgalomra is elrendelte az ADN Szabályzat előírásainak alkalmazását, valamint a végrehajtáshoz szükséges adminisztratív előírásokat is tartalmazta.

A nemzetközi szervezetekben - elsősorban az ENSZ EGB Veszélyes áruk szállításával foglalkozó munkacsoportjában - folyó munkák eredményeként, az alágazati szabályozások nagyobb összhangjának megteremtése és a követelményeknek a tudományos és műszaki fejlődéshez való igazítása érdekében, rendszeresen, kétévente módosulnak az ADN-hez csatolt Szabályzat előírásai, a jelenlegi módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk belvízi szállításában, valamint nagyobb lesz az összhang a többi közlekedési alágazat vonatkozó szabályaival.

Részletes indokolás

Az 1. §-hoz

A Szabályzat 2015. évi szövegét az Országgyűlés törvénnyel hirdeti ki, a nemzetközi szerződésekkel kapcsolatos eljárásról szóló 2005. évi L. törvényben foglaltak szerint.

A 2. §-hoz

A 2015. évi módosítások a veszélyes áruk szállításának biztonságát szolgáló anyagbesorolási, műszaki, csomagolási előírások, jelölések, okmányok tekintetében tekintetében jelentenek változást.

A 3. §-hoz

A Szabályzat rendelkezéseit a veszélyes áruk belföldi belvízi szállítására is elrendeli alkalmazni a 3. mellékletében foglalt kiegészítésekkel.

A 4-6. §-hoz

Tekintettel arra, hogy a 2015. január 1-jétől hatályos szöveg kihirdetésével hatályát veszti az előző módosításokat kihirdető, a Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodáshoz (ADN) csatolt Szabályzat kihirdetéséről és belföldi alkalmazásáról szóló 2013. évi CXI. törvény (a továbbiakban: 2013. évi CXI. törvény), annak 4., 5. és 6. §-ának rendelkezéseit át kell emelni a törvénybe.

A 7. §-hoz

A 2015. évi módosítások megfelelő - általános, ill. egyes esetekre speciális - átmeneti időket tartalmaznak, ezért a törvényben 2015. július 1-jei hatálybalépési időpont szerepel.

A 8. §-hoz

Jogharmonizációs záradék.

A 9. §-hoz

A 2013. évi CXI. törvény hatályon kívül helyezése.