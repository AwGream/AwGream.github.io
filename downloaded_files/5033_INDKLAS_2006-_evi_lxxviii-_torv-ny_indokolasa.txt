2006. évi LXXVIII. törvény indokolása

az 1949. augusztus 12-én aláírt Genfi Egyezmények egy további megkülönböztető jelvény elfogadásáról szóló, Genfben, 2006. június 19-én aláírt kiegészítő jegyzőkönyvének (III. jegyzőkönyv) kihirdetéséről

-----STARTING---POINT---ALTALANOS---

Általános indokolás

A háború áldozatainak védelmére vonatkozó 1949. évi négy Genfi Egyezményhez (1954. évi 32. tvr.) kapcsolódóan 1977-ben került elfogadásra két Kiegészítő Jegyzőkönyv, amelyeknek a Magyar Köztársaság is részese (1989. évi 20. tvr.). A III. Kiegészítő Jegyzőkönyv célja a jelenleg alkalmazott vöröskereszt és vörös félhold jelvények mellett a Vöröskereszt és Vörös Félhold Mozgalom egy további, harmadik jelvényének elfogadása. Néhány országban, így különösen Izraelben, gondot okozott az eddigi jelvények használata. Az izraeli Magen David Adom Társaság Nemzetközi Vöröskereszt Mozgalomban való teljes jogú tagságának ugyanis eddig az volt az akadálya, hogy az izraeli szervezet a Magen David Adom jelképet használja, amelyet a mozgalom eddig nem fogadott el. A sarkára állított vörös színű négyzet keretét (vörös kristály) ábrázoló újabb jelvény elfogadásának politikai jelentősége abban áll, hogy az a III. Kiegészítő Jegyzőkönyv alapján és jellegéből fakadóan lehetővé teszi az adott nemzeti humanitárius szervezet jelképének feltüntetését is a „vörös kristály” belsejében. Ezzel elhárul az akadály az izraeli nemzeti társaság Nemzetközi Vöröskereszt Mozgalomban való teljes jogú tagsága elől. Az arab államok és az Iszlám Konferencia Szervezete mindeddig ellenezték egy további, újabb jelvény elfogadását. Svájc, mint a Genfi Egyezmények letéteményese, már évek óta napirenden tartotta e kérdést. 2005. december 5-8. között került sor annak a diplomáciai konferenciának a megrendezésére Genfben, amely végül 2005. december 8-án konszenzus híján, szavazással fogadta el a Genfi Egyezmények III. Kiegészítő Jegyzőkönyvét.

Az újabb megkülönböztető jelvény a nemzeti társaságok szélesebb körének teszi lehetővé a Nemzetközi Vöröskereszt és Vörös Félhold Mozgalomban való tagságot, ezzel elősegítve a mozgalom működésének egyetemes jellegét. A mozgalom a nemzetközi humanitárius jog elvei és szabályai szerint folytatja tevékenységét, amelynek egyetemessé válása elősegíti az említett elvek és szabályok minél hatékonyabban történő érvényesülését.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi szerződés tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontja értelmében törvényhozási tárgykört érintő szabályokat tartalmaz, ezért a Kiegészítő Jegyzőkönyv kötelező hatályának elismerésére az Országgyűlésnek kell felhatalmazást adnia.

Ez összhangban áll a Jegyzőkönyv 9. cikkével, amelynek értelmében a Jegyzőkönyvet ratifikálni szükséges.

A 2. §-hoz

A Kiegészítő Jegyzőkönyvet, szövege végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Jegyzőkönyv bevezeti egy további megkülönböztető jelvény, a vörös kristály használatát, amely azonos védelmet biztosít használói számára, mint amelyet eddig a vöröskereszt és vörös félhold jelvények nyújtottak. A Jegyzőkönyv felsorolja azt a személyi kört, amely jogosult a jelvény használatára, továbbá lehetővé teszi az ún. jelzési célú használatot, illetve rendelkezik a használat feltételeiről, valamint a jogosulatlan használat megelőzéséről és visszaszorításáról.

A 4. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 4. § a kihirdetést követő 15 nap elteltével hatályba lép. A 2-3. § hatálybalépése azonban igazodik a Jegyzőkönyv rendelkezéseihez.

A Jegyzőkönyv a 11. cikk értelmében a második ratifikációs okirat letétbe helyezését követő hat hónap elteltével lép hatályba. Amennyiben Magyarország ezt követően ratifikálja a Jegyzőkönyvet, akkor az a 11. cikk 2. bekezdése szerint csak a magyar ratifikációs okirat letétbe helyezésétől számított 6 hónap elteltével fog hatályba lépni magyar viszonylatban. Ennek naptári napját a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.