1995. évi LXXXII. törvény indokolása

az ENSZ Éghajlatváltozási Keretegyezmény kihirdetéséről

INDOKOLÁS

Az ENSZ Környezet és Fejlődés Konferenciáján 1992. június 4-én nyitották meg aláírásra az Egyezményt, amelyet eddig több mint 160 ország, hazánk részéről dr. Göncz Árpád köztársasági elnök írt alá és több mint 100 ország ratifikált.

Az Egyezmény fő célkitűzése az üvegházhatású gázok légköri koncentrációjának stabilizálása olyan szinten, hogy megelőzhető legyen az emberi tevékenységből eredő veszélyes mértékű éghajlatváltozás kialakulása. Ennek érdekében mindenekelőtt a társadalmi-gazdasági tevékenységekből eredő üvegházhatású gázok kibocsátását kell korlátozni, valamint e gázok nyelőit és tározóit - ezek sorában főképpen az erdővel borított területeket - védeni, illetve növelni.

Az Egyezményben foglalt legfontosabb, általános jelleggel megfogalmazott feladatok a következők: a fejlett és az átalakuló gazdaságú országok gazdasági tevékenységéből eredő üvegházhatású gázok kibocsátásának korlátozása; az üvegházhatású gázok nyelőinek és tározóinak védelme; a fejlett országok által olyan pénzügyi-műszaki-tudományos segítség biztosítása, amely lehetővé teszi azt, hogy a fejlődő országok teljesíthessék az egyezményben előírt feladataikat és mérsékelhessék az éghajlatváltozással kapcsolatos esetleges hátrányos következményeket; az egyezmény végrehajtásával kapcsolatos intézkedések kidolgozása és információszolgáltatás, illetve megfelelő cselekvési program kidolgozása és végrehajtása.

Az Országgyűlés 102/1993. (XII. 29.) OGY határozatával az Egyezményt megerősítette. A megerősítő okirat letétbe helyezése az ENSZ Főtitkáránál mint letéteményesnél 1994. február 24-én megtörtént.

Az Egyezmény hazánk tekintetében 1994. május 25-én hatályba lépett.

Az Egyezmény az ENSZ egyezmények között is kiemelkedő helyet foglal el, végrehajtása hosszú távú, a gazdasági életre is kihatással járó feladatokat ró az országra, ezért is feltétlenül indokolt azok törvénnyel történő kihirdetése.