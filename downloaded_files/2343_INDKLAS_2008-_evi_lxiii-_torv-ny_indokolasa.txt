2008. évi LXIII. törvény indokolása

az Európa Tanács pénzmosásról, a bűncselekményből származó jövedelmek felkutatásáról, lefoglalásáról és elkobzásáról, valamint a terrorizmus finanszírozásáról szóló, Varsóban, 2005. május 16-án kelt Egyezménye kihirdetéséről, valamint a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény módosításáról

Általános indokolás

1. A pénzmosás jelensége nem új keletű, de számos új formát ölt napjainkban. A bűncselekmény elkövetéséből származó jövedelem egymást követő pénzügyi műveletek során válik „tisztává”, és kerül be a legális gazdaságba. A pénz- és bankrendszerrel történő visszaélések azonban nem kizárólag pénzmosási célzatúak lehetnek. 2001. szeptember 11-ét követően a nemzetközi közösség hamar felismerte a hasonlóságot a pénzmosás és a terrorizmus finanszírozását célzó cselekmények között. A terrorizmus finanszírozása sem volt eddig ismeretlen, hiszen a terrorista csoportok mindig is támogatták saját akcióikat. Az ilyen tevékenységek korábban szintén illegálisak voltak (bankrablás, fegyverkereskedelem), napjainkban azonban a terrorizmus finanszírozása éppen azért jelent növekvő problémát, mert a szükséges anyagi forrásokat egyre inkább legális úton szerzik be, és a „tiszta” pénzt használják fel a terrorista csoportok.

2. Az Európa Tanács pénzmosásról, a bűncselekményből származó jövedelmek felkutatásáról, lefoglalásáról és elkobzásáról, valamint a terrorizmus finanszírozásáról szóló, Varsóban, 2005. május 16-án kelt Egyezményében (a továbbiakban: Egyezmény) foglalt rendelkezések több helyen megegyeznek az Európa Tanács pénzmosásról, a bűncselekményből származó dolgok felkutatásáról, lefoglalásáról és elkobzásáról szóló, Strasbourgban, 1990. november 8-án kelt Egyezménye (a továbbiakban: az 1990. évi Egyezmény) szabályaival, illetve azok továbbfejlesztéseként értékelhetőek, amely módosításokat a pénzmosási technikák megváltozása (pl. a nem-bank szektor fokozottabb célbavétele), illetve az azóta eltelt időben megjelent új jelenségek indokolták, valamint az Egyezmény alkalmazásának gyakorlati tapasztalati is hozzájárultak az Egyezmény szövegének kialakításához.

Magyarország a 2000. évi CI. törvénnyel hirdette ki az 1990. évi Egyezményt, a pénzmosás büntetőjogi tényállását a Büntető törvénykönyvről szóló 1978. évi IV. törvény pedig már 1994 óta tartalmazza.

Egy új egyezmény létrehozásának indoka volt, hogy jelenleg nem létezik olyan nemzetközi egyezmény, amely mind a pénzmosás megelőzését, a pénzmosás elleni küzdelmet, mind a terrorizmus finanszírozásával szembeni fellépést szabályozná. Az Egyezmény tehát a pénzmosás, a bűncselekményből származó jövedelmek felkutatása, lefoglalása és elkobzása mellett a terrorizmus finanszírozásával kapcsolatban is tartalmaz rendelkezéseket. Ennek okai többek között a következők:

a) a pénzmosás és a terrorizmus finanszírozása között felismert hasonlóság, amely megjelenik a Pénzügyi Akciócsoport (FATF) ajánlásaiban is;

b) a pénzmosás megelőzésében és megakadályozásában hatásosnak bizonyult eszközök, illetve alkalmazott technikák hatásosak lehetnek a terrorizmus finanszírozása elleni küzdelemben;

c) a pénzügyi információs egységek (a továbbiakban: PIE) közötti együttműködés napjainkban is lefed számos, a terrorizmus finanszírozásával kapcsolatos kérdést, lévén, hogy a PIE egy olyan központi nemzeti szervezet, amelynek feladata (a pénzmosás és a terrorizmus finanszírozása elleni küzdelem érdekében) olyan pénzügyi információk fogadása, kérése, elemzése, valamint továbbítása, amelyek pénzmosással vagy a terrorizmus finanszírozásával kapcsolatosak;

d) a PIE-k között cserélődő információk már jelenleg is felhasználhatók a terrorizmus finanszírozása elleni küzdelem céljából.

3. Annak érdekében, hogy Magyarország továbbra is aktív részese legyen a pénzmosás elleni nemzetközi küzdelemnek, és hatékonyan együtt tudjon működni ezen a területen az Európa Tanács tagállamaival és az Egyezményhez csatlakozó más államokkal, szükség van az Egyezmény szövegének végleges megállapítására, és ezt követően a kihirdetésére.

Az Egyezmény az állam- és kormányfők Varsóban, 2005. május 16-17. között megrendezett harmadik csúcstalálkozóján nyílt meg aláírásra. Attól a naptól számított három hónapos időtartam lejártát követő hónap első napján lép hatályba, amelyen hat aláíró Szerződő Fél - amelyből legalább négy az Európa Tanács tagja - magára nézve elismerte az Egyezmény kötelező hatályát. Az Egyezményt, amely 2008. május 1-én lépett hatályba az Európa Tanács tagállamai közül eddig 29 tagállam írta alá (Albánia, Örményország, Ausztria, Belgium, Bosznia-Hercegovina, Bulgária, Horvátország, Ciprus, Finnország, Görögország, Izland, Olaszország, Lettország, Luxemburg, Málta, Moldávia, Montenegró, Hollandia, Lengyelország, Portugália, Románia, San Marino, Szerbia, Szlovákia, Szlovénia, Svédország, Macedónia, Törökország, Ukrajna) és ebből hét tagállam (Albánia, Örményország, Bosznia-Hercegovina, Málta, Moldávia, Lengyelország, Románia) ratifikálta.

4. Az Egyezmény hét fejezetből épül fel. Az értelmező rendelkezések alkotta első fejezetet követően az Egyezmény második fejezete rendelkezik az Egyezménynek a terrorizmus finanszírozására történő alkalmazásáról. Az Egyezmény harmadik fejezete tartalmazza azon intézkedéseket, amelyeket az Egyezményben Részes Államoknak nemzeti szinten meg kell tenniük annak érdekében, hogy jogszabályaik megfeleljenek az Egyezmény rendelkezéseinek. Az Egyezmény negyedik fejezete a nemzetközi együttműködésre vonatkozó rendelkezéseket határozza meg. Ez a fejezet rendelkezik többek között a nemzetközi együttműködés alapelveiről, a nyomozati segítségnyújtásról, az elkobzásról, a kézbesítésről és harmadik személyek jogainak védelméről, valamint az eljárási és egyéb általános szabályokról. Az Egyezmény ötödik fejezete a pénzügyi információs egységek közötti együttműködést szabályozza, a hatodik fejezet pedig az Egyezmény végrehajtásának figyelemmel kíséréséről, valamint a viták rendezésének módjáról rendelkezik. Végül az Egyezmény hetedik fejezete tartalmazza az aláírással és hatálybalépéssel, a csatlakozással, a területi alkalmazással, az Egyezménynek más egyezményekhez és megállapodásokhoz való viszonyával, a nyilatkozatokkal és fenntartásokkal, a módosításokkal, az Egyezmény felmondásával, valamint az értesítésekkel kapcsolatos záró rendelkezéseket.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján az Országgyűlés felhatalmazást ad az Egyezmény kötelező hatályának elismerésére.

A 2. §-hoz

A törvény 2. §-a rendelkezik az Egyezmény kihirdetéséről.

A 3. §-hoz

A törvény 3. §-a tartalmazza a hét fejezetből álló Egyezmény hiteles angol nyelvű szövegét és annak hivatalos magyar fordítását.

1. Az Egyezmény első fejezete (1. cikk) tartalmazza az értelmező rendelkezéseket. Az 1. cikk d. pontjában meghatározott elkobzással azonosan szabályozzák e jogintézményt a Büntető Törvénykönyvről szóló 1978. évi IV. törvény (a továbbiakban: Btk.) 77-77/C. §-ai.

Az 1. cikk f. pontja határozza meg a PIE általános indokolásban kifejtett fogalmát. A Vám- és Pénzügyőrség szervezetéről, valamint egyes szervek kijelöléséről szóló 314/2006. (XII. 23.) Korm. rendelet 18. §-ának (2) bekezdése értelmében, a Kormány a Vám- és Pénzügyőrség Központi Bűnüldözési Parancsnokságát jelöli ki a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) szerinti pénzügyi információs egységként működő hatóságként, így ez a szervezet látja el a hazai PIE feladatait.

Az 1. cikk g. pontjában meghatározott lefoglalás szabályait a büntetőeljárásról szóló 1998. évi XIX. törvény (a továbbiakban: Be.) 151-157. §-ai tartalmazzák.

Az 1. cikk h. pontja alapján a terrorizmus finanszírozása az ENSZ Közgyűlése által 1999. december 9-én elfogadott, a terrorizmus finanszírozásának visszaszorításáról szóló nemzetközi egyezmény 2. cikkében meghatározott cselekményeket jelenti. Ezen egyezményt hazánkban a 2002. évi LIX. törvény hirdette ki. A Btk. 261. §-ában foglalt terrorcselekmény tényállása a terrorizmus finanszírozásának visszaszorításáról szóló egyezménnyel - és így az Egyezménnyel is - összeegyeztethető szabályozást tartalmaz.

2. Az Egyezmény második fejezete (2. cikk) kiterjeszti az Egyezmény III-V. fejezeteinek alkalmazhatóságát a terrorizmus finanszírozására. A pénzügyi rendszereknek a pénzmosás, valamint terrorizmus finanszírozása céljára való felhasználásának megelőzéséről szóló 2005/60/EK irányelv 2005. november 25-én került kihirdetésre az EU Hivatalos Lapjában, majd 2005. december 15-én lépett hatályba. Az irányelv átültetésére nyitva álló határidő a hatályba lépést követő két év. Az ezzel kapcsolatos szabályokat a Pmt. tartalmazza.

3. A harmadik fejezet (3-14. cikk) két részben rendelkezik a Szerződő Felek által, nemzeti szinten teendő intézkedésekről.

3.1. A III. fejezet 1. része (3-11. cikk) megállapítja az elkobzásra, a nyomozati és ideiglenes intézkedésekre, a lefoglalásra vonatkozó általános szabályokat, meghatározza a pénzmosással kapcsolatos bűncselekmények tartalmi ismérveit, továbbá rendelkezéseket tartalmaz a jogi személyek felelősségre vonásával, valamint a korábbi határozatok elismerésével kapcsolatban.

3.1.1. Az Egyezmény 3. cikke előírja, hogy biztosítani kell a bűncselekmények elkövetésére használt vagy használni kívánt eszközök (a továbbiakban: eszközök) és a bűncselekményekből közvetlenül vagy közvetve származó vagy szerzett bármilyen vagyoni előny (a továbbiakban: jövedelem) vagy a jövedelemmel azonos értékű dolgok, valamint a pénzmosás eredményeként keletkezett dolgok elkobzásának lehetőségét, valamint bizonyos esetekben kötelező elkobzást lehet előírni. Az Egyezmény e szabályaival összeegyeztethető szabályozás található a Btk. 77-77/C. §-aiban. Az Egyezmény 53. cikkének 4. bekezdésében foglalt lehetőséggel élve szükséges annak kimondása, hogy a Magyar Köztársaság a 2. bekezdésben foglalt rendelkezést csak a Btk.-ban foglalt bűncselekmények tekintetében alkalmazza.

3.1.2. Az Egyezmény 4. cikke - különösen a későbbi elkobzás végrehajtásának elősegítése céljából - előírja az Egyezmény 3. cikke alapján elkobzandó dolgok gyors azonosítását, nyomon követését, valamint lefoglalását. A személy- és tárgykörözésről szóló 2001. évi XVIII. törvény, valamint a Be. 151-157. §-ai megfelelő jogszabályi hátteret biztosítanak e rendelkezés hazai alkalmazhatóságához.

3.1.3. Az Egyezmény 5. cikke a lefoglalás és az elkobzás kötelező tartalmi elemeit tartalmazza. A Btk. 77/B. §-ának (1) bekezdése, valamint 77/C. §-ának (4) bekezdése kielégíti ezen kritériumokat.

3.1.4. Az Egyezmény 6. cikke a lefoglalt dolog megfelelő kezelésének kötelezettségét írja elő, amelynek a Be. 154. és 156. §-ában foglalt szabályozás, valamint a lefoglalás és a büntetőeljárás során lefoglalt dolgok kezelésének, nyilvántartásának, előzetes értékesítésének és megsemmisítésének szabályairól, valamint az elkobzás végrehajtásáról szóló 11/2003. (V. 8.) IM-BM-PM együttes rendelet eleget tesz.

3.1.5. Az Egyezmény 7. cikke 1. bekezdésének rendelkezései alapján - az Egyezmény 3-5. cikkében foglalt cselekmények végrehajtása céljából - lehetővé kell tenni a bíróságok vagy más illetékes hatóságok részére banki, pénzügyi vagy kereskedelmi nyilvántartások rendelkezésre bocsátásának vagy lefoglalásának lehetőségét. Ezen intézkedések banktitokra hivatkozva nem tagadhatók meg. Az említett nyilvántartások a Be. 115. §-a alapján tárgyi bizonyítási eszköznek minősülnek, így a büntetőeljárás során a tényállás alapos és hiánytalan, a valóságnak megfelelő tisztázása végett a bíróság által felhasználhatóak. A Pmt. 23. §-ának (6) és (7) bekezdése kimondja, hogy „A pénzügyi információs egységként működő hatóság pénzmosásra vagy terrorizmus finanszírozására utaló adat, tény vagy körülmény felmerülése esetén saját hatáskörben vagy külföldi pénzügyi információs egységként működő hatóság megkeresése alapján bank-, értékpapír-, biztosítási, pénztár- vagy foglalkoztatói nyugdíjtitkot, valamint - az 1. § (1) bekezdés e) pontjában meghatározott tevékenységet folytató szolgáltató esetében - üzleti titkot képező adat- vagy információ szolgáltatását kérheti a szolgáltatótól, amelynek átadását a szolgáltató nem tagadhatja meg. A pénzügyi információs egységként működő hatóság pénzmosásra vagy terrorizmus finanszírozására utaló adat, tény vagy körülmény felmerülése esetén saját hatáskörben vagy külföldi pénzügyi információs egységként működő hatóság megkeresése alapján adótitkot, illetve vámtitkot képező adat vagy információ szolgáltatását kérheti az adóhatóságtól, illetve a vámhatóságtól, amelynek átadását az adóhatóság, illetve a vámhatóság nem tagadhatja meg.”

A lefoglalás lehetőségét a Be. lefoglalással kapcsolatos rendelkezései (151-157. §) biztosítják. Az adatszolgáltatással, és az adatszolgáltatással összefüggő titoktartási kötelezettséggel kapcsolatos szabályozás található a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) 51. §-a (2) bekezdésének d) és e) pontjában, az 51. §-ának (6) és (7) bekezdésében, valamint 52. §-ában.

A Hpt. 51. §-ának (7) bekezdése alapján a banktitok megtartásának kötelezettsége nem áll fenn abban az esetben sem, ha a pénzügyi intézmény a Pmt.-ben meghatározott bejelentési kötelezettségét teljesíti, továbbá, ha a magyar bűnüldöző szerv, illetőleg a pénzügyi információs egységként működő hatóság - a Pmt.-ben meghatározott feladatkörében eljárva, vagy nemzetközi kötelezettségvállalás alapján külföldi bűnüldöző szerv, illetőleg külföldi pénzügyi információs egység írásbeli megkeresése teljesítése céljából, ha a megkeresés tartalmazza a külföldi adatkérő által aláírt titoktartási záradékot - írásban kér banktitoknak minősülő adatot a pénzügyi intézménytől. Ezek alapján tehát megállapítható, hogy a Hpt. lehetőséget biztosít a magyar bűnüldöző szerv, illetőleg a hazai PIE számára az Egyezmény alapján történő, banktitoknak minősülő adat kérésére, egyúttal kötelezettséget teremtve a titokgazda számára a banktitoknak minősülő adat átadására.

A Hpt. 52. §-ának e) pontja szerint a pénzügyi intézmény a nyomozó hatóság, a nemzetbiztonsági szolgálat és az ügyészség írásbeli megkeresésére haladéktalanul kiszolgáltatja a kért adatot a nála vezetett bankszámláról és az általa lebonyolított ügyletről, ha adat merül fel arra, hogy a bankszámla vagy az ügylet pénzmosással van összefüggésben.

A biztosítókról és a biztosítási tevékenységről szóló 2003. évi LX. törvény 157. §-ának (5) bekezdése alapján a biztosító, biztosításközvetítő és a biztosítási szaktanácsadó a hazai PIE részére - akár külföldi PIE megkeresése alapján - köteles haladéktalanul tájékoztatást adni, ha adat merül fel arra, hogy a biztosítási ügylet a Btk.-ban foglaltak szerinti pénzmosás bűncselekményével van összefüggésben.

E cikk 2. bekezdése azt a kötelezettséget rója a Szerződő Felekre, hogy képesek legyenek bizonyos, bankszámlákkal, illetve banki műveletekkel kapcsolatos információk meghatározására és megszerzésére, valamint egy vagy több azonosított bankszámlán végrehajtott banki műveletek megfigyelésére, továbbá biztosítsák azt, hogy az információkérésről illetéktelen személyek ne értesülhessenek. A Pmt. 27. §-ának (1) bekezdése ezen utóbbi kötelezettségnek eleget tesz. Az említett szabályozás szorosan összefügg az Egyezmény 17-19. cikkeivel, amelyek ugyanezen szabályokat tartalmazzák a nemzetközi együttműködés keretében.

3.1.6. Az Egyezmény 8. cikke megfelelő és hatékony jogorvoslati eszközök biztosítását írja elő a harmadik fejezet 1. részében található rendelkezésekkel érintett személyek számára jogaik védelme érdekében. A Be. jogorvoslati rendszere kielégíti ezen követelményt.

3.1.7. Az Egyezmény 9. cikke tartalmazza a pénzmosással kapcsolatos bűncselekmények tartalmi kritériumait. A 2007. évi XXVII. törvénnyel módosított Btk. 303-303/A. §-a mindendben megfelel az Egyezményben foglaltaknak.

E cikk 4. bekezdésében foglalt nyilatkozattételi lehetőséggel élve indokolt olyan tartalmú nyilatkozat tétele, hogy a Magyar Köztársaság az 1. bekezdést kizárólag a szabadságvesztéssel fenyegetett bűncselekmények tekintetében alkalmazza.

E cikk 6. bekezdése alapján gondoskodni kell arról, hogy a pénzmosás megállapítása és büntetés kiszabása akkor is lehetséges legyen, amikor - bár bebizonyosodott, hogy a jövedelem alapbűncselekményből származott, de - az alapbűncselekmény nincs pontosan meghatározva. Az Egyezmény 53. cikkének 2. bekezdésében foglalt fenntartás lehetőségével élve szükséges annak kimondása, hogy a Magyar Köztársaság ezt a rendelkezést nem alkalmazza.

E cikk 7. bekezdése értelmében biztosítani kell azt, hogy az alapbűncselekményi kör egy másik államban bekövetkezett olyan cselekményre is kiterjedjen, amely ott bűncselekménynek minősül, és amely alapbűncselekménynek minősült volna, ha az a saját országban következett volna be. A Btk. pénzmosási tényállása nem a Btk.-ban foglalt szabadságvesztéssel fenyegetett bűncselekmények esetében teszi lehetővé bűncselekmény megállapítását. A Btk. 3-4. §-a szerinti, területi és személyi hatályára vonatkozó rendelkezése alapján a magyar jog megfelel ennek a követelménynek.

3.1.8. Az Egyezmény 10. cikke a jogi személyek felelősségre vonásának lehetővé tételét írja elő bizonyos feltételek fennállása esetén az Egyezményben meghatározott pénzmosással kapcsolatos bűncselekményekért. E rendelkezéssel mindenben összeegyeztethető szabályozás található a jogi személlyel szemben alkalmazható büntetőjogi intézkedésekről szóló 2001. évi CIV. törvény 2-3. §-aiban.

3.1.9. Az Egyezmény 11. cikke alapján meg kell teremteni annak a lehetőségét, hogy egy másik Szerződő Félnél hozott, az Egyezményben megállapított bűncselekményekkel kapcsolatos jogerős határozat figyelembe vehető legyen a büntetés meghatározásakor és kiszabásakor. A külföldi ítélet érvényének elismerésével kapcsolatos szabályokat a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjtv.) IV. fejezetének 1. címe tartalmazza.

3.2. A III. fejezet 2. része (12-14. cikk) a PIE-vel, valamint a pénzmosás megelőzésére irányuló intézkedésekkel kapcsolatos szabályokat tartalmazza.

3.2.1. Az Egyezmény 12. cikke a PIE létrehozásának kötelezettségét írja elő, és egyidejűleg gondoskodni kell arról is, hogy a PIE feladatainak megfelelő ellátásához szükséges pénzügyi, közigazgatási és bűnüldözési információkhoz hozzáférhessen.

3.2.2. A pénzmosás megelőzésére irányuló intézkedéseket az Egyezmény 13. cikke tartalmazza, s e cikk 1. bekezdése jogalkotási kötelezettségként írja elő belső szabályozó és felügyeleti vagy ellenőrző rendszer bevezetését a pénzmosás megelőzésére. Ezen kötelezettségnek a Pmt. 31. §-ának (1) bekezdése eleget tesz, hiszen kötelezettségként írja elő a szolgáltató számára belső ellenőrző és információs rendszer működtetéséről való gondoskodást.

3.2.3. Az Egyezmény 14. cikke alapján lehetővé kell tenni a PIE vagy más hatóság részére, hogy pénzmosással kapcsolatos ügylet gyanújának felmerülésekor - sürgős intézkedésként - felfüggesszenek egy folyamatban lévő ügyletet vagy megtagadják az ügylethez való hozzájárulást. Az intézkedés azokra az esetekre korlátozható, amelyek vonatkozásában gyanús ügylettel kapcsolatos bejelentést tettek. A felfüggesztés maximális időtartamára a nemzeti jog szabályai irányadók. A törvény 6. §-a szerinti módosítás, amely a Pmt. 24. §-át módosítja - összhangban az Egyezmény 47. cikkével is -, már lehetővé teszi, hogy a szolgáltató akkor is felfüggessze az ügyleti megbízás teljesítését, ha a pénzügyi információs egységként működő hatóság valamely ügyleti megbízással kapcsolatban védelemmel ellátott elektronikus üzenet útján pénzmosásra vagy a terrorizmus finanszírozására utaló adatot, tényt vagy körülményt hoz a szolgáltató tudomására.

4. Az Egyezmény negyedik fejezete (15-45. cikk) a nemzetközi együttműködés szabályait tartalmazza hét részre osztva.

4.1. A IV. fejezet első része (15. cikk) a nemzetközi együttműködés alapelveit tartalmazza és rögzíti, hogy a Szerződő Felek a lehető legnagyobb mértékben kölcsönösen együttműködnek az eszközök és a jövedelmek elkobzására irányuló nyomozások és eljárások során, és megteszik az ehhez szükséges jogalkotási és egyéb intézkedéseket. Az Nbjtv. megfelelő jogszabályi hátteret biztosít a kölcsönös együttműködéshez. Az Nbjtv. IV. fejezetének 5. és 6. címe tartalmazza a vagyonelkobzás vagy az elkobzás végrehajtásának átvételével, illetve átadásával kapcsolatos szabályokat. Ez a szabályozás mindenben megfelel az Egyezményben foglaltaknak.

4.2. A IV. fejezet második része (16-20. cikk) a nyomozásban való segítségnyújtás szabályairól rendelkezik.

4.2.1. Az Egyezmény 16. cikke segítségnyújtási kötelezettséget ír elő a Szerződő Feleknek az eszközök, jövedelmek és más, elkobzás alá eső dolgok azonosítása és nyomon követése esetén. Az Nbjtv. 61. §-ának (2) bekezdése eljárási jogsegély formájában teszi lehetővé az említett együttműködést.

4.2.2. Az Egyezmény 17-19. cikke a 7. cikk 2. bekezdésének a-c. pontjaival szinkronban lévő szabályozást tartalmaz azzal, hogy a 7. cikk alapján nemzeti szinten kell megteremteni a jogszabályi és technikai, infrastrukturális hátterét az ott meghatározott információk megszerzésének, míg a 17-19. cikk a nemzetközi együttműködés keretein belül teszi kötelezővé ezen információk megszerzését és megkeresés alapján történő átadását. A megkeresések alakiságára vonatkozó - az Egyezmény 37. cikkén kívüli - további rendelkezéseknek tartalmilag megfelelő megkeresések küldéséhez az Nbjtv. 80. §-ának (1) bekezdése megfelelő hátteret biztosít. A 17-18. cikk 4. bekezdésében szabályozott viszonosság kérdésében az Nbjtv. 6. §-ának (1) bekezdése, 8. §-a, valamint 62. §-ának (1) bekezdése ad lehetőséget az Egyezményben foglalt feltétel meghatározására.

Az Egyezmény 28. cikkének 7. bekezdése alapján a megkeresések teljesítését nem lehet megtagadni banktitokra hivatkozva. A Hpt. korábban, a 3.1.5. pont alatt említett rendelkezései az Egyezménynek megfelelően lehetővé teszik a banktitoknak minősülő adatok átadását.

4.2.3. Az Egyezmény 20. cikke alapján az egyik Szerződő Fél előzetes kérelem hiányában is adhat tájékoztatást az eszközökkel és a jövedelmekkel kapcsolatban egy másik Szerződő Félnek, ha megítélése szerint az információ feltárása segítheti a címzett Felet a nyomozás vagy az eljárás megindításában, illetve lefolytatásában.

4.3. A IV. fejezet harmadik része (21-22. cikk) az ideiglenes intézkedések szabályait tartalmazza.

4.3.1. Az Egyezmény 21. cikke - megkeresés esetén - ideiglenes intézkedések (pl. lefoglalás) foganatosításának kötelezettségét írja elő, avégett, hogy megakadályozza a dologgal való kereskedést, a dolog átruházását, illetve az azzal való rendelkezést. Az Nbjtv. 61. §-a alapján a magyar hatóságok jogosultak az ideiglenes intézkedés foganatosítására, amennyiben külföldi hatóság ilyen megkereséssel él. A lefoglalás részletes szabályait a Be. 151-157. §-a, míg a zár alá vétel szabályait a Be. 159. §-a tartalmazza.

4.3.2. Az Egyezmény 22. cikke az ideiglenes intézkedés foganatosítását követően ír elő meghatározott kötelezettségeket a megkeresés alapján eljáró Szerződő Fél részére. Az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: Eubjtv.) 19. §-ának és IV. fejezetének szabályai megfelelnek ezen kötelezettségeknek.

4.4. A IV. fejezet negyedik része (23-27. cikk) az elkobzás részletes szabályait foglalja magába.

4.4.1. Az ideiglenes intézkedésekhez hasonlóan az Egyezmény 23. és 24. cikke egy Szerződő Fél megkeresésére elkobzási kötelezettséget ír elő, továbbá tartalmazza a megkeresés teljesítésének, valamint az elkobzás foganatosításának részletes szabályait. E szabályoknak az Nbjtv. 60/B. és 60/C. §-a mindenben megfelel. Azonban szükségesnek látszik a 24. cikk 3. bekezdésében foglalt nyilatkozattételi lehetőséggel élve kimondani, hogy a Magyar Köztársaság a 24. cikk 2. bekezdését kizárólag alkotmányos alapelveivel és jogrendszerének alapjaival összhangban alkalmazza.

4.4.2. Az Egyezmény 25. cikke alapján az elkobzott dolgokkal az elkobzást foganatosító Szerződő Fél rendelkezik nemzeti jogának szabályai szerint. E Szerződő Félnek - erre irányuló kérelem esetén - meg kell fontolnia, hogy az elkobzott dolgot az Egyezményben meghatározott célból visszajuttassa a megkereső Szerződő Fél részére azért, hogy az kártérítésben részesíthesse a bűncselekmény áldozatait, vagy a dolgokat visszajuttathassa jogos tulajdonosainak, valamint, hogy megállapodást kössön ezen dolgok megosztásáról más Szerződő Felekkel.

4.4.3. Az Egyezmény 26. és 27. cikke egyéb, az elkobzással kapcsolatos részletszabályokat állapít meg, amelyeknek az Nbjtv. elkobzással kapcsolatos szabályai megfelelnek.

4.5. A IV. fejezet ötödik része (28-30. cikk) az együttműködés megtagadása, illetve elhalasztása esetére irányadó szabályokat rögzíti.

4.5.1. Az Egyezmény 28. cikkének 1-4. bekezdése a megkeresés alapján megvalósuló nemzetközi együttműködés megtagadásának lehetséges okait sorolja fel. Az együttműködés Egyezmény szerinti megtagadására az általános büntetőjogi alapelvekre történő hivatkozás mellett az Nbjtv. 2. §-ának (1) bekezdése, 5. §-ának (1) bekezdése, 6. §-ának (2) bekezdése, 7. §-a alapján van lehetőség. Mind az ideiglenes intézkedésekre, mind az elkobzásra irányuló megkeresések esetére az Egyezmény további megtagadási okokat sorol fel.

Az 5. és 6. bekezdés a megtagadási okokkal kapcsolatos magyarázatot tartalmaz, míg a 7. és 8. cikk sorolja fel azon körülményeket, amelyekre hivatkozva az együttműködés nem tagadható meg. Ilyen körülmény az együttműködés banktitokra hivatkozással történő megtagadása. A Hpt. 51. §-ának (7) bekezdése bizonyos körben felmentést ad a banktitoknak minősülő adatok és információk kiadásának tilalma alól, így a hatályos magyar jog megfelel ennek a szabályozásnak. A 8. cikkben található tényeket a megkeresett Szerződő Fél nem tekintheti olyan körülménynek, amely az együttműködés megtagadásához vezet, még akkor sem, ha az jogrendszerének alapelveivel ellentétes.

4.5.2. Az Egyezmény 29. cikke lehetőséget ad a megkeresés teljesítésének elhalasztására, ha az a megkeresett Szerződő Fél hatóságai által folytatott nyomozást vagy eljárást hátrányosan érintené.

4.5.3. Az Egyezmény 30. cikke alapján a megkeresett Szerződő Félnek meg kell fontolnia, hogy az együttműködés megtagadása vagy elhalasztása előtt a megkeresést részlegesen vagy feltételesen teljesítse. A részleges teljesítés szabályaira vonatkozóan az Nbjtv. 71., valamint 76. §-ának (4) bekezdése adnak eligazítást, míg a feltételes teljesítésre az Nbjtv. 7. és 8. §-ának rendelkezései vonatkoznak.

4.6. A IV. fejezet hatodik része (31-32. cikk) a kézbesítéssel, valamint harmadik személyek jogainak védelmével kapcsolatos szabályozást tartalmaz.

4.6.1. Az Egyezmény 31. cikke az okiratok kézbesítésének szabályait tartalmazza. E cikk alapján a Szerződő Felek segítséget nyújtanak egymásnak a bírósági okiratoknak az érintett személyek részére történő kézbesítésében. A Magyar Köztársaság a 31. cikk 2. bekezdés alapján nyilatkozatot tesz, hogy a bírósági okiratokat az Igazságügyi és Rendészeti Minisztériumon, mint központi hatóságon keresztül kézbesíti.

4.6.2. Az Egyezmény 32. cikke alapján, ha az ideiglenes intézkedéssel vagy elkobzással kapcsolatban hozott határozat harmadik személy jogait is érinti (pl. a dolog nem az elkövető, hanem harmadik személy tulajdona), a megkeresés teljesítése során a Megkereső Szerződő Fél államában hozott határozatokat el kell ismerni. E cikk 2. bekezdése alapján azonban lehetőség van az elismerés megtagadására. Az Nbjtv. 10. §-a alapján a nemzetközi bűnügyi jogsegélyforgalomban is megfelelően alkalmazni kell a Be. szabályait, ha az Nbjtv. másként nem rendelkezik. Az Nbjtv. 60/C. §-a, a Btk. 77. §-ának (3) bekezdése és 77/B. §-ának (5) bekezdése, valamint a Be. szabályai együttesen megfelelnek az elismerés követelményének. Az elismerés Egyezmény szerinti megtagadására az Nbjtv. 2. §-ának (1) bekezdése, valamint a Be. alapján van lehetőség.

4.7. A IV. fejezet hetedik része (33-45. cikk) a nemzetközi együttműködéssel kapcsolatos részletes eljárási és egyéb szabályokról rendelkezik.

4.7.1. Az Egyezmény 33. cikke alapján a Szerződő Feleknek ki kell jelölniük azon központi hatóságaikat, amelyek feladata a megkeresésekkel kapcsolatos teendők (megküldés, fogadás, teljesítés, stb.) ellátása. Az Nbjtv. 4. §-ának (2) bekezdése értelmében a bűnügyi jogsegélyt a miniszter vagy a legfőbb ügyész teljesíti, illetve kéri.

4.7.2. Az Egyezmény 34. cikke a központi hatóságok közvetlen kapcsolattartásáról rendelkezik. Az e cikkben található szabályok alapján a Szerződő Feleknek lehetősége, de nem kötelezettsége a közvetlenség biztosítása. Az Nbjtv. szabályai több esetben lehetőséget adnak a közvetlenségre, így az Egyezményben biztosított lehetőséggel a magyar hatóságok is tudnak élni.

4.7.3. Az Egyezmény 35. és 36. cikke a megkeresések alakiságairól és a nyelvhasználatról, valamint a hitelesítésről rendelkezik. Az Nbjtv. 63., 76., valamint 82. §-a az Egyezményben szabályozottaknak mindenben megfelel. A Magyar Köztársaság a 35. cikk 3. bekezdése alapján nyilatkozatot tesz, hogy a megkereséseket és az azok alátámasztására szolgáló iratokat magyar nyelven vagy az Európa Tanács egyik hivatalos nyelvén kell elkészíteni, illetve ezen nyelvek valamelyikén készült fordítást kell hozzá csatolni. A Magyar Köztársaság a megkereséseket és az azok alátámasztására szolgáló iratokat elfogadja magyar nyelven, illetve magyar nyelvű fordítással. Azon tagállamok vonatkozásában, amelyek nem kizárólag a saját hivatalos nyelvükön, vagy hivatalos nyelveik egyikén készült, illetve ilyen fordítással ellátott megkereséseket fogadnak el, a Magyar Köztársaság elfogadja a megkereséseket angol, francia, valamint német nyelven, illetve e nyelvek valamelyikén készült fordítással is.

4.7.4. Az Egyezmény 37. cikke a megkeresések minimum tartalmi kellékeit sorolja fel, és külön rendelkezik az elkobzásra irányuló megkeresések további tartalmi kritériumairól. Az Nbjtv. 76. §-ának (2) bekezdése a valamennyi megkeresésre irányadó tartalmi minimumkellékekről rendelkezik. Ezt a szabályt egészíti ki az Nbjtv. 64. §-ának (1) bekezdése, valamint az elkobzással kapcsolatban az Nbjtv. 60/D. §-ának (2) bekezdése, amely szabályozás így megfelel az Egyezménynek.

4.7.5. Az Egyezmény 38. cikke a hiányos megkeresések esetén irányadó szabályokat rögzíti, amelynek az Nbjtv. 76. §-ának (4) bekezdése mindenben megfelel.

4.7.6. Az Egyezmény 39. cikke alapján a Szerződő Fél eljárását nem akadályozza az ugyanazon személyre vagy dologra vonatkozó több megkeresés.

4.7.7. Az Egyezmény 40. cikke indokolási kötelezettséget ír elő az együttműködést megtagadó, elhalasztó, vagy azt feltételekhez kötő határozathoz.

4.7.8. Az Egyezmény 41. cikke megfelelő tájékoztatási kötelezettséget ír elő mind a megkereső, mind a megkeresett Szerződő Fél részére az e cikkben meghatározott esetekben. Az Nbjtv. 60/C. §-ának (2) bekezdése, 60/E. §-a, valamint 71. §-a alapján a tájékoztatási kötelezettségnek a magyar jog megfelel.

4.7.9. Az Egyezmény 42. cikke a megkeresés alapján átadott információk vagy bizonyítékok felhasználásának korlátozásáról rendelkezik. Mind a konkrét megkeresés esetében, mind általánosságban lehetőség van a felhasználás korlátozására. Az egyedi korlátozásra az Nbjtv. 7. §-a ad lehetőséget, az általános korlátozást a Hpt. 51. §-ának (5) bekezdése tartalmazza. Ezzel párhuzamosan lehetőség van az Európa Tanács főtitkárához intézett nyilatkozattételre is, amely alapján a IV. fejezet rendelkezései szerint rendelkezésre bocsátott információkat vagy bizonyítékokat a megkereső Szerződő Fél hatóságai - az információt, bizonyítékot szolgáltató hatóság előzetes beleegyezése nélkül - a megkeresésben megjelölt nyomozáson vagy eljáráson túl más célra nem használhatják fel, illetve nem továbbíthatják. Indokolt ilyen tartalmú nyilatkozat tétele.

4.7.10. Az Egyezmény 43. cikke alapján megkövetelhető, hogy a megkeresett Szerződő Fél kezelje bizalmasan a megkeresés tényeit és tartalmát, a megkereső Szerződő Fél viszont - kérelemre - kezelje bizalmasan a rendelkezésre bocsátott információkat és bizonyítékokat. Amennyiben nem tud eleget tenni a kérésnek, erről haladéktalanul tájékoztatnia kell a másik Szerződő Felet. A Be., valamint az Nbjtv. 7-8. §-ai ezzel összeegyeztethető szabályozást tartalmaznak.

4.7.11. Az Egyezmény 44. cikkében szabályozott költségviseléssel kapcsolatos szabályok az Nbjtv. 83. §-ának (2) bekezdésében találhatók.

4.7.12. Az Egyezmény 45. cikke rendelkezik arról, hogy a Szerződő Felek adott esetben tárgyaljanak a kártérítés összegének megosztásáról, ha egy személy az Egyezményben foglalt együttműködéssel kapcsolatos cselekménnyel vagy mulasztással okozott kárért való felelősségre vonás végett pert indít, valamint tájékoztatássák a másik Felet az ilyen perekről, ha az érintett lehet.

5. Az Egyezmény ötödik fejezete (46-47. cikk) a PIE-k közötti együttműködéssel, valamint a gyanús ügyletek elhalasztásával kapcsolatos részletszabályokat tartalmazza.

5.1. Az Egyezmény 46. cikke az egyes PIE-k közötti együttműködés részletes szabályait tartalmazza. A Vám- és Pénzügyőrség Központi Bűnüldözési Parancsnoksága, mint a hazai PIE-re vonatkozó jogszabályi rendelkezések lehetővé teszik, hogy a PIE az Egyezménynek megfelelően működjön és hajtsa végre az Egyezményben foglalt feladatokat. A megkeresések alakiságára vonatkozó - az Egyezmény 37. cikkén kívüli - további rendelkezéseknek tartalmilag megfelelő megkeresések küldéséhez az Nbjtv. 80. §-ának (1) bekezdése megfelelő hátteret biztosít.

A 46. cikk 7. bekezdése alapján a pénzmosásra utaló beszerzett információk vagy iratok csak a 46. cikk 1. bekezdésében meghatározott célokra használhatók fel. A meghatározott célra felhasználás kötelezettségéről közvetve az Nbjtv. 7. §-a, közvetlenül pedig a Hpt. 51. §-ának (5) bekezdése rendelkezik.

5.2. Az Egyezmény 47. cikke előírja, hogy a hazai PIE egy külföldi PIE megkeresésére sürgős intézkedést kezdeményezhessen egy folyamatban lévő ügyletet felfüggesztése vagy az ügylethez való hozzájárulás megtagadása céljából, ha az ügylet pénzmosással van kapcsolatban, és az ügyletet felfüggesztették volna, illetve az ügylethez való hozzájárulást megtagadták volna, ha az ügylet egy gyanús ügyletről szóló jelentés tárgyát képezte volna. Az időtartam és a feltételek tekintetében az Egyezmény a nemzeti jog alkalmazását írja elő. A törvény 6. §-a szerinti módosítás, amely a Pmt. 24. §-át módosítja, már lehetővé teszi, hogy a szolgáltató akkor is felfüggessze az ügyleti megbízás teljesítését, ha a külföldi PIE kérésére a hazai pénzügyi információs egységként működő hatóság valamely ügyleti megbízással kapcsolatban védelemmel ellátott elektronikus üzenet útján pénzmosásra vagy a terrorizmus finanszírozására utaló adatot, tényt vagy körülményt hoz a szolgáltató tudomására.

6. Az Egyezmény hatodik fejezete (48. cikk) az Egyezmény végrehajtásának segítése, ellenőrzése, valamint az Egyezmény értelmezésével vagy alkalmazásával kapcsolatos viták megfelelő rendezése érdekében előírja a Szerződő Felek Konferenciájának rendszeres megtartását, melynek részletes szabályait szintén e cikk tartalmazza.

7. Az Egyezmény hetedik fejezete (49-56. cikk) tartalmazza az aláírással és hatálybalépéssel, a csatlakozással, a területi alkalmazással, az Egyezménynek más egyezményekhez és megállapodásokhoz való viszonyával, a nyilatkozatokkal és fenntartásokkal, a módosításokkal, az Egyezmény felmondásával, valamint az értesítésekkel kapcsolatos záró rendelkezéseket.

7.1. Az Egyezmény 49. cikke alapján a 1990. évi Egyezményben részes Szerződő Felek kölcsönös kapcsolataikban az Egyezmény rendelkezéseit alkalmazzák, azonban továbbra is alkalmazzák az 1990. évi Egyezmény rendelkezéseit azon részes államok esetében, amelyek az Egyezménynek nem részesei.

A 4. §-hoz

A törvény 4. §-a tartalmazza a Magyar Köztársaság által az Egyezményhez tett fenntartásokat és nyilatkozatokat.

Az Egyezmény 53. cikke lehetőséget biztosít arra, hogy bármely Állam vagy az Európai Közösség aláíráskor, illetve a megerősítő, elfogadó, jóváhagyó vagy csatlakozó okirat letétbe helyezésekor élhessen a 3. cikk 2. bekezdésében, a 9. cikk 4. bekezdésében, a 17. cikk 5. bekezdésében, a 24. cikk 3. bekezdésében, a 31. cikk 2. bekezdésében, a 35. cikk 1. és 3. bekezdésében és a 42. cikk 2. bekezdésében biztosított nyilatkozattételi lehetőségek egyikével vagy többjével, illetve, hogy a főtitkárhoz intézett nyilatkozatban fenntartsa azt a jogát, hogy részben vagy egészben nem alkalmazza a 7. cikk 2. bekezdésének c. pontjában, a 9. cikk 6. bekezdésében, a 46. cikk 5. bekezdésében és a 47. cikkben foglalt rendelkezéseket. A Magyar Köztársaság által tett fenntartások és nyilatkozatok indoka a következő:

Az Egyezmény 3. Cikkének 1. bekezdése értelmében valamennyi Szerződő Félnek meg kell tennie a szükséges jogalkotási és egyéb intézkedéseket aziránt, hogy biztosítsa az eszközök és a jövedelem vagy a jövedelemmel azonos értékű dolgok, valamint a pénzmosás eredményeként keletkezett dolgok elkobzásának lehetőségét. Az Egyezmény 3. Cikkének 2. bekezdéséhez tett fenntartás indoka, hogy a hatályos jogszabályok értelmében csak akkor kerülhet sor elkobzásra, ha az a bűncselekmény, ami miatt az elkobzást elrendelték a magyar Büntető Törvénykönyvben szerepel. Az elkobzás végrehajtásához Magyarország kizárólag csak ilyen bűncselekmények esetében nyújt jogsegélyt.

Az Egyezmény 9. Cikk 4. bekezdése szerinti fenntartás indoka, hogy a magyar Büntető Törvénykönyv értelmében a pénzmosást megelőző bűncselekmény kizárólag szabadságvesztés büntetéssel fenyegetett bűncselekmény lehet. Ez a gyakorlatban azonban az úgynevezett „all crime approach” alkalmazását jelenti, mivel a magyar Büntető Törvénykönyvben öt olyan bűncselekmény van, ami kizárólag pénzbüntetéssel fenyegetett, azaz a gyakorlatban minden bűncselekmény a pénzmosás megelőző bűncselekménye lehet, ha erre egyébként jellegénél fogva alkalmas.

A Magyar Köztársaság nem kívánja alkalmazni az Egyezmény 9. Cikkének 6. bekezdésében foglalt azon rendelkezést, amelynek értelmében a pénzmosással kapcsolatos elítélés lehetséges, ha bebizonyosodott, hogy a 9. Cikk 1.a. vagy b. pontjának tárgyát képező dolog alapbűncselekményből származott anélkül, hogy szükség lenne a bűncselekmény pontos meghatározására.

Az Egyezmény 24. Cikkének 3. bekezdéséhez tett fenntartás indoka, hogy a Magyar Köztársaság csak akkor fogadja el kötelező erővel azokat a ténymegállapításokat, amelyeket a megkereső Szerződő Fél államában hozott határozat vagy bírósági ítélet tartalmaz, vagy amelyeken egyébként a határozat vagy bírósági ítélet alapul, ha azok a Magyar Köztársaság alkotmányos alapelveivel és jogrendszerének alapjaival összhangban alkalmazhatóak.

Az Egyezmény 31. Cikkének 2. bekezdéséhez tett nyilatkozat indoka, hogy a Magyar Köztársaság a bírósági okiratoknak az Igazságügyi és Rendészeti Minisztériumon, mint központi hatóságon keresztül történő kézbesítésével kíván megfelelni azon kötelezettségének, miszerint a Szerződő Felek a legnagyobb mértékben kölcsönösen segítséget nyújtanak egymásnak a bírósági iratoknak az átmeneti intézkedéssel és elkobzással érintett személyek részére történő kézbesítésben.

Az Egyezmény 35. Cikkének 3. bekezdéséhez tett fenntartás értelmében a Magyar Köztársaság fenntartja a jogot arra, hogy a hozzá érkező megkereséseket, és az azok alátámasztására szolgáló iratokat magyar nyelven vagy az Európa Tanács egyik hivatalos nyelvén követelje meg. Azon tagállamok vonatkozásában, amelyek nem kizárólag a saját hivatalos nyelvükön, vagy nyelveik egyikén készült, illetve ilyen fordítással ellátott megkereséseket fogadnak el, a Magyar Köztársaság kötelezettséget vállal a megkeresések angol, francia, valamint német nyelven történő (illetve e nyelvek valamelyikén készült fordítás) elfogadására.

Az Egyezmény 42. Cikkének 2. bekezdéséhez tett nyilatkozat indoka, hogy a Magyar Köztársaság az adatvédelmi szabályainak maradéktalan érvényesítése érdekében biztosítani kívánja azt a jogot, hogy a megkereső Szerződő fél hatóságainak rendelkezésére bocsátott információkat vagy bizonyítékokat e hatóságok a megkeresésükben megjelölt nyomozáson vagy eljáráson túl más célra ne használják fel, illetve ne továbbítsák, kivéve, ha a továbbításhoz, illetve a más célra történő felhasználáshoz az információt, bizonyítékot szolgáltató hatóság előzetesen hozzájárult.

Az Egyezmény 33. Cikkének 2. bekezdése értelmében minden Szerződő Fél köteles közölni az Európa Tanács főtitkárával a kijelölt központi hatóságainak megnevezését és címét. Ezen kötelezettségének a Magyar Köztársaság eleget tesz az Igazságügyi és Rendészeti Minisztérium, illetve a Legfőbb Ügyészség kijelölésével és címeik megadásával.

Az Egyezmény 46. Cikkének 13. bekezdése értelmében minden Szerződő Fél köteles megjelölni azt az egységet, amely a Szerződő Fél államában a pénzügyi információs egységnek minősül. A Magyar Köztársaság a Vám- és Pénzügyőrség Központi Bűnüldözési Parancsnokságát jelöli ki erre a feladatra.

Az 5. §-hoz

A törvény 5. §-ában az Országgyűlés az Nsztv. rendelkezéseinek megfelelően kihirdeti az Egyezményhez fűzött fenntartásokat és nyilatkozatokat.

A 6. §-hoz

A törvény 6. §-a tartalmazza a Pmt. 24. §-ának szükséges módosítását, figyelemmel az Nsztv. 10. §-a (1) bekezdésének g) pontjára, amelynek értelmében a kihirdető jogszabálynak tartalmaznia kell a szerződés és a belső jog összhangjának megteremtéséhez szükséges jogszabályváltozásokat.

Az Egyezmény 47. cikke értelmében minden Szerződő Fél megteszi a szükséges jogalkotási és egyéb intézkedéseket aziránt, hogy egy külföldi pénzügyi információs egység (a továbbiakban: külföldi PIE) kérésére a hazai pénzügyi információs egység (a továbbiakban: hazai PIE) sürgős intézkedést kezdeményezhessen egy folyamatban lévő ügylet felfüggesztésére vagy az ügylethez való hozzájárulás megtagadására olyan időtartamra és azon feltételek függvényében, amelyek az ügyletek elhalasztása vonatkozásában a nemzeti jogukban alkalmazandók. Természetesen ilyen intézkedés csak akkor tehető, ha a megkereső külföldi PIE indokolása alapján a megkeresett hazai PIE meggyőződött arról, hogy az ügylet pénzmosással van kapcsolatban és az ügyletet felfüggesztették volna vagy a folyamatban lévő ügylethez való hozzájárulást megtagadták volna, ha az ügylet egy gyanús ügyletről szóló jelentés tárgyát képezte volna.

A hatályos Pmt. 24. §-a nem teszi lehetővé hazai PIE számára, hogy a külföldi PIE kérésére az adott ügylet felfüggesztését kezdeményezze a szolgáltatónál, ugyanis erre a Pmt. 24. §-ának (1) bekezdése értelmében csak a szolgáltatónak van lehetősége, ha pénzmosásra vagy terrorizmus finanszírozására utaló adatot, tényt vagy körülményt észlel és erről bejelentést tesz a pénzügyi információs egység faladatait ellátó szervnek, továbbá úgy ítéli meg, hogy a pénzügyi információs egység azonnali intézkedése szükséges.

A módosítás következtében a Pmt. 24. §-ának (2) bekezdésében megfogalmazott rendelkezés már egyaránt eleget tesz az Egyezmény 14. cikkében, illetőleg 47. cikkében foglalt kötelezettségnek, így a hazai PIE mind a saját hatáskörében, mind a külföldi PIE megkeresése alapján kérheti a szolgáltatótól egy folyamatban lévő ügyleti megbízás felfüggesztését annak ellenére, hogy a Pmt. 24. §-ának új (2) bekezdése a szolgáltató ügyleti megbízásra vonatkozó felfüggesztési kötelezettségét expressis verbis nem mondja ki. Mégis egyértelmű a Pmt. 24. §-ának (1) bekezdése alapján, hogy egy folyamatban lévő ügyleti megbízás felfüggesztésének teljesítését a hazai PIE pénzmosásra vagy a terrorizmus finanszírozására utaló adatot, tényt vagy körülményt tartalmazó jelzésére a szolgáltató nem tagadhatja meg, mivel azt úgy kell tekintenie, mint aminek alapján a PIE azonnali intézkedése szükséges. A szolgáltató teljesítési kötelezettsége független attól, hogy a hazai PIE saját hatáskörben vagy egy külföldi PIE jelzése alapján kérte az ügylet felfüggesztését.

Ezzel egyidejűleg a Pmt. által a szolgáltatók vonatkozásában kialakított, az ügyleti megbízás jóhiszemű felfüggesztése miatti felelősségre vonást kizáró rendszer kiterjesztésre kerül a pénzügyi információs egységként működő hatóság által kezdeményezett felfüggesztés eseteire is, tekintettel arra, hogy ezekben az esetekben ugyanúgy nem indokolt felelősségre vonni a hatóságként eljáró szervezetet, mint az ügyleti megbízást - a törvényi feltételek fennállása esetén - saját „hatáskörben” felfüggesztő szolgáltatót.

A 7. §-hoz

A törvény 7. §-a az Nsztv. rendelkezéseit figyelembe véve határozza meg a kihirdető jogszabály egyes részeinek, valamint a Pmt. módosításának külön időpontban történő hatálybalépését, valamint kijelöli, hogy a kihirdető jogszabály végrehajtásához szükséges intézkedésekről mely minisztereknek kell gondoskodniuk.

Az Egyezmény kötelező hatályának elismerése, valamint a fenntartások és nyilatkozatok megtételére való felhatalmazás a kihirdető jogszabály kihirdetését követő napon lép hatályba, ugyanakkor - mivel az Egyezmény kötelező hatályának elismerésére adott felhatalmazást a kihirdető jogszabály tartalmazza - az Egyezmény és az azt kihirdető jogszabályi rendelkezés hatálybalépésének naptári napja még nem ismert. Mindebből következik, hogy a törvény 7. §-ának (2) és (3) bekezdése csak a hatálybalépés feltételeire utal.

Az Egyezmény 49. cikkének 4. bekezdése értelmében, azon aláíró Szerződő Felek vonatkozásában, amelyek később ismerik el az Egyezményt magukra nézve kötelezőnek, az Egyezmény az 1. bekezdés rendelkezéseivel összhangban álló, az Egyezmény kötelező jellegét elismerő nyilatkozat megtételétől számított három hónapos időtartam lejártát követő hónap első napján lép hatályba.

A hatálybalépés naptári napját megállapító külügyminiszteri határozatot a Külügyminisztérium saját nyilvántartása, illetve többoldalú szerződések vonatkozásában a letéteményestől kapott értesítések alapján hivatalból, a szaktárca külön értesítésének hiányában is kiadja.