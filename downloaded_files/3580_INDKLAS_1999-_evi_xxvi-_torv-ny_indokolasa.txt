1999. évi XXVI. törvény indokolása

a Magyar Köztársaság Kormánya és a Szlovén Köztársaság Kormánya között a védelmi és katonai együttműködésről szóló, Misefán, 1998. október 5-én aláírt Megállapodás megerősítéséről és kihirdetéséről

ÁLTALÁNOS INDOKOLÁS

Európának ebben a régiójában a katonai-politikai kapcsolatok és az egyensúly kialakításának alapvető feltétele az arra irányuló szándék kifejezése. A Megállapodás célja ezen szándék kinyilvánítása mellett az együttműködés területeinek pontos rögzítése.

A Megállapodás egy sor - a katonai együttműködés legkülönbözőbb területeit felölelő - egyezmény része. A katonai szakmai kapcsolatok kialakításának első lépcsője a felek által Muraszombaton, 1996. július 10-én aláírt és az 1997. évi III. törvénnyel kihirdetett repülő és légvédelmi szakterületeken történő katonai együttműködési megállapodás volt. Jelen Megállapodás aláírását követően a tárca egy, a katonai vasúti-közúti közlekedési szakterületeken történő együttműködésről szóló egyezményt kíván kötni a szlovén féllel.

RÉSZLETES INDOKOLÁS

A 2. §-hoz

A Megállapodás megjelöli a végrehajtásért felelős minisztériumokat (amely magyar részről a Honvédelmi Minisztérium) és a gyakorlati együttműködés fő területeit. Ezen belül rendelkezik közös katonai képzési és kiképzési programok kidolgozásának, valamint a másik fél területén levő gyakorló- és lőterek, külön megállapodás szerinti igénybevételének lehetőségéről. Együttműködést irányoz elő továbbá védelmi és biztonságpolitikai doktrinális kérdésekben, védelmi jogalkotási és katonai jogi kérdésekben és a védelmi kutatások területén. Lehetővé teszi, hogy a magyar Fél a Megállapodással összhangban egy tengeri kikötőrészt katonai szállítási és tranzitcélra igénybe vegyen. A Békepartnerség szellemében a szlovén Fél biztosítja a NATO megbízatáson alapuló feladatok végrehajtása céljából közlekedő zárt magyar katonai alakulatok és felszerelésük közúti, vasúti vagy légi szállítását államhatárain belül.

A Megállapodás említi az információvédelem kérdését, melyet külön egyezmény szabályoz. Rendelkezik továbbá a Magyar-Szlovén Vegyesbizottság felállításáról, melynek feladata a kétoldalú együttműködés éves programjának kidolgozása és a folyó évben történő együttműködés eredményének áttekintése.

A 3. §-hoz

A törvény 3. §-a a Megállapodás hatályba lépéséhez - a 7. Cikk (1) bekezdése szerint - szükséges, a Felek belső joga által előírt feltételek teljesítésére utal. Amennyiben a Felek ennek eleget tesznek és erről diplomáciai úton tájékoztatják egymást, akkor a Megállapodás 90 nappal ez után lép hatályba.