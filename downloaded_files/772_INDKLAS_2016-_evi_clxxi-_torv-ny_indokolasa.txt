2016. évi CLXXI. törvény indokolása

a közteherviselést és az állami szervek feladatellátását érintő egyes törvények módosításáról

-----STARTING---POINT---ALTALANOS--- 

Az ellenőrzött külföldi társaságokra vonatkozó Európai Uniós szabályozás fokozatos átvétele érdekében első lépésként indokolt az uniós szabályozás alapvető jellemzőinek és fogalom meghatározásainak átültetése a magyar szabályozásba. A belső piac működését közvetlenül érintő adókikerülési gyakorlatok elleni szabályok megállapításáról szóló tanácsi irányelv az ellenőrzött külföldi társaságra vonatkozó szabályozást jogi személyek, egyéb szervezetek által (közvetlenül vagy közvetve) tulajdonolt off-shore társaságok esetére tartja fenn. Az uniós szabályozással való összhang megteremtése érdekében indokolt, hogy az ellenőrzött külföldi társaságra vonatkozó szabályok kikerüljenek a személyi jövedelemadóról szóló törvényből. Az adóelkerülés elleni eredményes fellépés érdekében a nem egyezményes, alacsony adókulcsot alkalmazó államokban (az ún. „alacsony adókulcsú államokban”) székhellyel rendelkező off-shore cégekre vonatkozó büntető jellegű szabályokat azonban továbbra is indokolt fenntartani.

Az adóbevételek növelése érdekében a törvény lehetővé teszi, hogy a természetes személyek nem kifizetőtől származó egyes jövedelmeik után kedvezményes szabályok szerint fizessenek adót. A törvény egyben rendelkezik a Stabilitási Megtakarítási Számlára vonatkozó szabályok hatályon kívül helyezéséről is. A törvény szerint a nem kifizetőtől származó egyes jövedelmek esetében a természetes személyek választhatják, hogy a személyi jövedelemadót 10 százalékos mértékkel fizessék meg. Az adókötelezettségek teljesítésére kizárólag az állami adóhatóság által e célra kijelölt (a Magyarországon vagy az Európai Gazdasági Térségről szóló megállapodásban részes más államban székhellyel rendelkező) bank útján van lehetőség. Az adókötelezettségek teljesítésének egyes szabályait végrehajtási rendelet határozza meg.

A jogi személyekben, egyéb szervezetekben történő részesedés-szerzés megkönnyítése érdekében a törvény egy átmeneti időszakra lehetővé teszi ilyen részesedések adó-, járulék-, hozzájárulás- és illeték-fizetés nélkül történő megszerzését. A törvény szerint a jogi személy, az egyéb szervezet által kibocsátott részvény vagy más tagi részesedés 2017. január 1. és június 30. között átlátható körülmények között történő megszerzése nem eredményez adó- és más hasonló fizetési kötelezettséget. A kedvezmény csak akkor érvényesíthető, ha a részesedés ingyenes megszerzését a szerző fél bejelenti az állami adóhatóságnak, vagy a részesedés vételárának kifizetése EGT-tagállamban lévő bank útján történik. A kedvezményes szerzésre vonatkozó részletes szabályokat végrehajtási rendelet állapítja meg.

A sportról szóló törvény preambuluma szerint az állampolgárok sporthoz való jogát az állam biztosítja. Ennek keretein belül az állam kiemelt feladata a magyar sport hazai és nemzetközi sikereihez történő tevékeny hozzájárulás, a hazai sportélet fejlődésének előmozdításában történő közreműködés.

Kívánatos jogalkotói cél ezért - a sport szervezetei önállóságának tiszteletben tartása mellett - olyan jogi környezet kialakítása, amely az állam szervei és a sport világa közötti együttműködés, közvetlen eszmecsere lehetőségeinek bővítése, valamint a viszonylagos szervezeti átjárhatóság megteremtése útján előmozdítja a magyar sport céljainak hatékonyabb elérését.

A jogszabályok jelenleg különösen szigorú keretek közé szorítják a politikai vezetők szerepvállalását az élet más területein. A jogalkotónak nem célja ezen rezsim alapvető szabályainak megváltoztatása. A magyar sport évszázados hagyományának ápolása, jövőbeli sikereinek biztosítása ugyanakkor kiemelt nemzeti érdek. A hazai sport ügyét előmozdíthatja, ha sportszövetségek és az állam vezetése között - az egyes vezetői pozíciók átjárhatósága útján is - közvetlenebb kommunikáció valósulhat meg.

Jelenleg sem a politikai vezetők nem tölthetnek be sportvezetői tisztséget, sem sportvezetők nem válhatnak politikai vezetővé, amely a közvetlen együttműködés indokolatlan korlátját jelenti. Jelen törvény a központi államigazgatási szervekről, valamint a Kormány tagjai és az államtitkárok jogállásáról szóló törvényben meghatározott összeférhetetlenségi szabályokhoz fűzött különös kivétel hozzáadásával lehetővé teszi azt, hogy a sportszövetség vagy a sportegyesület tisztségviselője politikai vezetői tisztséget vállalhasson, vagy politikai vezető - megválasztása esetén - sportszövetségi, illetve sportegyesületi tisztséget tölthessen be.

-----STARTING---POINT---RESZLETES---

Az 1-7. §-hoz

Az uniós szabályozással való összhang megteremtése érdekében indokolt, ha az ellenőrzött külföldi társaságra vonatkozó szabályok kikerülnek a személyi jövedelemadóról szóló törvényből. Az adóelkerülés elleni eredményes fellépés érdekében a nem egyezményes, alacsony adókulcsot alkalmazó államokban (az ún. „alacsony adókulcsú államokban”) székhellyel rendelkező off-shore cégekre vonatkozó büntető jellegű szabályokat azonban továbbra is indokolt fenntartani. Az ellenőrzött külföldi társaságra vonatkozó definíció elhelyezése a Tao. tv. értelmező rendelkezései között indokolt.

A 8-11. §-hoz

A természetes személyek kedvezményes adózásának megteremtésére a Gst. új alcímekkel kerül kiegészítésre. A Stabilitási Megtakarítási Számlára vonatkozó szabályok a törvény kihirdetését követő 30. napon hatályon kívül helyezésre kerülnek. Egy új átmeneti rendelkezés alapján a rendelkezések hatályon kívül helyezéséig megnyitott Stabilitási Megtakarítási Számlákra a jelenleg hatályos rendelkezések alkalmazhatók.

A 12. §-hoz

A Kormány tagjai és az államtitkárok jogállásáról szóló törvény módosítását tartalmazza akként, hogy a politikai vezetőre vonatkozó szigorú összeférhetetlenségi szabályok alól kivételt jelenthessen az ugyancsak közérdeket szolgáló egyes sportvezetői tisztségek betöltése.

-----STARTING---POINT---VEGE---

A 13. §-hoz

Hatályba léptető rendelkezések.