1991. évi LIII. törvény indokolása

a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény módosításáról (garanciavállalás)

Általános indokolás

A Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény 20. §-ában az Országgyűlés felhatalmazta a Kormányt, hogy az állami költségvetés terhére garanciát vállaljon olyan esetekben, amikor ezt nemzeti érdek indokolttá teszi.

A korábban vállalt, illetőleg a költségvetési évben lejáró, valamint az újonnan elvállalásra kerülő garancia beváltásakor esedékes összege nem haladhatja meg a kiadási főösszeg 0,5%-át, kivéve ha a költségvetési garancia kőolaj, földgáz, szén és villamosenergia beszerzéshez kapcsolódik.

A felhatalmazás tehát új és eseti költségvetési garanciavállalásra vonatkozik; ennek alapján tehát általános érvényű garanciát nem lehet vállalni. A meghatározott értékhatár is a korábban vállalt, illetve az újonnan elvállalásra kerülő eseti költségvetési garanciavállalásokra szól.

Nem vonatkozik tehát azokra a garanciákra, amelyek korábbi vagy új törvények, jogszabályok alapján intézményesen terheli a költségvetést. Ilyen például a takarékbetétek összegének visszafizetéséért vállalt állami garancia, a Társadalombiztosítási Alap javára szóló költségvetési garancia, a nemzetközi pénzügyi szervezetektől köztük a Világbanktól felvett hitelek állami garanciája stb.

A törvényben meghatározott, a kiadási előirányzat 0,5%-ában rögzített értékhatár a garanciák érvényesítésére 1991-ben mintegy 4,6 milliárd forint felhasználás lehetőségét teremti meg.

A költségvetési törvény elfogadása - de méginkább annak előkészítése - óta eltelt időszakban alapvetően megváltoztak külgazdasági kapcsolataink, a külső és belső pénzügyi helyzet jellemzői.

Emiatt több és nagyobb összegű garancia-igény merül fel, mint amire számítani lehetett. Az év eddig eltelt időszakában három olyan nagyságrendű garanciavállalási igény keletkezett az iparban, amelyek jelentősen meghaladták a jelzett törvényben meghatározott kereteket. Az iráni timföldgyár, az iráni IKARUS autóbuszexport és a SUZUKI projekt garanciaigénye miatt az Országgyűlés 33/1991. (VI. 10.) OGY határozatában a keret 26 milliárd forinttal való túllépését előzetesen jóváhagyta. Ezek a garanciavállalások, bár nagyösszegűek és hosszabb távra szólnak, nem jelentenek közvetlen veszélyt az 1991. évi költségvetésre.

Az év hátralévő időszakában több olyan problémával kell még számolni, amelyek megoldása költségvetési garanciát igényel. Ilyen például a gabonaexport amelynek elősegítésére a Kormánynak az esetleg hiányzó bankgaranciát költségvetési garanciával kell pótolnia. Ugyancsak megoldandó a három nagy kereskedelmi bank ún. örökölt - 1987 előtt a Magyar Nemzeti Bank által kihelyezett - kétessé vált hitelállományának rendezése, tőke- és tartalékpozíciójának a nemzetközi normákhoz igazítása.

Az eredetileg a költségvetés kiadási főösszegének 0,5%-ában meghatározott értékhatár 3%-ra történő felemelése lehetővé teszi, hogy a Kormány saját hatáskörében az eddiginél tágabb keretek között vállaljon garanciát a költségvetés terhére. Ezzel egyszerűsödik az ügymenet, amely főként a nemzetközi üzletkötéseknél bír különös jelentőséggel.

A módosult értékhatárt meghaladó garanciaigényeket - a törvénynek megfelelően - eseti előterjesztés alapján tárgyalja az Országgyűlés. Az értékhatár módosítása a Kormány utólagos beszámolási kötelezettségét nem érinti.