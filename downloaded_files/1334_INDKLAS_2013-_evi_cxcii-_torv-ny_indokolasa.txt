2013. évi CXCII. törvény indokolása

egyes törvényeknek a katasztrófák elleni védekezés hatékonyságának növelésével összefüggő módosításáról

-----STARTING---POINT---ALTALANOS--- 

Az új katasztrófavédelmi törvény 2012. január elsejei hatálybalépését követően az új szabályozás a gyakorlatban is vizsgázott. Az azóta bekövetkezett katasztrófák - így a 2013. kora tavaszi hóhelyzet, valamint a nyári dunai árvíz - elleni védekezés hatékonysága bebizonyította, hogy a katasztrófavédelem átalakított szervezeti-, és szabályrendszere a gyakorlatban jól működött.

A Belügyminisztérium a védekezési tapasztalatok értékelését elvégezte, és ezek figyelembe vételével néhány ponton - a további hatékonyságnövelés céljából - a szabályozást módosítja.

A törvény ezen túlmenően az előkészítés alatt álló új országos tűzvédelmi szabályzat megalapozásához, valamint az ipari katasztrófák elleni védekezés hatékonyságának növelésével kapcsolatos új uniós szabályozás, a Seveso III. irányelv átültetéséhez szükséges törvénymódosításokat is tartalmazza.

-----STARTING---POINT---RESZLETES---

Az 1. §-hoz

Az előkészítés alatt álló új Országos Tűzvédelmi Szabályzat (a továbbiakban: OTSZ) indokolja az OTSZ és a tűzvédelmi műszaki irányelvek viszonyának meghatározását, miszerint az OTSZ tartalmazza a konkrét tűzvédelmi követelményeket, az elérendő biztonsági szintet, míg a külön jogszabály alapján létrehozott bizottság által megalkotott tűzvédelmi műszaki irányelvek a megadott biztonsági szint eléréséhez nyújtanak műszaki megoldásokat, számítási módszereket. Az OTSZ, mint jogszabály mindenkire nézve kötelező rendelkezéseket tartalmaz, melyek által meghatározott biztonsági szint több módon is biztosítható: a vonatkozó nemzeti szabvány betartásával, a vonatkozó tűzvédelmi műszaki irányelvekben rögzített megoldások alkalmazásával, vagy ezektől eltérő, de azonos biztonsági szintet nyújtó, a tervező által igazolt megoldással.

A 2. §-hoz

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény (a továbbiakban: Ttv.) 4. § r) pontjában meghatározott önkéntes tűzoltó egyesület fogalmának pontosítását indokolja, hogy egyes önkéntes tűzoltó egyesületek - megállapodás alapján - önállóan tűzoltási és műszaki mentési feladatokat lássanak el.

A 3. §-hoz

Az egységes bevetésirányítás kiépítése miatt indokolt, hogy a tűzjelzés a működési terület és az elsődleges műveleti körzet szerinti tűzoltóságot riasztó hírközpontba jusson el. A tűzoltóságok riasztását alapvetően a katasztrófavédelmi igazgatóságok megyei műveletirányítási ügyeletei végzik. Ezek alapján indokolt a Ttv.-ben az egységes fogalomhasználat, vagyis a katasztrófavédelmi igazgatóság műveletirányító ügyelet vagy tűzoltóság egységesen jelzésfogadóként történő megnevezése.

Az 5. § (7) bekezdésének kiegészítése azért indokolt, mert a gyakorlati tapasztalatok alapján nincs egységes értelmezés a tűzátjelzéssel kapcsolatos költségek viselésére. A szabályozás meghatározza, hogy a jelzésfogadó fenntartója viseli a tűzátjelzést fogadó központ kialakításával és fenntartásával kapcsolatos költségeket. A felügyelt létesítmény tulajdonosa - ahonnan a tűzátjelzést biztosítani kell - pedig a tűzátjelzéshez szükséges berendezés és a jelzés átviteléhez szükséges kommunikációs út kialakításáért, fenntartásáért és az ebből származó költségek viseléséért felelős. Alapvetően a felügyelt létesítmény tulajdonosának érdeke, hogy a tűzátjelzést a jelzésfogadó megkapja. A felügyelt létesítmény tulajdonosának kell a beépített tűzjelző berendezés jelzéseinek kezelését végző tűzjelző központ állandó felügyeletét megoldani, vagyis a tűzjelzéseket az előírásoknak megfelelő módon továbbítani a jelzésfogadónak.

A tűzátjelzés fogadásával összefüggésben jelenleg az automatikus tűzátjelzés fogadását végző szolgáltatók a felügyelt létesítménnyel kötött szerződésben szabályozzák a költségviselés módját. Ennek gyakorlata jelenleg nem egységes. Jelenleg a jelzésfogadás és kezelés biztosításához szükséges berendezések beszerzésének költsége terheli a jelzésfogadót.

Az átjelző rendszer kiépítése:

- vagy a jelzésfogadó által történik (ő biztosítja az átjelző berendezést és telepíti azt), ekkor a költségeket alapvetően - hűségidőtől függően - ráterheli a felügyelt létesítményre,

- vagy a felügyelt létesítmény építi ki az átjelző rendszert (például a tűzoltósági ügyeletre), mely esetben szintén a felügyelt létesítmény viseli a költségeket.

A jogszabály-módosítással egységesítésre kerül, hogy kinek milyen díjat kell térítenie.

A módosítás nem növeli sem az átjelzést fogadó vállalkozások, sem a felügyelt létesítményeket üzemeltető vállalkozások terheit, mivel azok jelenleg is fennállnak, csak a fizető nincs jogszabályban meghatározva.

A 4. §-hoz

A személyes adatok kezelésére vonatkozó szabályok szerint - az információs önrendelkezési jogról és az információszabadságról szóló 2011. évi CXII. törvény 5. § (1) bekezdése alapján - személyes adat alapesetben akkor kezelhető, ha

a) ahhoz az érintett hozzájárul, vagy

b) azt törvény közérdeken alapuló célból elrendeli (vagyis, ha az adatkezelés kötelező).

A Ttv. 1. § (1) bekezdés alapján annak hatálya kiterjed a Magyarország területén tartózkodó magánszemélyekre.

A Ttv. 6. § (1) szerint a törvény hatálya alá tartozók a tűzoltásban, a műszaki mentésben - ellenszolgáltatás nélkül - életkoruk, egészségi, fizikai állapotuk alapján elvárható személyes részvétellel, adatok közlésével kötelesek közreműködni.

A módosítás megteremti a jogalapot az adatkezeléshez, meghatározza a célját, a kötelezően rögzítendő adatok körét, továbbá azt, hogy az adatokat kik ismerhetik meg és hogyan, mennyi ideig lehet kezelni.

A e §-ban feltüntetett adatok azért szükségesek, hogy

- az állampolgárok védelme érdekében a megfelelő létszámmal és technikai eszközökkel történjen meg a segítségnyújtás,

- a bejelentő visszahívására lehetőség legyen címpontosítás vagy egyéb információ megszerzése céljából,

- egyéb hatósági eljárás során külön jogszabályok alapján felhasználhatóak legyenek a bejelentő adatai (pl. szemtanú egy bűncselekmény során).

Az egyéb úton tudomására jutott adat szerepeltetése azért fontos, mert a 112-es Egységes Segélyhívó Rendszer (ESR) megvalósításával, a bejelentő telefonszáma és vezetékes telefonszámról hívás esetén a készülék telepítési helyét (előfizető neve, címe), mobil telefonhívás esetén a bejelentő tartózkodási körzetét az ESR automatikusan a hívásfogadó személy tudomására fogja hozni.

Jogszabályban meghatározott statisztikai adatszolgáltatás, valamint hatósági bizonyítvány kiadása érdekében szükséges az esemény helyét és jellegét is gyűjteni. Előfordult olyan eset, hogy évekre visszamenőleg kértek hatósági bizonyítvány kiállítását egy tűzesettel kapcsolatban, vagy egy polgári perben a bíróság kért adatokat, ezért ezeket hosszú ideig meg kell őrizni. Adattovábbítás csak a külön jogszabályokban meghatározottak alapján történik a hatóságok felé.

Az 5. §-hoz

A Ttv. 12. § (1) bekezdésben a természetes személyazonosító adatok megadásának elhagyása azért indokolt, mert a hatóságok ezekről az adatokról nem vezetnek a tűzvédelmi szolgáltatási tevékenységekkel összefüggésben nyilvántartást, azokat a bejelentést követően nem használják. A bejelentéskor megadott többi adatból a szolgáltató beazonosítása egyértelműen megtörténik, az adatok elhagyásával a bejelentés egyszerűsödik.

A 6. §-hoz

A Ttv. 13. § (4) a) pontja alapvetően az akkreditált vizsgáló laboratóriumot határozza meg az építményszerkezet tűzvédelmi követelményeknek való megfelelőségének igazolására, mely a nyilatkozatra is vonatkozik, ami a korábbi megfogalmazás alapján a gyártóra, forgalmazóra is vonatkozhatott.

A Ttv. 13. § (4) b)-d) pontokban az építőipari kivitelezési tevékenységről szóló 191/2009. (IX. 15.) Korm. rendelettel összhangban történik az építési naplóbejegyzés feljogosított személyek közül a konkrét személy meghatározása (felelős műszaki vezető).

A d) pont kiegészítése az „adott összetételű” kifejezéssel azért indokolt, mivel az OTSZ általánosságban állapít meg tűzvédelmi teljesítményt építményszerkezetekre a nélkül, hogy meghatározná azok anyagát, szerkezetét, rétegrendjét. A felelős műszaki vezető nyilatkozata viszont csak azokra az esetekre vonatkozhat, amikor jogszabály pontosan meghatározza az építményszerkezet anyagát, összetételét, rétegrendjét és az ezek alapján igazolható tűzvédelmi teljesítményt.

A Ttv. 13. § (4) e) pontban a tűzvédelmi szakértőre vonatkozó konkrét hivatkozást az indokolja, hogy kizárólag a tűzvédelmi szakértő nyilatkozhasson adott építményszerkezet tűzvédelmi követelményeknek való megfelelőségéről a tevékenységet szabályozó jogszabály alapján.

A 7. §-hoz

Nem minden önkéntes tűzoltó egyesület válik jogosulttá arra, hogy önálló tűzoltási és műszaki mentési tevékenységet lásson el, ezért szükséges, hogy e jogok gyakorlását vagy megszüntetését a feltételek megvalósulásának ellenőrzésével a jogosult ellenőrizhesse. A szövegmódosítás további indoka a rendelkezések egyértelművé tétele.

A 8. §-hoz

A szakasz az önkéntes tűzoltó egyesületekre vonatkozó közös szabályokat határozza meg, függetlenül attól, hogy közreműködő vagy beavatkozó önkéntes tűzoltó egyesületről van-e szó.

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 2. § 15. pontja lehetővé teszi a pénzbeli és nem pénzbeli költségvetési támogatás nyújtását is.

Az önkéntes tűzoltó egyesületek pályázati úton, valamint egyedi elbírálás alapján pénzbeli és nem pénzbeli juttatásban részesülhetnek.

A törvény értelmében a hivatásos katasztrófavédelmi szerv központi szerve mellett a területi szervek is támogathatják az önkéntes tűzoltó egyesületeket.

A 9. §-hoz

A közreműködő önkéntes tűzoltó egyesületekre vonatkozó szabályokat tartalmazza.

A 10. §-hoz

A beavatkozó önkéntes tűzoltó egyesületekre vonatkozó szabályokat tartalmazza.

A 11. §-hoz

A Ttv. 34. §-át koherenciazavar következtében szükséges módosítani, mivel az önkormányzati tűzoltóságok feladatarányos állami támogatását - a Magyarország 2013. évi központi költségvetésről szóló 2012. évi CCIV. törvény 35. § (9) bekezdése alapján - nem a székhely szerinti települési önkormányzat, hanem közvetlenül az önkormányzati tűzoltóság veheti igénybe.

A 12. §-hoz

Az önkéntes jogkövető magatartás ösztönzése érdekében indokolt tűzvédelmi szabály megszegése esetén - figyelemmel a Ket. 94/A. §-ra - a helyszíni bírságolási jogkör megteremtése.

A 13. §-hoz

A BM OKF főigazgatója a tűzmegelőzési oktatási és propaganda célok megvalósítása érdekében 2012. október 30-án létrehozta az Országos Tűzmegelőzési Bizottságot. A Ttv. 46. §-ának kiegészítése megteremti a katasztrófavédelem központi és területi szervei részére az Országos Tűzmegelőzési Bizottság ügyrendjében szereplő célok megvalósításához szükséges törvényi hátteret.

A 14. §-hoz

A felhatalmazás hiányában a tűzvédelmi megfelelőségi tanúsítvány beszerzésére vonatkozó szabályokról szóló 22/2009. (VII. 23.) ÖM rendelet a felhatalmazási szabály visszaállítása nélkül nem lenne módosítható, más jogszabályban nincs felhatalmazás.

Az építési termékekre vonatkozó honosított harmonizált szabványok bizonyos esetekben [például: föld feletti tűzcsapok (MSZ EN 14384:2005)] nemzeti hatáskörbe utalják a termékekre vonatkozó követelmények meghatározását. Előfordulnak továbbá olyan termékek (például beépített vízköddel oltó berendezések, sprinklerszivattyúk), ahol nincs a termékre vonatkozó szabvány vagy már évek óta előkészítés alatt áll, és kiadásának időpontja ismeretlen. Mivel a tűzoltó-technikai termékekre már jelenleg is létezik felhatalmazás, elegendő ezt kiegészíteni, így a nem szabályozott építési termékek tűzvédelmi, biztonságossági követelményeit rendeletben meg lehet határozni, amit az építési termék beépítéséhez, forgalmazásához szükséges teljesítménynyilatkozat, nemzeti műszaki értékelés kiadása során figyelembe kell venni.

A módosítás célja, hogy a nem szabályozott építési termékek bevizsgálása, forgalmazása, beépítése elősegítése érdekében meg lehessen határozni a termékekre vonatkozó alapvető tűzvédelmi, biztonságossági követelményeket és érvényesíteni lehessen a magyarországi elvárásokat.

Azért, hogy az építmények tűzvédelmi követelményeknek való megfelelőségéről tűzvédelmi tervező is nyilatkozhasson, szükséges a 13. § kiegészítése és a felhatalmazó rendelkezés tűzvédelmi tervezőkkel való kiegészítése.

A 47. § (2) bekezdés 27. pontja a jelenleg előkészítés alatt álló, új országos tűzvédelmi szabályzat és az ahhoz kapcsolódó tűzvédelmi műszaki irányelvek megalkotásához és kiadásához, továbbá a tűzvédelmi követelmények igazolására használható számítógépes szimulációs programok elbírálásához és jóváhagyásához teremti meg a szükséges jogszabályi alapot.

A 15. §-hoz

A beavatkozó önkéntes tűzoltó egyesületek létrehozásával kapcsolatos fogalmi pontosítások átvezetése.

A Ttv. 4. § o) pontban a tűzoltóőrs (tűzőrség) fogalmát felváltja a katasztrófavédelmi őrs megnevezés, melyet a hivatásos katasztrófavédelem szervezeti rendszerének átalakítása, és az új feladatrendszer indokol, ugyanis a jelenleg hatályos megnevezés szerinti tűzoltóőrs nemcsak tűzoltással, műszaki mentéssel, hanem polgári védelmi feladatok ellátásával is foglalkozik.

A 4. § p) pontban meghatározott önkormányzati tűzoltóság vonatkozásában a jelenlegi negatív fogalom-meghatározás („működési területtel nem rendelkező”) nem fejezi ki kellő pontossággal az önkormányzati tűzoltóság lényegét, bár valóban igaz, hogy az önkormányzati tűzoltóságnak nincs működési területe, rendelkezik azonban elsődleges műveleti körzettel, ezért szükséges a fogalom pontosítása.

Az egységes műveletirányítás kiépítése, továbbá a 112-es egységes segélyhívó rendszer bevezetése miatt indokolt a tűzjelzések fogadását, kezelését végző szervekre vonatkozóan egységes fogalom használata. A tűzoltóságok riasztását alapvetően a katasztrófavédelmi igazgatóságok megyei műveletirányítási ügyeletei végzik. Ezek alapján indokolt a Ttv.-ben az egységes fogalomhasználat, vagyis a 112-es hívásfogadó központ, a katasztrófavédelmi igazgatóság műveletirányító ügyelet vagy tűzoltóság egységesen jelzésfogadóként történő megnevezése.”

A Riasztási és Segítségnyújtási Terv fogalmát a Műveletirányító Terv fogalma váltotta fel.

Célszerű, hogy a tűzvédelemmel kapcsolatos piacfelügyeleti hatóság eljárása a Ttv. 13. § (3) bekezdése szerinti tűz- vagy robbanásveszélyes készülékekre, gépekre, berendezésekre is kiterjedjen.

A módosítást az indokolja, hogy a hivatásos katasztrófavédelem szervezeti rendszerének átalakítását követően a tűzoltási és műszaki mentési feladatokat ellátó tűzoltóságok mint hivatásos tűzoltóparancsnokságok működési területe és a tűzvédelmi hatósági eljárások lefolytatására jogosult tűzvédelmi hatóságok illetékességi területe nem minden esetben esik egybe. A tűzesetet az a tűzvédelmi hatóság vizsgálja ki, amelynek illetékességi területén az bekövetkezett.

A módosítást a 2013. január 1-től hatályba lépett építésügyi jogszabály-változások indokolják. Az építőipari kivitelezési tevékenységről szóló 191/2009. (IX. 15.) Korm. rendelet alapján 2013. január 1-jétől a kivitelező nem ad ki a kivitelezési tevékenység befejezését követően nyilatkozatot, azt a felelős műszaki vezető teszi meg ugyanezen rendelet 13. § (3) bekezdés j) pontja alapján.

Az épített környezet alakításáról és védelméről szóló 1997. évi LXXVIII. törvény és az építőipari kivitelezési tevékenységről szóló 191/2009. (IX. 15.) Korm. rendelet azonban meghatároz olyan eseteket, amikor építési tevékenység végzéséhez nem kötelező felelős műszaki vezető igénybevétele, ezért a tűzvédelmi előírások megtartásának ellenőrzése érdekében mind a műszaki felelős vezető, mind a kivitelező számára továbbra is indokolt a kivitelezési tevékenység befejezését követően a 21. § (5) bekezdésben meghatározottakról írásban nyilatkozni. A nyilatkozat tartalma összhangban van a 191/2009. (IX. 15.) Korm. rendelet 14. §-ával, mely meghatározza a felelős műszaki vezető által tett nyilatkozat tartalmi elemeit.

A tűzvédelmi oktatás tartására vonatkozó szabályozás nem egyértelmű. A jelenlegi szövegben „tűzvédelmi oktatás és éves továbbképzés” szerepel, ami úgy is értelmezhető, hogy elegendő egyszer megtartani a tűzvédelmi oktatást, majd évente csak az időközben bekövetkezett tűzvédelmi helyzetre kiható változásokról kell továbbképzést tartani. Tekintettel arra, hogy a nem tűzvédelmi területen dolgozó munkavállalók munkájuk során, normál körülmények között nem találkoznak tűzveszélyes állapottal és rutinszerűen nem dolgoznak tűzveszély jelenlétében, a tűzvédelmi ismeretek megfelelő szinten tartásához részükre indokolt évenként teljes körű tűzvédelmi oktatást tartani.

A 24/A. § e) pontjának a tűzvédelmi irányelvek kiadására vonatkozó jogosultsággal történő kiegészítését az indokolja, hogy a jelenleg előkészítés alatt álló, új országos tűzvédelmi szabályzat és az ahhoz kapcsolódó tűzvédelmi műszaki irányelvek megalkotásához és kiadásához a szükséges jogszabályi alapot megteremtse.

A módosítás az önkormányzati tűzoltóságok által „védett települések önkormányzatai” szövegrész helyett a szakmailag pontosabb „elsődleges műveleti körzet szerinti települések önkormányzatai” megfogalmazást alkalmazza.

A szolgáltatási tevékenység megkezdésének és folytatásának általános szabályairól szóló 2009. évi LXXVI. törvényre (a továbbiakban: Szolgtv.) a Ttv.-ben való hivatkozások egységesítése érdekében indokolt a normaszöveg módosítása.

A módosítás egyértelművé teszi, hogy a támogatás közvetlenül a BM fejezetből érkezik.

A Ttv. 46/C. § (1) bekezdése az önkormányzati tűzoltóságok 2012. január 1. - 2012. április 30. közötti működési feltételeivel kapcsolatos rendelkezéseket tartalmaz. Tekintettel arra, hogy az időtartam miatt e bekezdés már nem aktuális, indokolt a dereguláció.

A 16-18. §-hoz

A közfoglalkoztatás rendszerének alapvető célja, hogy a munkatapasztalatok megszerzése, illetve szinten tartása mellett megteremtse annak a lehetőségét, hogy a közfoglalkoztatott olyan ismereteket sajátítson el, amely lehetővé teszi azt, hogy sikeresebben helyezkedjen el a munkaerő-piacon. A képzés eddig sem volt ismeretlen a közfoglalkoztatás rendszerében, azonban az elsődlegesen meghatározott munkafolyamatokhoz, illetve a mezőgazdaság területén az önellátást biztosító ismeretek megszerzéséhez kapcsolódott. A közfoglalkoztatottak tekintetében a munkaerő-piaci igényekhez kötődő vagy a szükséges kompetenciák megszerzésére irányuló képzéseken való részvétel ennek, az egyébként gazdaságilag sérülékeny álláskeresői rétegnek jövedelem kiesést okoz, mely tovább rontja elhelyezkedési esélyeit.

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvénynek (a továbbiakban: Kftv.) a módosítása megteremti annak lehetőségét, hogy a vegyes, képzéssel és munkával járó közfoglalkoztatási programokban részt vevők a képzés ideje alatt is fenntarthassák közfoglalkoztatási jogviszonyukat.

A módosítás lehetővé teszi azt, hogy a katasztrófahelyzetben a jelentős számú közfoglalkoztatási jogviszonyban állók tervezetten, és a helyzethez igazodóan be tudjanak kapcsolódni a megelőzési, illetve elhárítási feladatokba. A törvény erre az esetre feloldja azt az eddigi kötöttséget, hogy a közfoglalkoztatási jogviszonyban a munka törvénykönyvének rendkívüli munkavégzésre vonatkozó rendelkezései nem alkalmazhatók. Ehhez kapcsolódóan - szintén ebben a körben - megengedi a szerződéstől való eltérés lehetőségét, rendezi egyben közfoglalkoztatási jogviszonyban bérpótlék megállapításának alapját. Egyértelművé teszi, hogy a közfoglalkoztatási jogviszonyban a bérpótlék megállapításának alapja a közfoglalkoztatási bér (közfoglalkoztatási garantált bér). Meghatározza a közfoglalkoztatási szerződés munka törvénykönyvétől eltérő kötelező elemeit, beemelve ezen elemek körében a katasztrófahelyzetben esetére a szerződéstől való eltérés ehetőségét.

Pontosító rendelkezéseket tartalmaz továbbá a törvény a közfoglalkoztatási bér (közfoglalkoztatási garantált bér) kifizetésének időpontjára, azzal, hogy alkalmazni rendeli az Mt. bérkifizetés időpontjára vonatkozó szabályait.

A törvény továbbá csökkenti a közfoglalkoztatási jogviszonyból kizárható álláskeresők körét is.

A rendelkezés hatályon kívül helyezi a közfoglalkoztatási szerződésekre vonatkozóan a munka törvénykönyvétől való eltérési szabályokat, így a közfoglalkoztatási jogviszonyra vonatkozóan a 12 hónapos időtartamot, továbbá az egyes programok közötti átjárhatóság tilalmát. A közfoglalkoztatásban eltölthető időtartam ezáltal rugalmasan, kormányrendeleti szintű szabályozás mellett alkalmazkodhat a Nemzeti Foglalkoztatási Alap közfoglalkoztatásra rendelkezésre álló előirányzatának lehetőségeihez.

A 19. §-hoz

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény (a továbbiakban: Kat.) 40. § (5) bekezdése szerint a hatóság döntése alapján külső védelmi terv készülhet a küszöbérték alatti üzem vonatkozásában is, emiatt meg kell teremteni az összhangot a külső védelmi terv definíciója és a Kat. 40. § (5) bekezdése között.

A Kat. 3. § 14. pontjában szereplő definíció kizárólag az alsó küszöbérték negyedét meghaladó mennyiséget tartalmazza, azonban indokolt az azt elérő mennyiségűre is kiterjeszteni a szabályozást.

A veszélyes hulladékokat is indokolt figyelembe kell venni az üzem azonosítása, majd a veszélyeztetésének megállapítása során.

A Kat. 25. § (1) bekezdésének, valamint a veszélyes anyag és veszélyes tevékenység fogalom-meghatározásának összehangolása szükséges.

A 20. §-hoz

Mivel a Kat. IV. fejezete hatálya a küszöbérték alatti üzemekre is kiterjed, így a hatály alóli kivétel ezen §-át is szükséges kibővíteni.

A Kat. hatályos rendelkezése értelmében a törvény IV. fejezetének hatálya nem terjed ki a katonai célból üzemeltetett veszélyes anyagokkal foglalkozó üzemekre, veszélyes anyagokkal foglalkozó létesítményekre. Fentieken túlmenően sem a Kat. sem más jogszabály nem határozza meg a „katonai cél” fogalmát, így annak alkalmazása nem egyértelmű. Tekintettel arra, hogy a veszélyes anyaggal végzett katonai tevékenységet külön jogszabály - a veszélyes katonai objektumokkal kapcsolatos hatósági eljárás rendjéről szóló 95/2006. (IV. 18.) Korm. rendelet - szabályozza, a Kat. IV. fejezetének hatálya alól való mentesítés valamennyi, a Honvédelmi Minisztérium vagyonkezelésében lévő létesítmény esetében indokolt.

A rendelkezés módosítása a Seveso II. és Seveso III. irányelvben megfogalmazottakkal is összhangban van.

A 21. §-hoz

A Kat. 18. §-át érintő módosítás kétirányú. Egyfelől annak érdekében, hogy elkerülhető legyen, hogy egy kárhelyszínre illetéktelen személyek jussanak be - akik esetleg akadályozhatják a mentést, veszélyeztethetik önmaguk és mások életét - indokolt, hogy az önkéntes mentőszervezetek tagjai nyilvántartási számmal ellátott igazolvánnyal rendelkezzenek. Ehhez azonban meg kell alkotni a tagok adatainak nyilvántartására vonatkozó adatok kezelésére vonatkozó törvényi szabályokat. Az adatkezelés alapja az érintettek hozzájárulása.

A módosítás másik oka, hogy 2012. június 20-i hatállyal az Országgyűlés hatályon kívül helyezte a Kat. katasztrófavédelmi hozzájárulásra vonatkozó rendelkezéseit.

Ezzel azonban a Kat. 18. § (5) bekezdése - amely az önkéntes mentőszervezetek támogatásáról rendelkezett - szintén hatályon kívül helyezésre került.

Azonban az Áht. 41. § (2) bekezdése alapján törvény eltérő rendelkezése hiányában költségvetési szerv költségvetéséből támogatás, adomány, és más ellenérték nélküli kötelezettség nem vállalható, valamint kifizetés nem teljesíthető.

A katasztrófavédelmi hozzájárulásra vonatkozó szabályok hatályon kívül helyezésével a katasztrófák elleni védekezésben közreműködő önkéntes szervezetek támogatási lehetősége - jogszabályi felhatalmazás hiányában - kérdésessé vált. E joghézag kitöltése érdekében is szükséges a Kat. módosítása.

A 22. §-hoz

A külön jogszabály (ADR, ADN, RID és ICAO) hatálya alá tartozó veszélyes áruk közúti, vasúti, belvízi és légi szállításának, és a szállításra való telephelyi előkészítésének hatósági ellenőrzésében a hivatásos katasztrófavédelmi szerv (önállóan, illetve a társhatóságokkal közösen) hatósági hatásköröket gyakorol, amelynek irányítását a központi szervnél megjeleníteni szükséges.

A 23. §-hoz

A Kat. 40. § (4) bekezdésében a küszöbérték alatti üzem vonatkozásában hasonló rendelkezés szerepel, ennek analógiájára indokolt módosítani a veszélyes anyagokkal foglalkozó üzemekre vonatkozó előírást is az egységesítés érdekében.

A 24. §-hoz

A jogalkalmazás során a településrendezési terv módosításának költségviselésével kapcsolatban kérdésként merült fel, hogy a hivatásos katasztrófavédelmi szerv a költségviselésre vonatkozóan hatósági hatáskörrel rendelkezik-e. A jogszabály-módosítás egyértelművé teszi, hogy az önkormányzatok és az üzemeltetők között a költségviseléssel kapcsolatos jogviszonyban a hatóságnak hatósági hatásköre nincsen.

A Kat. hatályos 27. § (3) bekezdése az üzemeltető vonatkozásában bejelentési kötelezettséget ír elő. A jogszabály-módosítással a súlyos balesetek megelőzése nagyobb hangsúlyt kap.

A 25. §-hoz

A törvény szövegezésének pontosításával a módosítás egyértelműsíti, hogy a hatóság a veszélyes anyag mennyiségének alsó küszöbérték negyede alá csökkentésének előírásával korlátozhatja a veszélyes tevékenység folytatását. A mennyiségcsökkentéssel ugyanis az üzemeltető kikerül a Kat. IV. fejezete hatálya alól, és így veszélyes tevékenységet nem végezhet. A módosítás a hatósági jogalkalmazás egyértelműsítését szolgálja.

A 26. §-hoz

A hatósági tapasztalatok szerint a veszélyes anyagokkal foglalkozó üzemek területén bekövetkező üzemzavarok károsító hatásai az esetek túlnyomó részében nem terjednek az üzem határain túl, ezért nem indokolt a polgármester, illetve a megyei védelmi bizottság elnökének azonnali, automatikus értesítése. Az üzemzavarok közel 100%-a az üzemi védekezési rendszerrel, a katasztrófavédelem felügyelete alatt lekezelhető, ezért nem indokolt a védelmi igazgatási rendszer értesítése, működtetése. Amennyiben szükséges, az érintett települések polgármesterét, illetve a védelmi bizottság elnökét a katasztrófavédelem egyéb jogi szabályozók alapján értesíti az eseményről.

A 27. §-hoz

A rendkívüli kihirdetés szabályait pontosítja, és egyértelművé teszi, hogy arra a közszolgálati műsorszóró útján szóban kerül sor.

A 28. §-hoz

E szakasz - munkavédelmi okokból, illetve a nyerészkedés megelőzése céljából - lehetővé teszi veszélyhelyzetben a védekezési munkák helyszínén a szeszes italok fogyasztásának, árusításának, tárolásának megtiltását.

A 29. §-hoz

A polgári védelmi feladatok felsorolása között a kiesett közszolgáltatások ideiglenes ellátása jelenleg nem szerepel. Tekintettel azonban arra, hogy a közszolgáltatások ellátása számos ok (természeti vagy ipari katasztrófa, háborús dúlás stb.) következtében eshet ki, ezért ezek ideiglenes ellátása - mivel a kialakult járványveszély, élelmiszer vagy tüzelőanyag-ellátási hiány a lakosság életét közvetlenül veszélyeztethető állapotokat eredményezhet - klasszikus polgári védelmi feladat.

A 30. §-hoz

A polgári védelmi kötelezettség alóli mentesség körének az egyén személyes körülményeit figyelembe vevő bővítésével előtérbe kerül az önkéntesség, és lehetőség nyílik arra, hogy a mérlegelhetővé váljon az érintett személy által a polgári védelmi szolgálat ellátása kapcsán keletkező társadalmi haszon és az ebből eredő személyi hátrány arányossága és méltányossága. A szabályozás egyértelművé teszi, hogy a Kat. 54. § hatálya alá tartozó személyeknek milyen kötelezettségeket nem kell ellátniuk, valamint pontosítja az adatszolgáltatásra vonatkozó szabályokat is a Magyar Honvédség, a rendvédelmi szervek és a Nemzeti Adó-, és Vámhivatal állománya tekintetében.

A 31. §-hoz

A jelenleg hatályos normaszöveg szerint a hivatásos katasztrófavédelmi szerv területi szerve vezet nyilvántartást, azonban felmerült annak az igénye, hogy a központi szerv is jogosult legyen a nyilvántartás kezelésére, mert az ellátandó katasztrófavédelmi feladatok területi szerv határához nem köthetőek, hiszen vannak régiós és országos szintű katasztrófavédelmi feladatok is. Ez indokolja azt, hogy a hivatásos katasztrófavédelmi szerv egésze a polgári védelmi szervezetbe beosztott teljes állomány nyilvántartásához hozzáférjen.

A 32. §-hoz

A tűzvédelmi hatósági ügyekben alkalmazott megoldáshoz hasonlóan a hivatásos katasztrófavédelmi szerv hatósági ügyeiben eljáró szerv kijelölését célszerű kormányrendeleti szintre telepíteni.

Az elmúlt időszak telephelyen bekövetkezett eseményeivel kapcsolatban megállapítható, hogy nem teljes körűen szabályozott a telephelyeken a veszélyes anyagok, valamint az ADR, ADN, RID és ICAO hatálya alá tartozó veszélyes áruk tárolása. A felhatalmazáson alapuló jogszabállyal a környezet védelme, valamint a lakosság élet- és vagyonbiztonsága is erősíthető.

A 33. §-hoz

A Kat. rendelkezéseinek bővítése indokolt a polgári védelmi szolgálatra önként jelentkezőkkel kapcsolatos szabályok megalkotására vonatkozó felhatalmazás beépítésével. A polgári védelmi kötelezettség alóli mentesség körének az egyén személyes körülményeit figyelembe vevő bővítésével előtérbe kerül az önkéntesség, és lehetőség nyílik arra, hogy a mérlegelhetővé váljon az érintett személy által a polgári védelmi szolgálat ellátása kapcsán keletkező társadalmi haszon és az ebből eredő személyi hátrány arányossága és méltányossága.

A 34. §-hoz

A társadalomban széles körben elterjedt „iparbiztonsági hatóság” kifejezést a Kat. IV. fejezetének hatálya alá tartozó eljárásokra indokolt megjeleníteni, tekintve hogy a felső- és alsó küszöbértékű veszélyes anyagokkal foglalkozó üzemek és küszöbérték alatti üzemek hatósági felügyelete a közbiztonságot erősítő és a megelőzést hangsúlyozó célok megvalósításának egyik legjelentősebb területe.

A Kat. 52. § k) pontját érintő szövegcserés módosítás terminológiai pontosítást tartalmaz.

A 35. §-hoz

A 2013. júniusi árvízi védekezés tapasztalatai alapján a katasztrófavédelmi modellben hangsúlyosabb szerepet kap az önkéntesség, így a polgári védelmi kötelezettséggel összefüggő adatváltozás-bejelentési kötelezettség megszüntetése az állampolgári terhek csökkenését okozza.

A 36. §-hoz

A veszélyes anyagokkal kapcsolatos súlyos balesetek veszélyének kezeléséről, valamint a 96/82/EK tanácsi irányelv módosításáról és későbbi hatályon kívül helyezéséről szóló, 2012. július 4-i 2012/18/EU európai parlamenti és tanácsi irányelv (a továbbiakban: Seveso III. irányelv) 32. cikke tartalmazza, hogy a 96/82/EK irányelv (a továbbiakban: Seveso II. irányelv) 2015. június 1-jén hatályát veszti. A Seveso III. irányelv 31. cikke rendelkezik az irányelv kötelező átültetéséről, így a tagállamoknak hatályba kell léptetniük azokat a törvényi, rendeleti és közigazgatási rendelkezéseket, amelyek ahhoz szükségesek, hogy annak 2015. május 31-ig megfeleljenek.

A Seveso III. irányelv átültetése kétszintű szabályozást tesz szükségessé: a törvény tartalmazza a Kat. rendelkezéseit érintő módosításokat, az átültetéshez szükséges módosítások túlnyomó része azonban kormányrendeleti szintű.

A Seveso II. irányelvhez képest a Seveso III. irányelv által bevezetett főbb változtatások érintik az irányelv hatálya alá tartozó anyagokat meghatározó I. Mellékletnek a veszélyes anyagok osztályozására, csomagolására és címkézésére vonatkozó CLP rendelet (1272/2008/EK rendelet) változásaihoz való igazítását (a veszélyek tekintetében új osztályok és veszélyességi kategóriák meghatározása, új anyagok bekerülése/egyes anyagok kikerülése, ehhez kapcsolódó új megjegyzések). Ehhez kapcsolódóan új I. Melléklet került kiadásra, valamint új definíciókkal (pl. veszélyes anyag jelenléte, új üzem, meglévő üzem, egyéb üzem) bővült a szabályozás.

A Seveso II. irányelvhez képest jelentősebb változás az üzemek és létesítmények ellenőrző vizsgálataira vonatkozó szigorúbb előírások rögzítése (ellenőrzések gyakorisága, összehangoltsága, ellenőrzési programok és tervek készítése és hatóság általi végrehajtása, utóellenőrzés). Az ellenőrzéssel kapcsolatban a hatályos magyar szabályozás már tartalmaz előírásokat, ezért a meglévő szabályozás kormányrendeleti szintű pontosítása lesz csak indokolt.

A Seveso II. irányelvhez képest erősödött az üzemeltetőkre vonatkozó szankciórendszer is, mely szintén kormányrendeleti szintű módosítást igényel.

Számos új, a hatályba léptetésből adódó technikai jellegű változtatás került az új irányelvbe (határidő-tűzés a biztonsági dokumentációk felülvizsgálatára, a jogszabály-változásból adódó üzemeltetői bejelentési kötelezettségre).

A Seveso III. irányelvvel összefüggő részletes, törvényi szintű módosításokat a törvény 4. alcíme tartalmazza.

Az (1) bekezdéshez: A módosítás a Seveso III. irányelv) 3. cikk 9. pontban meghatározott fogalom-meghatározásnak való megfelelést szolgálja.

A (2) bekezdéshez: A módosítás a Seveso III. irányelv 3. cikk 10. pontban meghatározott fogalom-meghatározásnak való megfelelést szolgálja.

A (3) bekezdéshez: A módosítás a Seveso III. irányelv 3. cikk 8. pontban meghatározott fogalom-meghatározásnak való megfelelést szolgálja.

A (4) bekezdéshez: A módosítás a Seveso III. irányelv 3. cikk 1. pontban meghatározott fogalom-meghatározásnak való megfelelést szolgálja.

Az (5) bekezdéshez: A módosítás a Seveso III. irányelv 3. cikk 12. pontban meghatározott fogalom-meghatározásnak való megfelelést szolgálja.

A 37. §-hoz

A módosítás a Seveso III. irányelv 2. cikk (2) bekezdés e) és h) pontjának, valamint utolsó francia bekezdésének való megfelelést szolgálja.

A 38. §-hoz

A Kat. 27. § (2) bekezdés módosítása a Seveso III. irányelv 7. cikk (4) bekezdés c) pontjának való megfelelést szolgálja.

A Kat. 27. § (3) bekezdés c) pontjának módosítása a Seveso III. irányelv 7. cikk (4) bekezdés a) pontjának, az újonnan beillesztett d) pont pedig a 7. cikk (4) bekezdés d) pontjának és a 11. cikkének való megfelelést szolgálja.

A 39. §-hoz

A módosítás a Seveso III. irányelv 9. cikk (1) bekezdésének való megfelelést szolgálja.

Az irányelv kiegészült a dominóhatásokkal kapcsolatosan azzal, hogy az illetékes hatóság nemcsak a biztonsági elemzésben és biztonsági jelentésben lévő információk alapján, hanem a hatósági ellenőrzéseken tapasztaltakat is figyelembe véve határozza meg a dominóhatás lehetőségét. Ennek átvezetését, illetve az iparbiztonsági hatóság nevesítését tartalmazza a módosítás.

A 40. §-hoz

A módosítás a Seveso III. irányelv 20. cikk (6) bekezdésének való megfelelést szolgálja. Az irányelv kiegészült azzal az előírással, hogy a súlyos balesetek, balesetveszélyes helyzetek és rendkívüli események kivizsgálását hatósági ellenőrzés keretében azonnal végre kell hajtani. Erre ad felhatalmazást a módosítás, a részletszabályok a végrehajtási rendeletben kerülnek szabályozásra.

A 41. §-hoz

A Kat. jogharmonizációs záradékának módosítását tartalmazza.

A 42. §-hoz

A Kftv. 1. § (4a) bekezdése értelmében az álláskeresőt - az ott meghatározott szabálysértés elkövetése esetén - a közfoglalkoztatásból három hónapra ki kell zárni. A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény módosítása az ehhez kapcsolódó priorálás törvényi feltételeit teremti meg.

A 43. §-hoz

Az egyes ingatlanok fővárosi önkormányzat részére történő átadásáról, valamint önkormányzatokat érintő egyes törvények módosításáról szóló 2012. évi CXC. törvény (a továbbiakban: Tv.) 1. §-a és 1. melléklete alapján 2013. július 1-jén Budapest Főváros Önkormányzata vagyonkezelésébe került a Budapest, 76500 helyrajzi számú ingatlan állami tulajdonban álló része.

Figyelemmel a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény 42. § (1) bekezdésére - mely szerint a Honvédség szervezeteinek elhelyezéséhez, és feladatai ellátásához rendelkezésre bocsátott ingatlanok állami tulajdonban, a honvédelemért felelős miniszter által vezetett minisztérium vagyonkezelésében állnak - és arra a tényre, hogy az ingatlanrész a Magyar Honvédség használatában áll, a törvény alapján az ingatlanrész a honvédelemért felelős miniszter által vezetett minisztérium vagyonkezelésébe kerül.

A fentiekkel összefüggésben szükséges a Tv. 1. mellékletét is úgy módosítani, hogy a Budapest, 76 500 helyrajzi számú ingatlan kikerül a fővárosi önkormányzat részére vagyonkezelésbe adott ingatlanok közül.

A 44. §-hoz

Az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény (a továbbiakban: Ekt.) 1. §-ának (3) bekezdése szerint az ideiglenes ellátásra a hulladékszállítási engedéllyel és a hulladékgazdálkodási közszolgáltatási engedéllyel rendelkező szolgáltatók közül lehet szolgáltatót kijelölni. Az Ekt. 1. §-ának (6) bekezdése meghatározza az ideiglenes ellátásra történő kijelölés során érvényesítendő szempontokat. Ezek alapján a kijelölésnél figyelembe kell venni az ellátás hatékonyságához, gyorsaságához, gazdaságosságához fűződő közérdeket. Annak érdekében, hogy a kijelölés során szélesebb gazdálkodói körből lehessen választani és ezáltal a törvényben meghatározott közérdekre figyelemmel lenni, szükséges az Ekt. módosítása. A módosítás lehetővé teszi, hogy a hulladékgazdálkodási engedéllyel, illetve a hulladékgazdálkodási közszolgáltatási engedéllyel rendelkező szolgáltatókon kívül is ki lehessen jelölni olyan szolgáltatót is, amelyik a szükséges feltételekkel rendelkezik és korábban végzett hulladékszállítási tevékenységet, azonban az engedélyének az időbeli hatálya lejárt, vagy olyan közérdekű szolgáltatóra essen a választás, aki az engedély iránti kérelmét már a hatósághoz benyújtotta.

-----STARTING---POINT---VEGE---

A 45. §-hoz

A hatályba léptető rendelkezést tartalmazza.

A 46. §-hoz

A sarkalatossági záradékot tartalmazza.

A veszélyhelyzetre vonatkozó szabályozás módosítása az Alaptörvény 53. és 54. cikke alapján minősül sarkalatosnak, a polgári védelmi feladatokra és kötelezettségre vonatkozó szabályok módosítása sarkalatosságának alapja az Alaptörvény XXXI. cikk (5) bekezdése. Az adatkezelésre vonatkozó szabály módosítása érinti a gazdasági és anyagi szolgáltatási kötelezettségre vonatkozó alaptörvényi rendelkezést [Alaptörvény XXXI. cikk (6) bekezdése].

A 47. §-hoz

A jogharmonizációs záradékot tartalmazza.