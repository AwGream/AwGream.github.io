2016. évi XXXV. törvény indokolása

a postai szolgáltatásokról szóló 2012. évi CLIX. törvény módosításáról

-----STARTING---POINT---ALTALANOS--- 

A postai szolgáltatásokról szóló 2012. évi CLIX. törvény (a továbbiakban: Posta tv.) 2013. január 1-jei hatályba lépése óta a postai szolgáltatások fejlődésében jelentős és látványos fordulatot hozott az elektronikus kereskedelem hazai térnyerése, mely közvetlen hatással van a csomagpiac folyamatos növekedésére. Az elektronikus kommunikációs technológiák mindinkább felhasználóbaráttá válása és elterjedése egyúttal támogatja az elektronikus közigazgatási szolgáltatások kiterjesztését is, és az erre vonatkozó kormányzati szándék és lépések természetesen szükségessé teszik a hagyományos kommunikációs csatornák esetén - ide tartozóan a levélben való kommunikáció során - is az új technológiák adta lehetőségek kihasználását.

Összhangban az Európai Unió postai szabályozásával, a Posta tv. eredeti céljai között is szerepelt olyan keretrendszer kialakítása, mely kifejezetten figyelemmel van az új technológiák alkalmazásának lehetőségeire. A törvény hatályba lépése óta eltelt két év során immár megvalósult technológiafejlesztések és az ezekhez kapcsolódó felhasználói tapasztalatok némely ponton szükségessé teszik a hatályos szabályozás finomhangolását mind a csomagszolgáltatások, mind a levélszolgáltatások területén. Ezen módosítások a fogyasztói érdekek védelmét szolgálják, és egyúttal lehetőséget biztosítanak arra, hogy a postai szolgáltatók oly módon és olyan irányban fejlesszék technológiájukat, hogy azzal mindinkább meg tudjanak felelni az egyre növekvő igénybevevői elvárásoknak is.

Így a törvény - eredeti céljának megfelelően - a továbbiakban is megfelelő szabályozási kereteket ad egyrészről az egyetemes postai szolgáltatás révén a postai szolgáltatásokhoz való hozzáférés általános biztosításának, másrészről a hagyományos postai szolgáltatás megújításának is.

-----STARTING---POINT---RESZLETES---

Az 1. §-hoz

A módosítás az 54. § új (5) bekezdéséhez kapcsolódóan meghatározza a szoros kapcsolat fogalmát, továbbá megteremti az összhangot az Egyetemes Postaegyesület Egyezményének 2012. évi Dohai Kongresszuson elfogadott módosításával, melynek célja az esélyegyenlőség és a társadalmi szolidaritás előmozdítása érdekében, hogy a látássérültek részére kifejlesztett segédeszközöket és egyéb életvitelt segítő eszközöket (pl. fehérbot, nagyító, beszélő eszköz stb.) tartalmazó postai küldeményeket is a „vakok írásá”-val azonosan, ingyenesen lehessen postai küldeményként feladni.

A 2. §-hoz

A módosítás - összhangban a törvény alapvető céljaival - azon új elvárást támasztja, hogy az egyetemes szolgáltatás igénybevevői részére biztosítható legyen az új technológiákhoz való hozzáférés.

A 3. §-hoz

Az egyetemes postai szolgáltatást helyettesítő, illetve az egyetemes postai szolgáltatást nem helyettesítő szolgáltatások keretében feladható levélküldeményekkel kapcsolatos - általános forgalmi adóval terhelt - postai szolgáltatások díjának megfizetése postabélyeggel és nemzetközi válaszdíjszelvénnyel nem lehetséges. A pontosítás ezt egyértelműsíti.

A 4. §-hoz

Tekintettel arra, hogy a hitelintézetekről és a pénzügyi vállalkozásokról szóló 2013. évi CCXXXVII. törvény 7. § (3) bekezdése kifejezetten lehetővé teszi, hogy törvény bővítse a pénzügyi intézmény által üzletszerűen végezhető tevékenységek körét, ezért a kistelepülések lakosságának jobb kiszolgálása érdekében célszerűnek mutatkozik, hogy az egyetemes postai szolgáltatóval együttműködésben a pénzügyi intézmények is nyújthassanak meghatározott postai és azokhoz kapcsolódó szolgáltatásokat, így ennek megfelelően állandó postai szolgáltató helyként is működjenek. A törvényhozói célkitűzéssel összhangban ugyanakkor ez a felhatalmazás nem korlátlan, csak azokra a településekre vonatkozik, melyek bejelentett lakóhely szerinti népességszáma nem haladja meg a tízezret, valamint azon szolgáltatáskörre szorítkozik, mely a kistelepülésen élők érdekében biztosítja a postákon elérhető, széles körben igényelt szolgáltatások igénybevételét.

Az 5. §-hoz

A kézbesítésre vonatkozó pontosító, egyértelműsítő módosítás.

A 6. és 11. §-hoz

A törvény egyértelműsíti a postai közvetítő és a postai szolgáltató közötti, a postafiók-bérlethez kapcsolódó tevékenységük végzése során mutatkozó érdemi különbséget.

A törvény továbbá számos olyan rendelkezést tartalmaz, melyekre az elektronikus kereskedelem és elektronikus szolgáltatások térnyerése miatt és további fejlődése érdekében van szükség, kiemelten figyelembe véve a fogyasztók szempontjait.

A könyvelt postai küldemények sikertelen személyes kézbesítésére vonatkozó alapvető - a végrehajtási rendelet által azt részletesen kibontó egyes - rendelkezéseit csak részben tartalmazza a hatályos Posta tv. Ezek egyike a küldemény személyes átadással megkísérelt kézbesítésének sikertelensége esetén alkalmazandó értesítő elhelyezésére vonatkozó hiánypótló rendelkezés, amely a megfogalmazással egyidejűleg arra is lehetőséget nyújt, hogy - figyelemmel a technológiai fejlődésre, az új technológiák elterjedésére - a Kormány rendelete a nem nyomtatott formátumú címzetti értesítésre, az elektronikus megoldásokra vonatkozóan eltérő rendelkezéseket állapíthasson meg.

A törvény támogatja továbbá az elektronikus kereskedelmi szolgáltatások teljesítésében kialakult, és a fogyasztók szempontjából igen kedvező gyakorlatot, az automaták útján történő kézbesítést. A postai szolgáltató által létesített, a kézbesítést lehetővé tevő automatizált eszköznek minősül pl. a csomagautomata is, amelyek címként funkcionálnak. Ez esetben pedig a feladó is lehet az aki - tipikusan a címzettel történt előzetes egyeztetés alapján - a küldemény címzésének megállapításakor is kifejezetten rendelkezhet arról, hogy a csomagautomata útján történjen a kézbesítés.

A törvény lehetővé teszi azt is, hogy a távollévők között kötött szerződés megkötését követő küldeménytovábbítás során esetlegesen elveszett csomaggal kapcsolatos kártérítési igényt a címzett közvetlenül is érvényesíteni tudja.

A törvény lehetővé teszi továbbá, hogy a közfeladatot ellátó szervek iratkezelésének általános követelményeiről szóló kormányrendeletben meghatározott egységes kormányzati ügyiratkezelő rendszer érkeztető rendszerébe (KÉR) kézbesíthető postai küldemények vonatkozásában a joghatás beálltának időpontja egyértelműen megállapítható legyen.

Összhangban a Kormány azon törekvéseivel, melyek az elektronikus ügyintézés, valamint a technológiai fejlődés és az új technológiák igénybevételének kiterjesztésére vonatkoznak, indokolt, hogy a levélküldemények, hivatalos iratok kézbesítésekor, valamint az egyetemes postai szolgáltató által teljesített pénzkifizetéssel kapcsolatos szolgáltatások teljesítésekor alkalmazandó digitális technológia hitelességét biztosító keretek rögzítésre kerüljenek.

A 7. §-hoz

A kézbesítésre vonatkozó pontosító, egyértelműsítő módosítás.

A 8. §-hoz

A módosítás a hatályos Posta tv. belső ellentmondását oldja fel. Az utánküldés szolgáltatást érintő kárfelelősség vonatkozásában a Posta tv. - a postai küldemény megsemmisüléséhez, részleges vagy teljes elveszéséhez, megsérüléséhez, továbbá az időgarantált szolgáltatás késedelmes teljesítéséhez kapcsolódó kárfelelősség szabályozásához hasonlóan - speciális rendelkezéseket tartalmaz, e szabályok alkalmazását azonban értelmetlenné teszi a 44. § (4) bekezdés hatályban lévő rendelkezése, mely az általános szabályok alkalmazásának szükségességére utal.

A 9. §-hoz

Pontosító, egyértelműsítő módosítás. Mind a feladó, mind a szolgáltató, mind a címzett érdeke, hogy kereskedelmi értéket képviselő tárgy tartalmú küldemény esetén a feladó a valós értéket jelenítse meg az értéknyilvánítás-szolgáltatás igénybevétele során.

A 10. §-hoz

Nyelvtani pontosítás annak egyértelműsítését célozva, hogy a nem szerződésszerű teljesítéssel azonos következménye van a szolgáltatás teljesítése elmaradásának is.

A 12. §-hoz

Ha a közvetlenül vagy közvetve állami részesedéssel vagy irányítással működő, szoros kapcsolatban álló vállalkozások ugyanazon ügyfél adatait kezelik, akkor az ügyféladatok eltérő tartalmú kezelése olyan üzleti kockázatot jelent, aminek az elkerülése az állami vagyonnal való felelős gazdálkodás követelményével összhangban nyomós közérdek. Ez még inkább így van akkor, ha ezek a vállalkozások közös informatikai rendszert működtetnek. A személyes adatok helyességéhez emellett az érintetteknek is anyagi és erkölcsi érdeke fűződik. Az információs önrendelkezési jogról és az információszabadságról szóló 2011. évi CXII. törvény alapján a valóságnak meg nem felelő adatot az adatkezelő saját észlelése alapján is, illetve bárki kezdeményezésére helyesbíteni köteles az érintettek jogainak védelme és az adatok minőségére vonatkozó követelmény érvényesülése érdekében.

A törvény ennek megfelelően a 75%-s állami tulajdonban álló egyetemes postai szolgáltató számára előírja, hogy az ugyanazon ügyfél vonatkozásában az érintett adatkezelők kezelésében álló ügyfél azonosítását szolgáló adatok helyesbítésre kerüljenek abban az esetben, ha a közös informatikai rendszert üzemeltető adatfeldolgozó észleli, hogy az érintett adat megváltozott. Ebben az esetben nem éri érdemi érdeksérelem az érintett személyt vagy szervezetet, hiszen adatait csak azok a vállalkozások kezelhetik, melyek azokat - valamilyen tartalommal - jogszerűen kezelik, ugyanakkor a rendelkezés biztosítja az érintett helyesbítéshez fűződő jogának érvényesülését.

A 13. §-hoz

A módosítás a hatályos Posta tv. 57. § (2) bekezdésével való összhang megteremtését szolgálja.

A 14. §-hoz

Nyelvtani pontosítás.

-----STARTING---POINT---VEGE---

A 15. §-hoz

Hatályba léptető rendelkezés.

A 16. §-hoz

Jogharmonizációs záradék.