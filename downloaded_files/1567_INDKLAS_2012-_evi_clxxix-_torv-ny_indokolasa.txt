2012. évi CLXXIX. törvény indokolása

egyes gazdasági és pénzügyi tárgyú törvények módosításáról

-----STARTING---POINT---ALTALANOS--- 

A törvény az állami vagyonról szóló törvényt, a nemzeti vagyonról szóló törvényt, a Magyarország gazdasági stabilitásáról szóló törvényt és a közművezetékek adójáról szóló 2012. évi CLXVIII. törvényt a részletes indokolásban meghatározott szempontokra tekintettel módosítja.

-----STARTING---POINT---RESZLETES---

Az 1. §-hoz

A törvénymódosítás az állami tulajdonosi jogokat gyakorló szervezeteknél a lakosság alapvető közszolgáltatásokkal való ellátása érdekében meghozandó döntésekhez a közérdeket és az ellátásbiztonságot célzó alapelvet mond ki.

A 2. §-hoz

Az 5 ezer fő alatti települések adósságát az állam 2012-ben 100%-ban konszolidálja. Ennek keretében ezen önkormányzatok likvid hiteleit is még az idén kifizeti, így csak az 5 ezer fő feletti önkormányzatok likvid hiteleinek meghosszabbítása, átalakítása lesz szükséges az idén.

Az 5 ezer fő feletti települések önkormányzatainak adóssága 2013 első felében kerül konszolidálásra. Addig is azonban szükség van arra, hogy a likvid hiteleiket 2012-ben visszatörleszteni nem tudó önkormányzatok - a törvényellenes állapotot elkerülendő - kormányzati engedély nélkül meghosszabbíthassák ezek futamidejét. Ezt a hosszabbítást - engedély nélkül - legkésőbb 2013. június 30-áig teszi lehetővé a törvény, mivel eddigre fog lezárulni az érintett önkormányzatok adósságkonszolidációja. A törvény arról is rendelkezik, hogy az önkormányzatok csak a fennálló hiteleiket újíthatják meg. Így az adósságállomány növelésével járó ügyletek, illetve a 2013. június 30-át követő időpontra szóló meghosszabbítások továbbra is engedélykötelesek maradnak.

Az engedély elhagyására azért van szükség, mivel az engedély iránti kérelmet késedelmesen beadó önkormányzatok az elbírálás időigénye miatt már nem tudnák időben megkötni a szükséges ügyeleteiket.

A módosítás kiterjed az önkormányzatok fennálló olyan folyószámla hiteleire is, amelyek szerződése áthúzódik a 2013. évre. Ezek esetében - 2012. december 31-ére vonatkozóan egyszeri alkalommal - nem kell a likvidhitelek összegét megszüntetni, vagyis visszatörleszteni vagy átkonvertálni.

A 3. §-hoz

A nemzeti vagyonról szóló 2011. évi CXCVI. törvény 17. §-ának e törvénnyel megállapított (4) és (5) bekezdésében foglalt törvényi rendelkezés arra figyelemmel került megfogalmazásra, hogy a nemzetközi pénz-, illetve tőkepiacon megvalósuló ügyletek során az adott piacon irányadó szokások, illetve szabályok alapján van lehetőség az ügyletek lebonyolítására. Ennek megfelelően az ilyen típusú tranzakciók végrehajthatósága érdekében indokolt a kivételes eltérést engedő rendelkezés törvénybe foglalása. Garanciális rendelkezés ugyanakkor, hogy az ilyen ügyletekhez kapcsolódóan megkötésre kerülő szerződést magyar nyelven is alá kell írni.

A 4. §-hoz

Az Országgyűlés - az arányos közteherviselés elvére figyelemmel - 2012. november 20-i ülésnapján fogadta el a közművezetékek adójáról szóló 2012. évi CLXVIII. törvényt. Az elfogadott törvény több adómentességet, adókedvezményt fogalmaz meg. A törvényhez benyújtott módosító indítványok elfogadása következményeként mentes az adó alól a földgázellátásról szóló törvény szerinti szállítási rendszerirányító, valamint a villamos energiáról szóló törvény szerinti átviteli rendszerirányító tulajdonában álló közművezeték is. Bár e közművezetékek - ahogyan azt a módosító indítvány indokolása megfogalmazza - stratégiai jelentőségűek, azonban tulajdonosaik képesek az adó megfizetésére. Az arányos közteherviselés elvéből tehát az következik, hogy e mentességek ne illessék meg az érintett adóalanyokat.

A törvény erre figyelemmel elrendeli, hogy a közművezetékek adójáról szóló törvénynek a földgázellátásról szóló törvény szerinti szállítási rendszerirányító, valamint a villamos energiáról szóló törvény szerinti átviteli rendszerirányító tulajdonában álló közművezeték mentességét megfogalmazó rendelkezései ne lépjenek hatályba.

-----STARTING---POINT---VEGE---

Az 5. §-hoz

A hatálybalépéséhez szükséges rendelkezéseket állapítja meg.