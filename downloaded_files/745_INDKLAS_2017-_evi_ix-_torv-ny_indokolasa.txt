2017. évi IX. törvény indokolása

a Magyarország Kormánya és az Iraki Köztársaság Kormánya között a jövedelem- és a vagyonadók területén a kettős adóztatás elkerüléséről és az adóztatás kijátszásának megakadályozásáról szóló Egyezmény kihirdetéséről

-----STARTING---POINT---ALTALANOS---

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az adóegyezmény megkötése kedvezőbb, áttekinthetőbb gazdasági és jogi hátteret biztosít mindkét szerződő fél befektetői számára.

A Kormány 1079/2016. (II. 25.) Korm. határozata adott felhatalmazást az Egyezmény aláírására, amire 2016. november 22-én, Budapesten került sor.

A Magyarország és Irak között megkötött kettős adóztatás elkerüléséről szóló Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban. Az Egyezmény hatálya a jövedelem- és a vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását oly módon, hogy meghatározza, hogy az egyes jövedelemfajták és vagyontípusok tekintetében melyik szerződő félnek milyen körben van adóztatási joga.

Az Egyezmény a szerződő felek illetékes hatóságai számára információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg az Egyezmény rendelkezéseinek.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

-----STARTING---POINT---RESZLETES---

Részletes indokolás

Az Iraki Köztársasággal megkötött kettős adóztatás elkerüléséről szóló Egyezmény alapvetően az OECD Modellegyezmény szabályait követi és a jövedelem-és vagyon kettős adóztatásának elkerülése vonatkozásában megfelel a magyar szerződéskötési gyakorlatnak.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles magyar és angol nyelvű szövegét tartalmazza.

Az Egyezmény főbb rendelkezései a következők:

- 2. Cikk: Az Egyezmény hatálya a jövedelem- és a vagyonadókra terjed ki.

- 4. Cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg.

- 5. Cikk: Építkezési tevékenység esetében 9, míg a szolgáltatások nyújtása esetén 6 hónap után keletkezik telephely. A szénhidrogénekkel kapcsolatos feltárási, kitermelési és kiaknázási tevékenységek egy hónap után keletkeztetnek telephelyet.

- 8. Cikk: Hajók vagy légi járművek nemzetközi forgalomban történő üzemeltetéséből szerzett nyereség a vállalkozás tényleges üzletvezetési helyének államában adózik.

- 10. Cikk: Az osztalék forrásadója 5%.

- 11. Cikk: A kamat forrásadója 5%, meghatározott kivételekkel, amelyek esetében nincs forrásadó.

- 12. Cikk: A jogdíj forrásadója 5%.

- 13. Cikk 2. bekezdés: Az egyik Szerződő Állam belföldi illetőségű személyének olyan részvények elidegenítéséből származó nyeresége, amely értékének több mint 50 százaléka a másik Szerződő Államban fekvő ingatlan vagyonból származik, megadóztatható ebben a másik államban.

- 16. Cikk 3. bekezdés: Amennyiben az egyik Szerződő Államban belföldi illetőségű előadóművész vagy sportoló a másik Szerződő Államban kifejtett tevékenységét döntően az elsőként említett Szerződő Állam közalapjaiból finanszírozzák, a jövedelem a tevékenység kifejtésének államában mentes lesz az adó alól.

- 20. Cikk 2. bekezdés: A vendégtanár nem adóztatható a fogadó államban kapott díjazás után, ha tanítás céljából egy évet meg nem haladó időtartamra utazik a fogadó államba.

- 23. Cikk 2. bekezdés: A kettős adóztatás elkerülésére iraki részről a beszámítás módszerét alkalmazzák.

- 26. Cikk: Az illetékes hatóságok közötti teljes körű adóügyi információcseréről rendelkezik.

- 28. Cikk: Az Egyezmény kedvezményei nem biztosíthatók, ha a releváns tények, körülmények alapján az igazolható, hogy bármely megállapodás vagy ügylet elsődleges célja az Egyezmény kedvezményének elérése volt.

- 30. Cikk: Magyarország európai uniós tagságára utal.

- 31. Cikk: Az Egyezmény hatálybalépéséről és módosításáról rendelkezik.

- 32. Cikk: Az Egyezmény felmondásáról rendelkezik.

A 4. §-hoz

Az első három bekezdése a törvény hatálybalépéséről rendelkezik, a negyedik bekezdés a törvény végrehajtásáért felelős minisztert nevezi meg.