2001. évi LIX. törvény indokolása

a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

A visszaélés jövedékkel büntetőjogi tényállása nem most kerül be először a hatályos Büntető Törvénykönyvbe (Btk.). A tényállás egyidős volt a Btk-val. 1996-ban történt hatályon kívül helyezéséig csak egyszer, az 1993. évi XVII. törvény 75. §-ával történt technikai jellegű módosítás a szövegen, mely a javító-nevelő munka helyett a közérdekű munka büntetést vezette be.

A visszaélés jövedékkel tényállását az 1996. évi LII. törvény 38. §-a helyezte hatályon kívül. A törvény indokolása szerint a hatályon kívül helyezésre az alábbi magyarázatot adta: „A jövedéki szabályozásról és ellenőrzésről, valamint a bérfőzési szeszadóról szóló 1993. évi LVIII. törvényt a Parlament az elmúlt időszakban több esetben módosította, jelentősen szigorította a jövedéki ellenőrzés szabályait, valamint az alkalmazható szankciókat. Ezek a módosítások, valamint az, hogy a jövedékkel visszaélés bűncselekménye minden esetben adóelvonással jár és így a Btk. 310. §-ában meghatározott adó-, társadalombiztosítási csalás is megvalósul, a jövedékkel visszaélés önálló törvényi tényállásban történő szabályozását indokolatlanná teszik, ezért a törvény hatályon kívül helyezi a jövedékkel visszaélés bűncselekményét.”

A tényállás hatályon kívül helyezése óta eltelt időben új jövedéki törvény született: a jövedéki adóról és a jövedéki termékek forgalmazásának különös szabályairól szóló 1997. évi CIII. törvény. A jogalkalmazói tapasztalatok az elmúlt öt évben azt mutatták, hogy nem elegendők a jövedéki törvény nyújtotta bármilyen súlyos pénzügyi jellegű, közigazgatási szankciók, mivel azok olyan vagyontalan személyek „alkalmazásával” könnyen kijátszhatóak, akikkel szemben - éppen vagyoni helyzetük miatt - az említett szankciók nem hajthatóak végre.

Jelenleg nem büntethetők a jövedéki törvényben szabályozott, jövedéki terméknek nem minősülő, de a jövedéki termékek előállításához, illetve forgalomba hozatalához szükséges alapanyagokkal, eszközökkel történő visszaélések, mint például a borhamisításhoz használt cukorcefre előállítása, tárolása, illegális lepárló berendezések készítése, forgalomba hozatala, zár- és adójegyek jogellenes előállítása; pedig a jövedéki adó megfizetésének biztosításához fűződő érdekek ezt indokolttá teszik.

A fentiek alapján indokolt a visszaélés jövedékkel büntető tényállásának, az új jövedéki törvényhez igazodó, a jogalkalmazói tapasztalatokat figyelembe vevő új szöveggel történő visszaillesztése a Btk.-ba.

A törvény a jövedéki szabályok megsértését széles körben szankcionálja. A jövedéki törvény a jövedéki termékek előállításának, megszerzésének és tartásának, valamint forgalomba hozataluk rendjét szabályozza. Az 1. § visszaélés jövedékkel alcímmel e rend megsértőit rendeli büntetni.

A törvény 2. §-a szerinti jövedéki orgazdaság az e rend megsértésével a jövedéki adózás alól elvont termék további forgalmazását, felhasználását kívánja megakadályozni, míg a 3. § lényegében a jövedékkel visszaélés előkészületének saját képi bűncselekményként történő szankcionálását jelenti.

-----STARTING---POINT---RESZLETES---

Az 1-2. §-hoz

A törvény 1. §-a az 1996-ban hatályon kívül helyezett rendelkezés szerkezetét veszi alapul, azonban tekintettel van az 1997. évi CIII. törvény rendelkezéseire, egyben törekszik arra, hogy ahol lehetséges, a hatályos Btk. már használt és elfogadott fordulatait alkalmazza.

A minősített esetek követik az adó-, társadalombiztosítási csalás minősített eseteinek rendszerét - azzal a különbséggel, hogy ebben az esetben külön minősített esetet képez a különösen jelentős értékre történő elkövetés -, az alkalmazható szankciók is megegyeznek. Ez egyértelművé teszi, hogy a jövedéki szabályok megszegésével történő adóbevétel csökkentés nem az „általános” adócsalás, hanem e speciális tényállás szerint minősül. Az elkülönítést indokolttá teszi a jövedéki adó kiszabásának, bevallásának és ellenőrzésének speciális, a többi adónemtől eltérő rendszere.

Az 1996. évi LII. törvénnyel hatályon kívül helyezett szabályozástól eltérően a törvény a más által a jövedéki ellenőrzés alól elvont termék megszerzését, tartását, felhasználását, átadását, forgalomba-hozatalát, mivel valójában orgazda-szerű elkövetésről van szó, önálló bűncselekményként szabályozza „jövedéki orgazdaság” alcímmel.

A minősített esetek rendszere annyiban különbözik az 1. §-tól, hogy a jövedéki orgazdaságnál a nagyobb értékre történő elkövetés nem jelent minősített esetet, az beolvad az alapesetbe, ennek megfelelően a minősített esetek rendszere a jelentős értéknél kezdődik. Így a büntetési tételkeretek emelkedése megáll a két évtől nyolc évig terjedő szabadságvesztésnél. Ennek oka, hogy a jövedéki orgazdaságnál a minősített esetek rendszere nem a jövedéki adóbevételen, hanem a jövedéki termék értékén alapszik, ami értelemszerűen magasabb összegeket jelent.

Így az azonos mennyiségű termékre elkövetett jövedékkel visszaélés, illetve jövedéki orgazdaság fenyegetettségének összehasonlítása esetén, ez utóbbi nagyon gyakran súlyosabban minősülne a jövedékkel visszaéléshez képest. Ezt kívánja korrigálni a minősített esetek eltérő rendszere.

A 3. §-hoz

A 3. § szerkezetében az 1998. évi LXXXVII. törvénnyel a Btk.-ba került kábítószer készítésének elősegítése tényállásához hasonlít. Ez a rendelkezés a teljesebbé teszi a büntetőjogi védelmet, mivel az 1. §-ban meghatározott alaptényálláshoz képest előkészületnek minősülő elkövetési magatartásokat sui generis, befejezett bűncselekményként szankcionál.

A tényállás szövege nem nevesít külön, egyes, a jövedékkel való visszaélésre alkalmas alapanyagokat, eszközöket, hanem általában szankcionálja minden olyan a jövedéki termékek forgalmazásáról szóló törvényben vagy a felhatalmazásán alapuló jogszabályban meghatározott berendezés, készülék, eszköz alapanyag előállítását, megszerzését, tartását, forgalomba hozatalát mely a jövedéki jogszabályok megszegésével történik.

Az (1) bekezdés második fordulata a zárjegy és adójegy jogellenes előállítását, megszerzését, tartását szankcionálja. A Btké. 25. §-a szerint az adó- és zárjegy is bélyegnek minősül, így forgalomba hozatala, illetve a forgalomba hozatal céljából történő előállítás bélyeghamisítást valósít meg.

Alapanyagon érteni kell minden a jövedéki törvényben, vagy a felhatalmazásán alapuló jogszabályban szabályozott, jövedéki termék előállítására alkalmas anyagot, így például az 1997. évi CIII. tv. 51. § (2) bekezdésben szereplő cukorcefrét is. A tényállás akként nyert megfogalmazást, hogy a visszaélés jövedékkel bűncselekményének elkövetéséhez használt alapanyagok, eszközök, módszerek változása lehetőleg ne igényelje a büntetőjogi rendelkezés módosítását.

A 4. §-hoz

Tekintettel arra, hogy a jövedéki termékekkel kapcsolatos tevékenységeket a vámhatóság engedélyezi és ellenőrzi, a törvény a Btk.. e bűncselekményeinek nyomozását a Vám- és Pénzügyőrség hatáskörébe utalja.

Az 5. §-hoz

Az adó-, társadalombiztosítási csaláshoz hasonlóan a törvény, a Btké. módosításával, kiveszi a bűncselekmények közül az 50.000 Ft. vagy az alatti értékre elkövetett jövedéki orgazdaságot, egyben meghatározza a jelentős mennyiségű alapanyag és zárjegy fogalmát. Az adójegy esetében a Btk. 138/A. §-ban meghatározott jelentős érték alkalmazható, mivel az adójegy önmagában megtestesíti a fizetendő jövedéki adót.

-----STARTING---POINT---VEGE---

A 6. §-hoz

A 6. § a törvény hatályba lépéséről rendelkezik.