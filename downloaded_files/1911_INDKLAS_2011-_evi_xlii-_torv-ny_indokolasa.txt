2011. évi XLII. törvény indokolása

az egyrészről az Európai Közösségek és tagállamai, másrészről a Kirgiz Köztársaság közötti partnerség létrehozásáról szóló Parnerségi és Együttműködési Megállapodás, valamint az ahhoz csatolt jegyzőkönyvek kihirdetéséről

Általános indokolás

A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. Ugyanezen szabályok vonatkoznak a 2005. évi CVII. törvénnyel kihirdetett, a Belga Királyság, a Cseh Köztársaság, a Dán Királyság, a Németországi Szövetségi Köztársaság, az Észt Köztársaság, a Görög Köztársaság, a Spanyol Királyság, a Francia Köztársaság, Írország, az Olasz Köztársaság, a Ciprusi Köztársaság, a Lett Köztársaság, a Litván Köztársaság, a Luxemburgi Nagyhercegség, a Magyar Köztársaság, a Máltai Köztársaság, a Holland Királyság, az Osztrák Köztársaság, a Lengyel Köztársaság, a Portugál Köztársaság, a Szlovén Köztársaság, a Szlovák Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai), valamint a Bolgár Köztársaság és Románia között a Bolgár Köztársaságnak és Romániának az Európai Unióhoz történő csatlakozásáról szóló szerződéshez csatolt a Bolgár Köztársaság és Románia Európai Unióba történő felvételének feltételeiről és részletes szabályairól szóló Jegyzőkönyv 6. cikk (2) bekezdés második albekezdése alapján a Románia és Bulgária csatlakozásáról rendelkező Jegyzőkönyvre is. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni.

Jelen törvény célja az egyrészről az Európai Közösségek és tagállamai, és másrészről a Kirgiz Köztársaság közötti partnerség létrehozásáról szóló Partnerségi és Együttműködési Megállapodás (a továbbiakban: Megállapodás), az egyrészről az Európai Közösségek és azok tagállamai, másrészről a Kirgiz Köztársaság közötti partnerség létrehozásáról szóló partnerségi és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozására figyelemmel készült Jegyzőkönyv (a továbbiakban: 1. Jegyzőkönyv), valamint az egyrészről az Európai Közösségek és tagállamai és másrészről a Kirgiz Köztársaság közötti partnerség létrehozásáról szóló partnerségi és együttműködési megállapodáshoz a Bolgár Köztársaságnak és Romániának a partnerségi és együttműködési megállapodáshoz történő csatlakozásának figyelembevételéről szóló Jegyzőkönyv (a továbbiakban: 2. Jegyzőkönyv; együttesen: a jegyzőkönyvek) kihirdetése.

Az Európai Unió és a Kirgiz Köztársaság kapcsolatát jelenleg az Európai Közösségek és tagállamai, valamint a Kirgiz Köztársaság közötti partnerség létrehozásáról szóló partnerségi és együttműködési, 1995. február 9-én Brüsszelben aláírt, 1999. július 1-jétől hatályba lépett megállapodás szabályozza. Az Európai Unió és Kirgizisztán együttműködése szorosabbra vált az Európai Unió Közép-Ázsia stratégiájának (2007-2013) az elfogadásával és folyamatos érvényesítésével. Mind a partnerségi és együttműködési megállapodás, mind a Közép-Ázsia stratégia legfőbb prioritása az európai és a közép-ázsiai stabilitás és jólét biztosítása. Az EU és a Kirgiz Köztársaság közötti partnerség létrehozásáról szóló partnerségi és együttműködési megállapodás olyan prioritásokra összpontosít, mint az emberi jogi párbeszéd és a demokratikus fejlődés előmozdítása; a piacgazdasági, pénzügyi, kutatási, oktatási, környezetvédelmi és vízgazdálkodási szektor és együttműködés fejlesztése, a határigazgatási szervekkel, a kábítószerügyi hatóságokkal való együttműködés kibővítése, a jogharmonizáció elősegítése. Az Európai Unió és Kirgizisztán közötti partnerségi együttműködés jelentősége minden bizonnyal nőni fog, számos területet és lehetőséget kínálva az Uniónak, illetve Magyarországnak a szorosabb együttműködésre. A közép-ázsiai országok közül Kirgizisztánnal valósul meg a legtöbb együttműködési projekt. A kapcsolatok jövőbeni alakulása jelentős részben a kirgiz belső helyzet konszolidációjától függ.

Jelen Megállapodás egy úgynevezett Partnerségi és Együttműködési Megállapodás (PEM). Ilyen Megállapodást az Európai Közösség Kelet-Európa és Közép-Ázsia országaival, a volt Szovjetunió utódállamaival, így Oroszországgal, Ukrajnával, Moldáviával, Örményország, Grúziával, Üzbegisztánnal, Azerbajdzsánnal, Kazahsztánnal és jelen esetben a Kirgiz Köztársasággal kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás és a Jegyzőkönyvek a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a mind a Megállapodást, mind pedig a Jegyzőkönyveket törvénnyel ki kell hirdetni.

A Megállapodás előtérbe helyezi a közösen vallott alapvető értékeket, mint az EU-kirgiz kapcsolatok legfontosabb összetevőit. Meghatározza az intézményesített politikai párbeszéd kereteit; megállapítja a legfontosabb közös célokat a kereskedelem és befektetési politika, a harmonikus gazdasági kapcsolatok, a fenntartható fejlődés, a gazdasági, szociális, tudományos-technológiai és kulturális együttműködés fejlesztése területén. A Megállapodás fontos eszköz az kirgiz és az uniós jogrendszer harmonizációjának elősegítésére annak érdekében, hogy a Kirgiz Köztársaság minél közelebb kerüljön az EU-hoz.

A Megállapodás 99 cikkből, 2 db mellékletből, egy Jegyzőkönyvből, egy záróokmányból és 5 db (együttes) nyilatkozatból áll.

A Megállapodás mind politikai, mind pedig gazdasági kapcsolatokban kiemelt szerepet tölt be az Európai Unió és a tagállamok, így Magyarország számára is. A politikai párbeszéd intézményesítésével hozzájárul az adott harmadik állam demokratikus fejlődéséhez, és segítik a kapcsolatok elmélyítését.

A törvénytervezet részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

Részletes indokolás

Az 1., 3. és 5. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4. és 6. §-hoz

A Megállapodás 99 cikkből, 2 db mellékletből, egy Jegyzőkönyvből, egy záróokmányból és 5 db (együttes) nyilatkozatból áll.

Az 1. cikk meghatározza az Európai Unió és a Kirgiz Köztársaság közötti partnerség célkitűzéseit:

Megfelelő keret biztosítása a Felek közötti politikai párbeszédhez, amely lehetőséget nyújt a politikai kapcsolatok továbbfejlesztésére;

- a Kirgiz Köztársaság azon törekvéseinek támogatása, amelyek demokráciájának, megszilárdítására és gazdaságának fejlesztésére, valamint a piacgazdaságra való áttérés befejezésére irányulnak;

- a Felek közötti kereskedelmi, befektetési és a harmonikus gazdasági kapcsolatok előmozdítása, s ezáltal a fenntartható gazdasági fejlődésük elősegítése;

- a jogalkotási, gazdasági, szociális, pénzügyi, polgári tudományos, technológiai és kulturális együttműködés alapjának megteremtése.

I. cím: Általános Elvek. (2-3 cikk) felsorolja az EU és a Kirgiz Köztársaság bel- és külpolitikájának, valamint partnerségének lényeges alkotóelemeit, irányadónak tekintendő elveit és szempontjait.

II. cím: Politikai Párbeszéd. (4-7 cikk) kitér a politikai párbeszéd kialakítandó formáira.

III. cím: Áruforgalom. A 8-18. cikk az áruk és szolgáltatások behozataláról, kiviteléről, vámkezeléséről, fizetési módjáról, értékestéséről, a legnagyobb kedvezmény elvének kölcsönös biztosításáról, a vonatkozó szabályok és előírások alkalmazásáról, a kishatárforgalom megkönnyítéséről, továbbá a nukleáris anyagok esetleges kereskedelmének szabályairól szól.

IV. cím: Az Üzleti Vállalkozásokat és a Befektetést Érintő Rendelkezések. I. Fejezet: Munkaügyi Feltételek. A 19-22. cikk a kölcsönös munkavállalási feltételeket szabályozza. II. FEJEZET: A TÁRSASÁGOK LETELEPEDÉSÉT ÉS MŰKÖDÉSÉT ÉRINTŐ FELTÉTELEK, illetve a társaságok létrehozásával és működtetésével kapcsolatos fogalmak a 23-30. cikkben kerülnek meghatározásra. III. FEJEZET: HATÁROKON ÁTNYÚLÓ SZOLGÁLTATÁSNYÚJTÁS A KÖZÖSSÉG ÉS A KIRGIZ KÖZTÁRSASÁG KÖZÖTT. Ennek a fejezetnek a 31-34. cikke a felek közötti szárazföldi, tengeri-folyami szállítási/szállítmányozási szolgáltatások nyújtását szabályozza. IV. FEJEZET: ÁLTALÁNOS RENDELKEZÉSEK. A fejezethez tartozó 35-41. cikk a kirgiz társaságok közösségi leányvállalatainál vagy fióktelepeinél, a közösségi társaságok kirgiz leányvállalatainál vagy fióktelepeinél, a kirgiz társaságoknál vagy kirgiz társaságok közösségi leányvállalatainál vagy fióktelepeinél alkalmazandó, illetve foglalkoztatandó személyekre/munkavállalókra vonatkozó feltételekről, jogszabályokról, ideiglenes munkaszerződésekről szól. V. FEJEZET. FOLYÓ FIZETÉSEK ÉS TŐKE A 42. cikk a Közösségben és a Kirgiz Köztársaságban honos személyek közötti, az áruforgalommal, valamint a szolgáltatások és személyek mozgásával összefüggő, a Megállapodás rendelkezéseivel összhangban teljesítendő folyó fizetésekről, illetve a kívánatosnak tartott monetáris és árfolyam politikáról rendelkezik. VI. FEJEZET. A SZELLEMI, IPARI ÉS KERESKEDELMI TULAJDON OLTALMA. A szóban forgó kérdésről a 43. cikk rendelkezik.

V. cím: Jogalkotási Együttműködés. A szóban forgó együttműködésről a 44. cikk rendelkezik.

VI. cím: Gazdasági Együttműködés. A 45-69. cikk a gazdaságpolitikai, az áruforgalom és szolgáltatások kereskedelme területén kialakítandó, az ipari, a beruházás-fejlesztési és beruházás-védelmi, a közbeszerzési, a szabványok és megfelelőség-értékelése terén folytatandó, a bányászati és nyersanyag-gazdálkodási, a műszaki-tudományos, az oktatási és szakképzési, a mezőgazdasági és az agráripari, az energetikai és energiapolitikai, a környezetvédelmi, katasztrófavédelmi és vonatkozó jogalkotási, a közlekedési, közúti, vasúti, légi, vízi közlekedési/szállítási, a kombinált fuvarozási, a közös kutatás-fejlesztés támogatási, privatizációs, statisztikai, kommunikációs, regionális fejlesztési, kis- és középvállalkozások közötti, az illegális tevékenységek elleni, szociális stb. együttműködésről rendelkezik.

VII. cím: Kulturális Együttműködés. A 70. cikk a felek kulturális együttműködéséről rendelkezik.

VIII. cím: Pénzügyi Együttműködés a Technikai Segítségnyújtás Területén. A 71-74 cikk a kirgiz gazdasági transzformációhoz nyújtandó ideiglenes pénzügyi támogatásról, vonatkozó programok működtetéséről, továbbá a tagállamoktól, más országoktól és nemzetközi szervezetektől, például a Nemzetközi Újjáépítési és Fejlesztési Banktól, valamint az Európai Újjáépítési és Fejlesztési Banktól származó hozzájárulások lehetőségéről szól.

IX. cím: Intézményi, Általános és Záró Rendelkezések. A 75- 99. cikk a Megállapodás érvényesítésével kapcsolatosan többek között arról rendelkezik, hogy a Megállapodással Együttműködési Tanács jön létre, amely felügyeli a Megállapodás végrehajtását. Az Együttműködési Tanács miniszteri szinten ül össze évente egy alkalommal. Az Együttműködési Tanács eljárási szabályzatában meghatározza az együttműködési bizottság feladatait, amelyek magukban foglalják az Együttműködési Tanács üléseinek előkészítését és a bizottság működésének módját. A Megállapodást egyrészről azokon a területeken kell alkalmazni, amelyeken az Európai Közösséget, az Európai Szén- és Acélközösséget, valamint az Európai Atomenergia-közösséget létrehozó szerződések alkalmazandóak, az azokban a szerződésekben meghatározott feltételekkel, másrészről a Kirgiz Köztársaság területén. A Megállapodással parlamenti együttműködési bizottság jön létre. E fórum a kirgiz Parlament és az Európai Parlament tagjai számára biztosít lehetőséget a találkozásra és a véleménycserére. A Megállapodás letéteményese az Európai Unió Tanácsának főtitkára. A megállapodást a Felek saját eljárásaiknak megfelelően hagyják jóvá. A Megállapodás az azt a napot követő második hónap első napján lép hatályba, amelyen a Felek értesítik az Európai Unió Tanácsának főtitkárát az első bekezdésben említett eljárások befejezéséről. Hatálybalépésétől, a Kirgiz Köztársaság és a Közösség közötti kapcsolatok vonatkozásában, e megállapodás váltja föl az Európai Gazdasági Közösség, az Európai Atomenergia-közösség és a Szovjetunió között Brüsszelben, 1989. december 18-án aláírt, a kereskedelemről, valamint a gazdasági és kereskedelmi együttműködésről szóló megállapodást. A Megállapodás az első alkalommal 10 évre jön létre, időbeli hatálya évről évre automatikusan meghosszabbodik, kivéve, ha az egyik Fél a lejárat előtt hat hónappal írásban értesíti a másik Felet a Megállapodás felmondásáról.

A Megállapodáshoz kapcsolódik a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 15 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felfedésében és kivizsgálásában. A Jegyzőkönyv alkalmazására illetékes közigazgatási hatóságoknak a Jegyzőkönyvben meghatározott vámügyi segítségnyújtást kell alkalmazniuk.

A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtási kötelezettség alóli kivételeket, kijelölve a jogsegélynyújtás korlátait.

A 14. cikk rendelkezik arról, hogy a felek a Jegyzőkönyv alkalmazásával egyrészről a Kirgiz Köztársaság központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 15. cikk szerint a Jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és a Kirgiz Köztársaság között került vagy kerülhet megkötésre. A Kirgiz Köztársaság és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet (1. Jegyzőkönyv) kötött a Kirgiz Köztársasággal.

Ezen Jegyzőkönyv révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak Az Európai Közösségek és a tagállamok, valamint a Kirgiz Köztársaság közötti partnerségről szóló partnerségi és együttműködési megállapodásnak.

Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a Megállapodás, mind a Jegyzőkönyv kihirdetése.

A Jegyzőkönyvet a Kirgiz Köztársaság, valamint a tagállamok nevében az Európai Unió Tanácsának képviselői 2004. április 30-án írták alá és a jóváhagyó okiratok letétbe helyezése után 2006. június 1-jén lépett hatályba. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv (2. Jegyzőkönyv) kihirdetése is.

A Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Megállapodás részes feleivé válnak.

A Jegyzőkönyv 2. cikke arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

E Jegyzőkönyv, annak 3. cikke alapján a Megállapodás szerves részét képezi.

A 2. Jegyzőkönyvet 2008. június 6-án írták alá. Ez a Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária a partnerségi és együttműködési megállapodás részes feleivé válnak.

A 2. cikk kimondja, hogy a Jegyzőkönyv a Megállapodás szerves részét képezi, a 3. cikk pedig a lefolytatandó belső eljárásról rendelkezik. Az 4. cikk a hatályba lépés kérdését rendezi, míg a 6. cikk a nyelvi változatokról szól.

A 7. §-hoz

Tekintve, hogy jelen esetben olyan megállapodásról, illetve jegyzőkönyvekről van szó, melyek már hatályban vannak, így azoknak csak kihirdetése szükséges. Ennek megfelelően a 7. § alapján a törvény a kihirdetést követő nyolcadik napon hatályba lép.