2013. évi LIII. törvény indokolása

a nemzeti eszközkezelővel kapcsolatos egyes törvények módosításáról

-----STARTING---POINT---ALTALANOS--- 

Az Országgyűlés a hitelszerződésből eredő kötelezettségeiknek eleget tenni nem tudó, rászorult természetes személyek lakhatási problémáinak megoldása, valamint a gazdasági válság hatásainak tompítása érdekében megalkotta a hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvényt (a továbbiakban: Net. tv.).

A Net. tv. alapján a Nemzeti Eszközkezelő Zrt. ellátja a Net.tv.-ben meghatározott feladatokat, így többek között a hiteladós által megvételre felajánlott lakóingatlant az állam nevében és javára megvásárolja, továbbá gyakorolja ezen lakóingatlanok és a lakhatási célú ingatlanok felett a vagyonkezelői jogokat.

A Kormány a Nemzeti Eszközkezelő működésével kapcsolatos egyes feladatokról szóló 1641/2012. (XII. 19.) Korm. határozatában felhívta a nemzeti fejlesztési minisztert, hogy a nemzetgazdasági miniszter bevonásával vizsgálja meg a Net. tv. módosításának szükségességét és 2013. február 28. napjáig gondoskodjon a törvénymódosítás tervezetének a Kormány részére történő benyújtásáról.

A törvénymódosítás célja, hogy rendelkezzen a Nemzeti Eszközkezelő Zrt. (a továbbiakban: Eszközkezelő) programjába (a továbbiakban: NET program) kerülés jogosultsági feltételeinek bővítésére. A bővítés célja egyrészről, hogy felgyorsuljon a NET program, 2014-re feltölthető legyen a 25 ezres ingatlankeret, másrészről pedig a rendszer igazságosabbá váljon. A törvénymódosításban kezelik továbbá az Eszközkezelő gyakorlati tapasztalatai során felmerült problémákat. Az Eszközkezelő eddigi működése elegendő időt biztosított arra, hogy a gyakorlati tapasztalatok alapján a tevékenységét szabályozó rendelkezések módosításra kerüljenek.

A Net. tv. felülvizsgálata eredményeként megfogalmazott módosítások céljai, főbb elemei:

1. A jogosultsági feltételek módosításával a hiteladósok szélesebb köre számára nyílik lehetőség az általa lakott ingatlan állam részére történő értékesítésére, ezzel több háztartás számára válik megoldottá a lakhatás biztosítása.

2. Az Ócsai Szociális Családiház-építési Program keretében épülő lakhatási célú ingatlanokra vonatkozó rendelkezések pontosításra kerülnek.

3. A módosítások elősegítik a Net. tv. gyakorlati alkalmazását, az abban foglaltak végrehajtását.

-----STARTING---POINT---RESZLETES---

Az 1. §-hoz

A „hiteladós” definíció változtatása kettős célt szolgál. Egyrészt megteremteni a lehetőségét annak, hogy a 2012-ben törlesztési nehézségekbe került adósok számára is megnyíljon a NET programban való részvétel lehetősége, másrészt olyan késedelmek is figyelembe vételre kerülhetnek, amelyek ténylegesen fennálló fizetési kötelezettségei az érintett adósoknak, csak a részükre nyújtott áthidaló kölcsön okán a banki nyilvántartásokban aktuálisan nem jelentkeznek hátralékként. A Nemzeti Eszközkezelőhöz beérkezett ügyfélpanaszok nagy részre arra irányult, hogy több adós azért nem kerülhetett be a programba, mert 2012. január 1-jén még nem állt fenn a 180 napon túli tartozása.

A „jelzáloghitel-szerződés” meghatározásánál szükséges azt a széles körben alkalmazott, így a programban is gyakran érintett ügylettípust is nevesíteni, ahol a Magyar Állam törvényen alapuló készfizető kezességet vállalt a lakáscélú hitelnyújtáshoz (pl. közszféra vagy fiatal házaspárok részére), tekintettel arra is, hogy a jogalkalmazásban nem volt egyértelmű, hogy a Net. tv.-ben foglalt tartozás-elengedésre vonatkozó adómentességek kiterjednek-e erre a szerződés körre.

A „hozzátartozó” új definícióként történő szerepeltetése azért válik szükségessé, mert bizonyos jogosultsági feltételek meghatározásánál a házastárs/élettárs meghatározás helyett ezen fogalom körében indokolt kiterjeszteni a program feltételeit. Ennek következtében nemcsak a házastárs, élettárs, hanem az együttlakó szülő és gyermek viszonylatában is alkalmazhatóak a jogosultsági feltételek.

A „lakóingatlan” definíció pontosítása azért indokolt, hogy formai okokból ne tudjon a részvétel meghiúsulni. A NET programban megvásárolható ingatlanok esetében ugyanis a lényegi követelmény, hogy önállóan forgalomképes, lakáscélra alkalmas ingatlan kerüljön állami tulajdonba, melynek ingatlan-nyilvántartásban történő megjelenési formáját a jelenleginél rugalmasabb módon szükséges meghatározni, amellyel a valós élethelyzetek (pl. közös tulajdon, önálló hrsz.-ú garázs besorolás) sokkal megfelelőbben kezelhetőek.

A 2. §-hoz

A törvény lehetőséget teremt arra, hogy a lakóingatlanokhoz hasonlóan a lakhatási célú ingatlanok esetében is jogszabályban kijelölt állami vagy önkormányzati szerv lássa el az üzemeltetési feladatokat.

A 3. §-hoz

A módosítás egyértelműsíti és pontosítja a Net. tv. azon szabályát, hogy az önkormányzatnak - amennyiben kezdeményezi az ingatlan átvételét -, az átvétel kezdeményezésének időpontjáig a közigazgatási területén levő, az Eszközkezelő által megvásárolt összes ingatlant át kell vennie.

A 4. §-hoz

A jogosultsági feltételek közül indokolt változtatni:

- a szociális rászorultsággal érintett személyi kört, hiszen a hiteladóssal/zálogkötelezettel egy háztartásban élő szociálisan rászoruló személy nem feltétlenül a hiteladós, illetőleg a zálogkötelezett házastársa vagy élettársa. Így a közös háztartásban élő személyek törvénytől eltérő jogi státusza miatt (pl. leggyakrabban a fedezeti ingatlanban az adóssal/zálogkötelezettel egy háztartásban élő szülő vagy felnőtt gyermek) az ügylet jelenleg nem vonható be a NET programba, amely indokolatlan szűkítése a rászorulti körnek;

- a programmal érintett ingatlanok értékhatárát a jelenlegihez képest egységesen 5 millió forinttal megemelni, mely biztosíthatja, hogy ne csak a legelesettebb réteg, hanem a visszavásárlásra reálisabban esélyes, szélesebb társadalmi réteg is résztvevője lehessen a programnak;

- a követelés elengedésére vonatkozó törvényi kötelezettség - annak adójogi vonzatai miatt - pontosításra kell kerüljön annak érdekében, hogy a nem jelzálogjoggal, hanem állami készfizető kezességvállalással fedezett követelések elengedése is azonos megítélés alá essenek a program keretében.

Az 5. §-hoz

A NET program egyik lényeges, ügyfelek számára garanciális jelentőségű eleme a visszavásárlási lehetőség törvény általi biztosítása. Az erre vonatkozó szabályozást - a gyakorlati tapasztalatokat is figyelembe véve -korrigálja a törvény úgy, hogy egyrészt annak időtartama meghosszabbik, mely reálisabbá teszi a bajba jutottak számára a lakóingatlanuk visszavásárlását, másrészt a vételár meghatározásánál mellőzi a bonyolult és felesleges alternatív vételár-kalkulációt, egyben érvényesíti az állami beruházások értékét, valamint a Nemzeti Eszközkezelő által esetlegesen a bérlő kötelezettsége helyett megfizetett kötelezettségek összegét is. További garanciális elem, hogy a visszavásárlási jog akkor gyakorolható, ha a bérlő a bérleti díjból, vagy a bérleti jogviszonyból származó egyéb tartozását rendezte, kivéve, ha az egyéb tartozás összege beszámításra került a visszavásárlási árba. Emellett a módosítás egy földhivatali eljárást egyszerűsítő szabályt is tartalmaz a visszavásárlási jog bejegyzése körében.

A 6. §-hoz

A törvény a banki együttműködési megállapodásokban már rögzített nyilatkozatot emeli be a törvénybe. A szándéknyilatkozat benyújtásakor meg kell adni a jogszerűen bent lakó személyek nevét, tekintettel a Net. tv. azon rendelkezésére, hogy a bérleti jogviszony létesítését követően már csak a törvényben meghatározott személyeket fogadhatja be a bérlő. Továbbá kiegészül a csatolandó mellékletek köre a közös tulajdonban levő ingatlanrészek megvásárlása esetében a kizárólagos használatra vonatkozó megállapodással.

A 7. §-hoz

E § több pontosító és egyértelműsítő módosítást tartalmaz:

- egyszerűsíti az eljárást a havi listák és a szándéknyilatkozatok megküldésével kapcsolatban,

- megteremti az összhangot a visszavásárlási joggal kapcsolatos rendelkezésekre vonatkozó módosításokkal,

- a „lakóingatlan” definíció pontosításához kapcsolódó eljárási szabály-pontosítást tartalmaz,

- míg az (5) bekezdés szerinti indokolt az egymást követő ranghelyen lévő zálogjogok sorrendjének meghatározása tekintetében mellőzni olyan jelzálogjog-bejegyzéseket, amelyek állami követelés fedezetéül szolgáltak, azonban a hiteladósnak nem keletkezik visszafizetési kötelezettsége,

- a (6) bekezdés módosításának célja az összhang megteremtése az (5) és a (6) bekezdés között.

A 8. §-hoz

A Net. tv. 18. §-a szerint az Eszközkezelő a felajánlott lakóingatlan tulajdonjogát árverési vétel hatályával tehermentesen szerzi meg a következő kivételekkel: telki szolgalom, közérdekű használati jog, ingatlan-nyilvántartásba bejegyzett haszonélvezeti jog, valamint a törvényen alapuló haszonélvezeti jog, akkor is, ha nincs az ingatlan-nyilvántartásba bejegyezve. A haszonélvezeti joggal terhelt ingatlanok azonban jelentős problémákat okozhatnak az Eszközkezelő számára. A Ptk. alapján ugyanis a haszonélvező jogosult az ingatlant használni és hasznait szedni. A tulajdonos ezeket a jogokat csak akkor gyakorolhatja, ha ezzel a jogával a haszonélvező nem él. Tekintettel azonban arra, hogy a Net. tv. alapján az Eszközkezelőnek bérbe kell adnia az ingatlant, előzetesen nyilatkoztatnia kell a haszonélvezőt arról, hogy nem kívánja gyakorolni a haszonélvezettel járó jogait. Ez azonban visszaélésre ad lehetőséget, ugyanis a bérleti díj nem fizetése esetén az Eszközkezelő a haszonélvezővel szemben nem tudja érvényesíteni a bérleti díj iránti igényét, illetve a haszonélvező akár az ingatlan bérbeadását is megakadályozhatja. Ennek kiküszöbölése a Net. tv. módosítását igényli. A Ptk. 215. § (2) bekezdése alapján, ha harmadik személy beleegyezése vagy jóváhagyása szükséges a szerződés létrejöttéhez, abban az esetben a szerződés beleegyezés, illetőleg a jóváhagyás megtörténtével a szerződés - ha jogszabály kivételt nem tesz - megkötésének időpontjától kezdődő hatállyal jön létre. A törvény ennek alapján rendelkezik arról, hogy ha az adásvételi szerződés megkötéséhez harmadik személy jóváhagyása szükséges, akkor a jóváhagyás időpontjával lép hatályba a szerződés és nem visszamenőleg a szerződés megkötésének időpontjára. Ez a rendelkezés egyértelműsíti a jogi helyzetet, tekintettel arra, hogy a Nemzeti Eszközkezelő az adásvételi szerződés megkötésével és hatálybalépésével egyidejűleg köti meg a bérleti szerződést.

A 9. §-hoz

A törvény pontosítja és egyértelműsíti a vételárfelosztás szabályait.

A 10. §-hoz

A törvény a lakáson belüli költségek viselését a lakhatási célú ingatlanok esetében a Lakástörvényben meghatározottakkal megegyező módon indokolt szabályozni.

A 11. §-hoz

A módosításokat alkalmazni kell a már folyamatban levő kérelmekre és értelemszerűen a már megkötött szerződésekre is.

A 12. §-hoz

A törvény hatályon kívül helyezi azt a rendelkezést, amely az önkormányzatokat kötelezi, hogy a Net. tv. eltérő rendelkezéseit alkalmazzák abban az esetben, ha átveszik az ingatlant. A Net. tv. egy másik rendelkezése egyébként is garantálja, hogy az önkormányzati tulajdonba adás esetén az önkormányzat két évig nem változtathat a bérleti szerződés feltételein, illetve a bérlőt ebben az esetben is megilleti a visszavásárlási jog.

A 13. §-hoz

A módosítás alapján pontosításra kerül az 1. mellékletben szereplő táblázat „A” oszlopának megnevezése.

A 14. §-hoz

A törvény összhangot teremt a Nemzeti Eszközkezelő Zrt. működésével kapcsolatos egyes szabályokról szóló 128/2012. (VI. 26.) Korm. rendeletnek a szociális rászorultságra vonatkozó igazolásokkal kapcsolatos rendelkezéséivel, tekintettel arra, hogy 2013. január 1-jétől a kormányrendeletben meghatározott egyes igazolások kiállítása a jegyzőktől a járási hivatal hatáskörébe került át.

A 15. §-hoz

A módosítás pontosítja az Art.-nak a Nemzeti Eszközkezelővel kapcsolatos rendelkezését. Több esetben előfordult, hogy az adóhatóság már a szándéknyilatkozat beérkezése előtt megkereste a Nemzeti Eszközkezelőt és bekérte a szándéknyilatkozat másolatát. Mivel a pénzügyi intézménynek 30 napja van a szándéknyilatkozat továbbítására, ezért egyszerűbb az eljárás, ha az adóhatóság a pénzügyi intézményt keresi meg. A törvény továbbá pontosítja a hitelt érdemlő igazolás módját, amely szerint elegendő, ha a pénzügyi intézmény írásban nyilatkozik az adóhatóság felé.

A 16. §-hoz

A Net. tv. értelmében a bérlőt terhelik az ingatlannal kapcsolatos közüzemi költségek. A törvény arra irányul, hogy amennyiben a bérlő nem teljesíti a vízdíj fizetésével kapcsolatos kötelezettségeit, ne kelljen a tulajdonosi mögöttes felelősség miatt a Nemzeti Eszközkezelőnek helyt állnia a felhalmozott tartozásért. A szabályozás összhangban van a korábban már elfogadott, a távhőszolgáltatásról szóló 2005. évi XVIII. törvény 44. § (3) bekezdésével, amely szintén kiveszi az államot, mint tulajdonost a bérlő által felhalmozott tartozások alól. Sem a villamos energiáról, sem pedig a földgázellátásról szóló törvény nem mondja ki az ingatlan tulajdonosának a mögöttes felelősségét a szolgáltatást igénybevevő használó kötelezettségiért.

A 17. §-hoz

A törvény egyértelműsíti, hogy a Nemzeti Eszközkezelő Zrt. nem tartozik a helyi adókról szóló törvény hatálya alá.

A 18. §-hoz

Azon helyzet kezelése érdekében, ahol az ingatlan, vagy egyik alrészlete termőföldnek minősül, indokolt a Net. tv. aszerinti módosítása, hogy ebben az esetben is az MNV Zrt. legyen a tulajdonosi joggyakorló és ne kelljen lefolytatni a Nemzeti Földalapról szóló törvény szerinti közös tulajdonosi joggyakorlás alatt álló ingatlanokról szóló 220/2011. (X. 20.) Korm. rendelet szerinti eljárást.

A 19. §-hoz

A törvényben meghatározott egyes feladatokat jelenleg a Puskás Tivadar Közalapítvány (PTA) látja el, amely elismert nemzetközi akkreditációval rendelkezik. A PTA feladatait azonban 2013. július 1. napjával költségvetési szerv látja el, tekintettel arra, hogy céljainak elérése, feladatai ellátása költségvetési szervként hatékonyabban megvalósítható. A feladatok ellátásának folytonossága, valamint a nemzetközi akkreditáció megtartása érdekében szükséges, hogy a közalapítvány költségvetési szervvé történő átalakulása során a jogutódlás biztosított legyen. A Polgári Törvénykönyvről szóló 1959. évi IV. törvény és az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény (a továbbiakban: Módtv.) a közalapítvány jogutódlással történő megszűnését nem ismeri, így a közalapítványokra vonatkozó jogutódlás csak egy erre irányuló törvénymódosítással teremthető meg. Ennek érdekében a Módtv. módosítása lehetőséget teremt arra, hogy a közalapítvány jogutódlással történő megszűnése esetén a jogelőd vagyoni és személyes jogainak, kötelezettségeinek átszállása megvalósuljon, így a feladatok ellátásának folytonossága biztosított legyen.

-----STARTING---POINT---VEGE---

A 20. §-hoz

A hatálybalépésre vonatkozó 15 nap felkészülési időt biztosít a törvényben foglalt változásoknak a banki együttműködési megállapodások, valamint a szükséges ügyviteli folyamatok módosítására.