1993. évi LXXV. törvény indokolása

az illetékekről szóló 1990. évi XCIII. törvény módosításáról

-----STARTING---POINT---ALTALANOS--- 

A bírósági eljárásokban fizetendő illetékekre vonatkozó szabályokat az illetékekről szóló 1990. évi XCIII. törvény (Itv.) VI. fejezete tartalmazza. Az eljárási illeték költség-átalány jellegéből következik, hogy a bírósági eljárási illetéknek is részben, vagy egészben fedeznie kell az eljárásra fordított költségeket.

A társadalmi, gazdasági életben bekövetkezett változások következtében - a jogállamiság kialakulásának folyamatában - a bíróságok hatásköre bővült, az állampolgárok egyre nagyobb gyakorisággal fordulnak a bírósághoz. A bírósági ügyek száma dinamikusan emelkedik és ezen belül is a bonyolultabb, nehezebb ténybeli megítélésű - költségigényesebb - ügyek növekvő súllyal szerepelnek.

A bíróságokra fordított személyi és dologi kiadások olyan mértékben növekedtek, hogy a bírósági eljárási illetékek ma már csak töredékét fedezik a ráfordításoknak, a jelentős hiányt az állami költségvetés fedezi. Mindezekből következik, hogy az illetékek költség-átalány jellege nem funkcionál, és az arányos közteherviselés elve sem érvényesül. A bírósági eljárás költségét ugyanis elsősorban nem az viseli, aki az eljárást igénybe veszi, illetve az eljárásra okot adott, hanem a társadalom egésze. A megbomlott arányok helyreállítása érdekében elkerülhetetlen a bírósági eljárási illetékek számítási alapjának és mértékének felülvizsgálata, az illetékkedvezmények és mentességek eddigi széles körének szűkítése, a megváltozott körülmények között indokolatlan kedvezmények megszüntetése. Ezzel egyidejűleg a fizetendő illeték mérséklésére vonatkozó rendelkezéseket célszerű úgy alakítani, hogy azok az eljárás minél korábbi - költségkimélő - befejezésére, a peres felek közötti egyezség megkötésére ösztönözzenek.

A javaslat megerősíti az ügy jellege miatt társadalmilag indokolt tárgyi illeték- és költségmentességeket. A szociális, illetve egyéb szempontból rászorulók számára pedig a személyes költségmentesség intézménye biztosítja, hogy anyagi okokból ne nehezüljön meg a bírói út igénybevétele.

-----STARTING---POINT---RESZLETES---

Az 1. §-hoz

1. Bírósági eljárásért a javasltban megállapított - átalány jellegű - illetéket kell fizetni. Kivételt jelentenek azok a bírósági eljárási cselekmények (szolgáltatások), amelyek után az Itv. 67. §-a szerint külön jogszabály díjfizetési kötelezettséget állapít meg.

Az eljárás soron kívüli lefolytatása iránti kérelemre a javaslat - a hatályos szabályozástól eltérően - külön illetékkötelezettséget nem ír elő, mert a soronkivüliség az igazságszolgáltatást igénybe vevő feleket - anyagi lehetőségeiktől függően - indokolatlanul egyenlőtlen helyzetbe hozná.

A javaslat a bírósági eljárásban, valamint a nyomozó hatóság által büntető ügyben készített iratmásolat illetékét egységesen szabályozza, megkönnyítve ezzel a jogalkalmazást is (37. §).

2. Az illetéket főszabályként az eljárást kezdeményező fél az eljárás megindításakor köteles megfizetni. a javaslat emellett utal azokra a kivételes esetekre is, amikor az illeték megfizetéséről a bíróság utólag dönt (pl. illetékfeljegyzési jog esetén). Ilyenkor az illetéket az viseli, akit a bíróság arra határozatával kötelez. Ha több felet köteleznek, az illetéket a felek érdekeltségük arányában viselik, vagy, ha az érdekeltség aránya nem állapítható meg, akkor egyetemlegesen kell azt fizetniük. Az érdekeltség alapján akkor is a félre hárul az illeték, ha nevében más - arra jogosított - indít pert (38. §).

3. A bírósági eljárások az érvényesíteni kívánt anyagi jog alapján két fő csoportra oszthatók: polgári és büntető eljárásra. A polgári eljárás tágabb értelemben magában foglalja a polgári peres és nemperes eljárást, a cégbírósági eljárást, valamint a munkaügyi bírósági eljárást. A polgári eljárások közös sajátossága, hogy az eljárás tárgyának általában vagyoni értéke van, valamilyen vagyoni értéket fejez ki. Amikor ez a vagyoni érték számszerűen meghatározható, az illeték számításának ez az alapja. Ha a pertárgy értékének számítási módjára a Polgári perrendtartásról szóló 1952. évi III. törvény (a továbbiakban: Pp.) ad meghatározást, akkor az illeték alapjaként azt kell figyelembe venni. Mivel az illetéket főszabályként az eljárás megindításakor kell megfizetni, természetes, hogy az eljárás tárgyának az eljárás megindítása időpontjában fennálló értéke, jogorvoslati eljárásban pedig a jogorvoslat iránti kérelemben vitássá tett követelés vagy követelésrész értéke az irányadó. Olyan esetekben, amikor a per tárgyának értéke az előzőek szerint nem határozható meg - és ha törvény más rendelkezést nem tartalmaz - a Javaslat vagyoni értékként meghatározott összeget (a továbbiakban: eszmei érték) jelöl meg és az képezi az illeték számítási alapját. Az eszmei érték alapján számított illeték a bíróságok szintjéhez, az eljárás jellegéhez és munkaigényéhez igazodik. Bizonyos ügycsoportokban az érték alapján számított illeték túlzottan magas terhet eredményezne, ezért a Javaslat ezekre ún. tételes illeték (fix összegű) fizetési kötelezettséget állapít meg (39. §).

4. A fél egy eljárásban egyszerre több - egy, vagy több jogviszonyból származó - igényét is érvényesítheti. Az eljárás tárgyának értékét ezek együttesen képezik. Vagylagos kérelmek esetén az illetéket csak azon kérelem után kell fizetni, amely alapján a legmagasabb összegű illeték jár (40. § (1)-(2) bek.).

5. A választottbírósági eljárásban hozott itélet (egyezség) hatálya ugyanaz, mint a jogerős bírósági ítéleté (jóváhagyott egyezségé). E határozatok érvénytelenítését a megyei bíróságtól lehet kérni. Az ilyen eljárásban a választottbíróság által a határozatában már megállapított pertárgy értékét, ennek hiányában pedig a 39. § (3) bekezdés b) pontja szerinti - a megyei bíróság előtt elsőfokon indult peres eljárásban irányadó - eszmei értéket kell figyelembe venni (40. § (3) bek.).

6. Az illeték számításának alapja a fél kérelmében az eljárás megindításakor megjelölt érték. A gyakorlatban előfordul, hogy a fél értékmegjelölése kisebb a valós értéknél, ilyenkor a bíróság által megállapított magasabb érték az irányadó. Nem módosul azonban az illeték számításának alapja, ha az eljárás megindításakor a fél esetleg olyan követelést is érvényesít, amely utóbb alaptalannak bizonyul, vagy az egyébként alapos követelés összegszerűségében túlzott volta miatt a kereset leszállítására kerül sor (41. §).

7. Az elsőfokú polgári eljárások illetékének általános mértékét a Javaslat a 39-41. §-ban meghatározott illetékalap 1-6. százalékáig terjedő mértékben állapítja meg. Emellett jelöli a fizetendő illeték legkisebb (minimum) és legnagyobb (maximum) összegét is. A Javaslat ezzel a százalékos jellegű illeték-meghatározás rugalmatlanságát kívánja kiküszöbölni. A százalékos mérték az eljárások jellege (peres vagy nemperes eljárás) szerint különböző. Az eljárásra megállapított illeték az ugyanabban az eljárásban előterjesztett valamennyi kérelem (például a részletfizetés engedélyezése iránti kérelem is) elbírálásával felmerülő költséget magában foglalja. E rendelkezésnek az a célja, hogy a bíróság minden kérelmet lehetőleg egy eljárásban bíráljon el. Az utóbb előterjesztett egyes kérelmekkel a bíróságnak külön kell foglalkoznia, ezért indokolt, hogy ezekért az eljárási cselekményekért a fél külön illetéket fizessen. A hatályos szabályozáshoz képest az illeték százalékos mértékét a Javaslat nem változtatja, de az eljárások munka- és költségigénye, valamint az értékviszonyok jelentős módosulása miatt az illeték minimumok és maximumok korrekciója elengedhetetlen (42. § (1) bekezdés).

8. Az olyan polgári eljárások esetében, amikor az ügyben további tárgyalás tartása nem kerülhető el - például a szóbeli kereset azonnali tárgyalásának sikertelensége - illetve a nemperes eljárás perré alakul, az illetéket az elsőfokú peres eljárásban irányadó általános mértékre kell kiegészíteni (42. § (2) bek.).

9. A Javaslat a bírósági végrehajtásról szóló 1979. évi 18. törvényerejű rendeletben foglaltakra figyelemmel - a jogalkalmazás megkönnyítése érdekében - célszerűen és átfogó jelleggel meghatározza, hogy mit kell érteni a végrehajtás megindítása iránti beadványon (42. § (3) bek.).

10. Ha a birtokháborítás megszüntetése iránti pert a közigazgatási szerv eljárása előzi meg, akkor a már lerótt államigazgatási eljárási illetéket a peres eljárás illetékébe be kell számítani (42. § (4) bek.).

11. A Javaslat az általános mértékű illetékhez képest a jellegénél és összegszerűségénél fogva kivételesnek számító tételes illetéket csak néhány ügycsoportra nézve állapít meg. ezt a megoldást a házasság felbontásával kapcsolatos bírósági eljárásban fontos családvédelmi érdek indokolja. Az állampolgári jogok érvényesíthetősége miatt a közigazgatási határozat bírósági felülvizsgálatára irányuló perek többségében is célszerű a tételes illeték alkalmazása. Ugyanis e perek tárgyának általában alacsony vagy meg nem határozható értéke miatt az eszmei érték alapján számított illeték túlzott terhet jelentene. A munkaviszonyból származó, a munkavédzési kötelezettséggel összefüggésben keletkezett per a hatályos szabályozás szerint tárgyi költségmentes (6/1986.(VI.26.) IM rendelet 2. § (2) bek.). A Javaslat - az időközben történt jogszabály változásokra figyelemmel - összefoglalt néven: munkaügyi pernek nevezett és tárgyi költségmentes eljárások közül kiveszi azokat a pereket, amelyek esetében ez a kedvezmény társadalmilag indokolatlan. E körben a feleket a Javaslat szerint tárgyi illetékfeljegyzési jog illeti meg. A munkaügyi perek illetéke egyébként az általános szabályok szerint alakul (42. § (1) bek.), azonban ha e perekben az eljárás tárgyának értéke nem állapítható meg, célszerű és méltányos a tételes illeték meghatározása (43. §).

12. A csőd- és a felszámolási eljárás a hatályos szabályozás szerint illetékmentes. Ennek fenntartását sem gazdasági, sem társadalmi érdek nem támaszthatja alá, mivel ma már csőd- és felszámolási eljárs elsősorban nem az állami gazdálkodó szervezeteket érinti. Az ilyen eljárások a megyei bíróság hatáskörébe tartoznak, rendkívüli mértékben munka- és költségigényesek. Ezért a Javaslat a gazdálkodó szervezetek jellege szerint differenciált mértékű, tételes illeték fizetését írja elő (44. §).

13. A megyei bíróság, mint cégbíróság - a cég kérelmére induló eljárásban - a céget a cégnyilvántartásba bejegyzi, adatait nyilvántartja, az esetleges adatváltozások átvezetéséről gondoskodik. A cégbejegyzésnél az illeték számításának alapja általában a vagyoni érték. Az illeték mértéke itt is százalékos, minimum és maximum összegek megjelölésével. Vagyon nélkül alapítható cég esetében a Javaslat tételes illeték fizetését írja elő. Az illeték összegszerűsége szempontjából aszerint differneciál, hogy a gazdálkodó szervezet jogi személyiséggel rendelkezik-e vagy sem, illetve a cégbejegyzés milyen munkaterhet jelent, továbbá az eljárás mennyire költségigényes. A cég adataiban történt változás bejegyzésekor, ha a változás a vagyon növekedésében áll, akkor a fizetendő illeték százalékos mértékű, minden más változás, illetve egyéb eljárás esetén tételes illetéket kell fizetni.

A gyakorlatban vitatott volt, hogy az egyidejűleg bejelentett és a cégjegyzék több rovatát is érintő változásért mennyi illeték jár. A Javaslat erre az esetre úgy rendelkezik, hogy az egyidejűleg bejelentett változásokat egy változásnak kell tekinteni.

Az egyes cégeljárásokkal kapcsolatos illeték összege a hatályos szabályozáshoz képest kisebb mértékben emelkedik, követve az inflációt és az eljárások költség- és munkaigényének növekedését (45. §).

14.A Javaslat a jogorvoslatot önálló, illetékköteles eljárásnak tekinti. A jogorvoslati eljárás illetékét az alapeljárásban történt illetékfizetéstől függetlenül kell megfizetni. A javaslat - főszabályként - százalékos mértékű illetéket állapít meg, megjelölve ennek minimumát és maximumát is. Az illeték számításának alapja a vitatott követelés vagy követelésrész értéke (39. § (1) bek.) vagy ennek hiányában az eszmei érték (39. § (3) bek.). Az így kiszámítható illeték általában kevesebb, mint az alapeljárás illetéke. A hatályos szabályozásban írt illetékmértékek helyett a Javaslat a jogorvoslatok megfontoltabb előterjesztésére kíván ösztönözni, ezért a több bírót foglalkoztató, munkaigényés jogorvoslati eljárás költségeivel arányban állóan állapítja meg az illetéket.

A Javaslat a fellebbezés illetéke körében az itélet elleni fellebbezés illetékénél kevesebb illeték fizetését írja elő a peres, illetve a nemperes eljárásban hozott végzés elleni fellebbezésre. Tételes illetéket pedig csak néhány, az eljárás jellege, munkaterhe miatt indokolt esetben állapít meg (46-48. §).

15. A perújítási eljárásban - mivel az lényegében az alapeljárás megismétlését célozza - az alapeljárásra irányadó szabályok szerint kell illetéket fizetni (49. §).

16. A felülvizsgálati eljárás, a fellebbezési eljáráshoz hasonlóan, százalékos mértékű illeték alá esik (50. §).

17. A jogorvoslati eljárásban vannak olyan kivételes esetek, amikor az eljárás megismétléséből adódó újabb illetékfizetési kötelezettség alól indokolt a felet mentesíteni, mivel egyértelműen megállapítható, hogy az eljárás megismétlése kizárólag a bíróság eljárási szabálysértésére vezethető vissza (51. §).

18. A Javaslat a büntető eljárások közül kizárólag magánvád alapján folyó eljárásra állapít meg tételes illetéket, mely a hatályos szabályozáshoz képest magasabb összegű. Egyidejűleg bevezeti a magánvádas eljárásokban is előterjeszthető felülvizsgálati indítvány illetékkötelezettségét (52. §).

19. A polgári jogi igény érvényesítésének illetékét a Javaslat - az eljárás adhéziós jellegére figyelemmel - a büntető eljárás illetékén felül a polgári peres eljárásra vonatkozó illetékszámítási szabályok szerint állapítja meg (53. §).

20. A büntető eljárás során is érvényesül az az alapelv, hogy ha valamely kérelmet az eljárás befejezését követően terjesztenek elő és elbírálása külön eljárásban történik, az külön illeték fizetését vonja maga után. A Javaslat ezeket az eseteket pontosítja és ezzel egyidejűleg a fizetendő illeték összegét kisebb mértékben emeli (54. §).

21. A választottbírósági eljárásban fizetendő illeték mértékét a Javaslat mérsékelten növeli (55. §).

22. A polgári eljárásról szóló törvények a feleknek a jogérvényesítés elősegítése végett olyan kedvezményeket biztosítanak, melyek az illetékre is kihatnak. Nevezetesen költségmentesség esetén - személyéhez kapcsolódó okból vagy az ügy tárgyára tekintettel - a fél általában az eljárás minden terhétől, tehát az illetékfizetéstől és a költségviseléstől is mentesül. A Javaslat a hatályos szabályozással egyezően csak az illetékjog szempontjából elengedhetetlenül szükséges terjedelemben szabályozza a költség-, és illetékmentességet. Egyrészt utal az eljárásjogi, tehát külön jogszabályi rendelkezésekre, másrészt konkrétan felsorolja a tárgyuknál fogva illetékmentes eljárásokat. Ezek köre a társadalmilag indokolt kedvezmények megszüntetése és az új jogintézmények bevezetése miatt módosul (56-57. §).

23. A mérsékelt illeték fizetésének eseteit a Javaslat olyan módon változtatja, hogy az illetékkedvezmény segítse elő a per, illetve az eljárás minél korábbi szakaszban történő - lehetőleg a felek megállapodásán alapuló - megszünését (megszüntetését), ezáltal ugyanis a bíróság munkaterhe és a per, illetve az eljárás költségigénye csökken (58. §).

24. A jogérvényesítést könnyíti meg az a lehetőség, hogy a bíróság a felet vagyoni körülményeire figyelemmel, meghatározott feltételek mellett mentesíti az illetéknek már az eljárás megkezdésekor történő előzetes megfizetése alól. Ez a személyes illetékfeljegyzési jog kedvezménye (60-61. §).

25. Egyes ügycsoportokban indokolt, hogy a fél személyes körülményeitől függetlenül, a társadalom által méltányolt okból mentesüljön az illeték előzetes megfizetése alól (tárgyi illetékfeljegyzési jog). A Javaslat a hatályos szabályozáshoz képest az ilyen eseteket szűkíti, illetve az eddig tárgyi illetékmentes, illetve tárgyi költségmentes eljárásokból kikerült ügycsoportokra ezt a kedvezményt biztosítja (62-63. §).

26. A költségmentesség szabályait külön jogszabály állapítja meg, melynek rendelkezéseit megfelelően alkalmazni kell az illetékfeljegyzési jog engedélyezésére és megvonására, stb. (64. §).

27. A bírósági eljárási illetéket főszabályként az eljárás meindításakor, az eljárást kezdeményező iraton illetékbélyeggel kell megfizetni. Ez a fél és a bíróság számára is a legegyszerűbb fizetési mód. Pénzzel történő illetékfizetésre akkor kerül sor, ha az illeték viseléséről a bíróság utólag határoz, vagy ha a fél saját választása szerint az 1.000 Ft-ot meghaladó összegű eljárási illetéket ily módon kívánja megfizetni (65-66. §).

-----STARTING---POINT---VEGE---

A 2. §-hoz

A Javaslat a hatálybalépés szempontjából egyértelműen kimondja, hogy az új illetékszabályokat a hatálybalépést követően induló elsőfokú, illetve jogorvoslati eljárásokban kell alkalmazni.

A hatálybalépéssel egyidejűleg módosulnak a bírósági eljárási illeték visszatérítésére vonatkozó illetékességi szabályok (Itv. 81. §-ának (2) bekezdése). Az új illetékrendelkezésekre figyelemmel a Javaslat intézkedik a változással érintett néhány jogszabályi rendelkezés hatályon kívül helyezéséről.