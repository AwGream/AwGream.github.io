2014. évi LVIII. törvény indokolása

a Magyarország Kormánya és a Szerb Köztársaság Kormánya között a nemzetközi közúti személyszállításról és árufuvarozásról szóló Egyezmény kihirdetéséről

-----STARTING---POINT---ALTALANOS---

Általános indokolás

A törvény célja, hogy a Magyarország Kormánya és a Szerb Köztársaság Kormánya között a nemzetközi közúti személyszállításról és árufuvarozásról szóló Egyezmény (a továbbiakban: Egyezmény) kötelező hatályának elismerésével és törvénnyel történő kihirdetésével megteremtse a szakmai együttműködés jogi kereteit, összhangban a két ország nemzeti szabályozásával és a vonatkozó közösségi joggal.

A Magyarország Kormánya és a Szerb Köztársaság Kormánya között a nemzetközi közúti személyszállításról és árufuvarozásról szóló Egyezmény létrehozásának kiemelt célja, hogy a vonatkozó szabályozás kormányközi egyezményben történő rögzítésével a Szerződő Felek megkönnyítsék a területükön áthaladó vagy éppen oda irányuló nemzetközi közúti fuvarozást. Az Egyezmény kiterjed a két ország közötti nemzetközi közúti személyszállításnak a menetrend szerinti és az ún. különcélú menetrend szerinti fajtáira is. Az Egyezmény rendelkezéseinek alkalmazása elősegítheti Magyarország és a Szerb Köztársaság között a kereskedelmi kapcsolatok és az árucsere-forgalom további bővítését, egyben lehetőséget teremt a személyszállítás, illetve közvetve az idegenforgalom fejlesztésére.

A Magyarország és a Szerb Köztársaság közötti közúti közlekedési kapcsolatokat jelenleg a Magyar Népköztársaság Kormánya és a Jugoszláv Szövetségi Népköztársaság Kormánya között mindezidáig a tehergépjárművel végzett árufuvarozás és az ezzel kapcsolatos vámeljárás tárgyában Budapesten, 1962. február 9-én aláírt Egyezmény, továbbá a Magyar Népköztársaság Kormánya és a Jugoszláv Szocialista Szövetségi Köztársaság Képviselőházának Szövetségi Végrehajtó Tanácsa között a tehergépjárművel végzett árufuvarozás, valamint az ezzel kapcsolatos vámeljárás tárgyában megkötött egyezmény módosításáról és kiegészítéséről Szegeden, 1982. június 24-én aláírt Egyezmény, illetve a Magyar Népköztársaság Kormánya és a Jugoszláv Szocialista Szövetségi Köztársaság Kormánya között az autóbusszal végzett nemzetközi személyszállítás tárgyában Belgrádban, 1965. január 16-án aláírt Egyezmény szabályozta.

Az Egyezmény tervezetének rendelkezései összhangban vannak a vonatkozó uniós joggal, az előterjesztésnek nincsen közvetlen európai uniós jogharmonizációs vonatkozású kapcsolódása. Az Egyezmény tervezete összhangban van az autóbusszal végzett személyszállítás nemzetközi piacához való hozzáférés közös szabályairól és az 561/2006/EK rendelet módosításáról szóló 2009. október 21-i 1073/2009/EK európai parlamenti és tanácsi rendelet 1. cikkével, valamint a közúti fuvarozói szakma gyakorlására vonatkozó feltételek közös szabályainak megállapításáról és a 96/26/EK tanácsi irányelv hatályon kívül helyezéséről szóló 2009. október 21-i 1071/2009/EK európai parlamenti és tanácsi rendelettel.

Az Egyezményt 2014. július 1-jén írta alá dr. Seszták Miklós nemzeti fejlesztési miniszter a szerb közlekedési miniszterrel Belgrádban. Az aláírásra magyar részről az 1017/2012. (II. 1.) Korm. határozatban foglalt felhatalmazás adott lehetőséget.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Magyarország Kormánya és a Szerb Köztársaság Kormánya között a nemzetközi közúti személyszállításról és árufuvarozásról szóló Egyezmény (a továbbiakban: Egyezmény) kötelező hatályának elismerésére.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény szövegét tartalmazza.

Az Egyezmény:

1. Cikke: az Egyezmény által szabályozni kívánt területeket mutatja be.

2. Cikke: az Egyezményben szereplő fogalmak meghatározásait tartalmazza.

3. Cikke: részletesen leírja a menetrend szerinti személyszállítás feltételeit.

4. Cikke: a nem menetrend szerinti személyszállítás feltételeit tartalmazza.

5. Cikke: a különcélú menetrend szerinti személyszállítás feltételeiről rendelkezik.

6. Cikke: az árufuvarozási tevékenységhez szükséges engedélyeket és az engedélyek típusait mutatja be.

7. Cikke: felsorolja azon eseteket, amelyekben az árufuvarozás engedélymentesen végezhető.

8. Cikke: az ún. túlsúlyos, illetve túlméretes járművek fuvarozási tevékenységéről rendelkezik.

9. Cikke: felsorolja a másik Szerződő Fél államának területén végzett személyszállítás és árufuvarozás közben elkövetett jogszabálysértésekkel kapcsolatos teendőket.

10. Cikke: rendelkezik a másik Szerződő Fél államának területére történő belépéskor szükséges felelősségbiztosításról.

11. Cikke: bemutatja azokat az eseteket, amikor a különböző fuvarozási tevékenységek Magyarország területén mentesek a gépjárműadó, a Szerb Köztársaság területén pedig az útdíj megfizetése alól.

12. Cikke: felsorolja a vámmentességeknek az árufuvarozási és személyszállítási tevékenységhez kapcsolódó típusait.

13. Cikke: kimondja, hogy a kabotázs tilos, kivéve, ha rendkívüli esetben az érintett Szerződő Fél államának illetékes hatósága a kabotázs végzésére jogosító külön engedélyt ad ki.

14. Cikke: a határátlépéssel kapcsolatos határ-, vám-, állat és növény-egészségügyi, járványügyi, valamint környezet- és természetvédelmi ellenőrzésekről rendelkezik.

15. Cikke: megnevezi azon eseteket, amikor a Szerződő Felek államának illetékes határforgalom ellenőrző szervei az ellenőrzést soron kívül végzik.

16. Cikke: meghatározza az Egyezmény alapján létrejövő Vegyesbizottság működésének feltételeit.

17. Cikke: az Egyezmény időbeli hatályáról rendelkezik, valamint az Egyezmény módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.