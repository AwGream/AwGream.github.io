2007. évi CXXI. törvény indokolása

egyes szociális tárgyú törvények módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), a családok támogatásáról szóló 1998. évi LXXXIV. törvény (a továbbiakban: Cst.), valamint a fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) módosítását tartalmazza.

Az Szt. módosítása elsősorban a szociális szolgáltatások célzottabbá tételét szolgálja. A törvénymódosítás azokat a legszükségesebb és azonnali lépéseket kívánja megtenni, amellyel már 2008. január 1-jével biztosítani lehet a gondozási, ápolási szükséglettel rendelkező, alacsony jövedelmű és legkisebb érdekérvényesítési képességgel bíró lakosok szociális szolgáltatásokhoz történő hozzáférését. A szolgáltatásokhoz való egyenlő esélyű hozzáférés, a szolidaritás elvének erőteljesebb érvényesítése, valamint a legrászorultabbak elérése érdekében a törvény több rendelkezést érintő pontosítása, valamint egyes koncepcionális kérdésekben annak kiegészítése vált szükségessé. Az idősotthoni ellátás és a házi segítségnyújtás terén az ellátás indokoltságát a gondozási szükséglet vizsgálata méri. A gondozási szükségletet az önellátási képesség hiánya alapozza majd meg, a vizsgálandó kérdések az egészségi állapot, az ápolásra való rászorulás és az önkiszolgálási képesség körét fedik le. Az adott ellátási formára előírt gondozási szükséglet hiányában az ellátás nem nyújtható. Ezért a törvény a gondozási szükséglet mértékét is meghatározza, olyan módon, hogy az alkalmas legyen az alapellátásban vagy a szakosított ellátásban gondozást igénylő esetek elválasztására. Ilyen módon érvényesíthető az az elv, hogy a szakosított ellátás csak abban az esetben vehető igénybe, ha az ellátást igénylő alapellátásban nem gondozható megfelelően.

A hatályos szabályozás szerint az önkormányzatok kötelező feladataiknak eltérő mennyiségi és minőségi mutatók alapján tesznek eleget. Ahhoz, hogy a meglévő forrásokkal hatékonyabban tudjanak gazdálkodni, mozgásterük növelése szükséges. A mozgástér növelését a módosítás egyrészt bizonyos szolgáltatások esetében a lakosságszám-határok módosításával, másrészt egyes alapszolgáltatások kötelező önkormányzati feladatból állami feladattá alakításával kívánja elérni. A törvény nem érinti az elemi szükségleteket kielégítő étkeztetés és házi segítségnyújtás feladatait, azokat továbbra is valamennyi településen biztosítani kell.

Étkeztetés, házi segítségnyújtás és bentlakásos idősotthoni ellátás esetében a törvény az igénybe vevő jövedelmi helyzetének vizsgálatát is előírja. A jövedelem vizsgálata alapján a szolgáltatást nyújtó fenntartó a költségvetési törvényben meghatározott, eltérő összegű normatív állami hozzájárulásra válik majd jogosulttá az ellátott után, illetve a jövedelem a térítési díjak mértékét is befolyásolja. A differenciált összegű normatíva érdekeltté teszi a fenntartót az alacsonyabb jövedelmű igénylők ellátásában, illetve az eltérő összegű intézményi térítési díjak lehetőséget biztosítanak arra, hogy a magasabb jövedelemmel bíró ellátottak magasabb összeget vállaljanak át a szociális ellátás költségeiből.

A pénzbeli és természetbeni ellátások terén a törvénymódosítás pontosító, a jogalkalmazási gyakorlatban felmerült problémákat megoldó rendelkezéseket tartalmaz.

Az értelmező rendelkezések körében pontosításra kerül a tartósan beteg, fogyatékos gyermek, a vagyon és a háztartás definíciója. A törvény továbbá megteremti a lehetőségét annak, hogy a 2007. január 1-jétől jegyzői hatáskörbe tartozó, visszafizetendő szociális ellátás indokolt esetben elengedhető legyen.

A havi rendszeres pénzbeli ellátások felülvizsgálatának szabályai az egységes jogalkalmazás elősegítése érdekében kiegészítésre kerültek. A törvény pontosan meghatározza, hogy milyen esetekben kerül sor felülvizsgálatra, annak során milyen jövedelmet kell számításba venni, és milyen időponttól kell - szükség esetén - az ellátás összegét módosítani, vagy az ellátást megszüntetni.

Az egészségügyi szolgáltatásra való jogosultság és a járulékfizetés alapjának igazolása iránti eljárásban hatáskörváltozásra kerül sor. Az egészségügyi szolgáltatáshoz kapcsolódó kétféle hatósági bizonyítvány kiadása iránti eljárás jellegénél fogva államigazgatási hatósági ügy, ezért az önkormányzati hatáskörben eljáró polgármester helyett a hatáskört a jegyzőhöz célszerű telepíteni. Szintén a jogalkalmazás egységessége érdekében kerül sor a közfoglalkoztatás fogalmának az Szt.-ben történő meghatározására. A módosítás egyértelművé teszi, hogy a közfoglalkoztatás fogalmába nem csak az önkormányzati feladatkört érintő, hanem valamennyi állami feladatra szervezett közfoglalkoztatási forma beletartozik.

A törvény az Szt.-t kiegészíti azokkal az adatkezelési, adattovábbítási és adatnyilvántartási rendelkezésekkel, amelyeket az energiafelhasználási támogatás megállapításával, érvényesítésével, a jogszerű igénybevétel ellenőrzésével és a jogosulatlanul igénybe vett támogatás visszakövetelésével kapcsolatos eljárásban alkalmazni kell.

Az állampolgári jogok országgyűlési biztosának jelzése nyomán vált szükségessé, hogy a szociális és a gyermekvédelmi pénzbeli, természetbeni ellátások területen egységes illetékességi szabályok kerüljenek kialakításra. A módosítás értelmében a gyermekvédelmi pénzbeli és természetbeni ellátások esetén is a kérelmező lakcíme határozza meg az illetékességet.

A szociális szolgáltatások főszabály szerint a 18 év feletti személyek ellátását szolgálják. Ez alól kivételt jelentenek egyes, fogyatékos személyeket ellátó szolgáltatások, mint a nappali ellátás, ahol lehetőség van harmadik életévüket betöltött gyermekek ellátására is. Amennyiben az intézmény étkeztetést is nyújt, ennek okán térítési díj kérhető, fogyatékosok nappali intézményében elhelyezett gyermekek után azonban a hatályos szabályok szerint nem vehető igénybe a Gyvt.-ben meghatározott gyermekétkeztetési normatív kedvezmény. Ebből következően amíg a gyermekek napközbeni ellátása keretében ellátott, illetve közoktatási intézményben tanuló gyermek után igénybe vehető a normatív gyermekétkeztetési kedvezmény, addig az Szt. hatálya alá tartozó fogyatékosok nappali intézményében ellátott gyermek után nem. Az indokolatlan megkülönböztetés megszüntetése érdekében rendelkezik úgy a törvény, hogy a fogyatékosok nappali intézményében ellátott gyermek után is - a gyermekek napközbeni ellátása keretében ellátott, illetve közoktatási intézményben tanuló gyermekhez hasonlóan - jár a normatív kedvezmény.

A Cst. módosítása a családtámogatási ellátások ügymenetének egységesítését, gyorsítását szolgálja. A változtatás leglényegesebb eleme a munkáltatóknál működő családtámogatási kifizetőhelyek megszüntetése, amelynek eredményeképpen a családtámogatások adminisztrációja egységesebbé, korszerűbbé és ellenőrizhetővé válik. A családtámogatási kifizetőhely valamennyi munkáltatónál megszűnik, kivételt csupán azok az állami szervek képeznek, ahol a családtámogatásokkal kapcsolatos igazgatási feladatot nemzetbiztonsági érdekből továbbra is a szervnél indokolt ellátni. A törvény emellett lehetővé teszi, hogy a babakötvényről szóló tájékoztatáshoz hasonlóan az újszülöttek törvényes képviselői a családi ellátásokról is időben értesülhessenek.

-----STARTING---POINT---RESZLETES---

Az 1. §-hoz

A rendelkezés az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelv egyenlő bánásmódról szóló 24. cikkéből következő hatálykiterjesztést tartalmazza, mely szerint a szociális törvények személyi hatálya minden, a szabad mozgás és tartózkodás jogával rendelkező személyre kiterjed, amennyiben a három hónapot meghaladó tartózkodás jogát a Magyar Köztársaság területén gyakorolja.

A 2. §-hoz

A módosítással érintett törvényhely értelmező rendelkezéseket tartalmaz. Ezek közül a törvény pontosítja a jövedelem, a közeli hozzátartozó, a vagyon és a fenntartó fogalmát, valamint a fogyasztási egység tartalmát.

A különböző jövedelemtípusok közötti összhang megteremtése érdekében indokolt az egyszerűsített vállalkozási adót, illetve az egyszerűsített közteherviselési hozzájárulást fizető magánszemélyekre és a mezőgazdasági őstermelőkre vonatkozó szabályokat egységesíteni, és előbbiek esetében is lehetővé tenni, hogy költségigazolás hiányában bevételüket 40%-kal csökkentsék. A gyakorlatban problémát okoz annak eldöntése, hogy az egyes ellátások megállapítása során hogyan kell figyelembe venni a mezőgazdasági őstermelésből származó jövedelmet. A módosítás ezt a jogbizonytalanságot rendezi.

A törvény kiemeli a jövedelemből az alkalmi munkavállalásból származó keresetet, amennyiben annak havi mértéke nem haladja meg a minimálbér 50%-át. Az energiafelhasználáshoz nyújtott támogatással, valamint a házi segítségnyújtás keretében társadalmi gondozásért kapott tiszteletdíjjal bővül azoknak a bevételeknek a köre, melyek az Szt. alkalmazásában nem minősülnek jövedelemnek.

A hatályos szabályok szerint a pénzbeli ellátásokra való jogosultság vizsgálatánál nem minősül vagyonnak a kérelmező által lakott lakás, illetve az azon fennálló vagyoni értékű jog, továbbá a mozgáskorlátozottságra tekintettel fenntartott gépjármű. Jelenleg a kivételek a természetbeni ellátásokra nem vonatkoznak. Azok az indokok, melyek a vagyonnál meghatározott kivételeket megalapozzák, a természetbeni ellátásoknál is érvényesítendők. A család és háztartás fogalmával kapcsolatosan a jogalkalmazási gyakorlatban nem volt egyértelmű, hogy az együttélés mint követelmény hordoz-e családjogi tartalmat. A módosítás egyértelművé teszi, hogy a definíció pusztán azt kívánja meg, hogy a családtagok, illetve a háztartás tagjai fizikailag azonos helyen lakjanak.

A törvény a vagyonként figyelembe vételt megalapozó értékhatárt módosítja az állampolgárokra nézve kedvező irányba. A ba) pontban korábban az öregségi nyugdíj legkisebb összegének hússzorosa, a bb) pontban pedig hetvenszerese szerepelt.

A közeli hozzátartozó fogalmában a tartósan beteg, illetve fogyatékos gyermekek jelenleg korhatár nélkül szerepelnek. A hatályos szabályok azt is lehetővé teszik, hogy amennyiben a betegség vagy fogyatékosság felnőttkorban keletkezik, gyermekként lehessen figyelembe venni a háztartásban élő személyt. A módosítás egyértelművé teszi, hogy csak a gyermekkorban keletkezett fogyatékosság eredményezheti a gyermek-státusz fenntartását, a fogyatékosság felnőttkorban való keletkezése már nem vezethet annak újraéledéséhez. A módosítás az életkori határt 25 évben állapítja meg, tekintettel a gyermek Szt. szerinti definíciójában szereplő legmagasabb életkori határra.

A fogyasztási egység fogalmát pontosító rendelkezés egyértelművé teszi, hogy abban az esetben, ha a családban több gyermek van, és közöttük van fogyatékos gyermek is, akkor a gyermekekhez tartozó arányszám számításánál a fogyatékos gyermek arányszáma 1, azzal, hogy őt a többi gyermek számának és sorrendjének megállapításánál - a kétszeres beszámítás elkerülése érdekében - figyelmen kívül kell hagyni.

A fenntartók körében szükségessé vált az egyházi jogi személy fogalmának pontosítása, annak érdekében, hogy egységesítse az e téren tapasztalható különböző jogalkalmazási gyakorlatokat. A rendelkezés szerint nem minősül egyházi fenntartónak az a jogi személy, amely már más típusú szervezetként jogalanyisággal rendelkezik, különösen a társadalmi szervezet és annak jogi személyiségű szervezeti egysége, az alapítvány és annak jogi személyiségű szervezeti egysége, a gazdasági társaság, valamint a közhasznú társaság.

A 3. §-hoz

A jogalkalmazás során bizonytalanságot jelent, hogy a törvény nem szabályozza kellő részletességgel az ellátásra való jogosultság megállapításának feltételéül szolgáló jövedelem számítását, ezért azt indokolt olyan módon újraszabályozni, hogy jövedelemtípusonként eltérő rendelkezések kerüljenek alkalmazásra. A havonta rendszeresen mérhető, nem vállalkozásból származó jövedelmek esetén a jövedelemszámítási időszak egy hónapra való rövidítése nem von maga után összegszerű változást, csak egyszerűbbé teszi az eljárást. A vállalkozásból származó jövedelmek esetén pedig indokolt a nem rendszeres havi jövedelmek számításához igazítani a figyelembe veendő időszakot.

A (2) bekezdés az Európai Gazdasági Térségre vonatkozó fogalomhasználatot egységesíti.

A 4. §-hoz

A törvény megteremti a jegyző hatáskörébe tartozó, visszafizetendő szociális ellátás elengedésének lehetőségét. A 2007. január 1-jén hatályba lépő hatáskörváltozással, azaz egyes pénzbeli ellátások jegyzői hatáskörbe kerülésével egyidejűleg a visszafizetés elengedésére, csökkentésére vonatkozó szabályozás nem változott, aminek eredményeképpen a jegyzői hatáskörbe tartozó ellátásoknál nincs mód méltányosság gyakorlására. A szociális rászorultságtól függő ellátások kapcsán egy ilyen szigorú szabály fenntartása nem indokolt, a jegyző számára is lehetőséget kell biztosítani a méltányosság gyakorlására.

Az 5. §-hoz

Az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelv átültetéséhez szükséges az Szt. adatkezelésre vonatkozó rendelkezéseinek olyan tartalmú módosítása, mely a jegyző számára értesítési kötelezettséget ír elő az idegenrendészeti hatóság felé azokról a szabad mozgás és tartózkodás jogával rendelkező személyekről, akik három hónapnál hosszabb ideig részesülnek időskorúak járadékában, rendszeres szociális segélyben vagy ápolási díjban.

A 6. §-hoz

Az Szt. előírja, hogy ha a szolgáltató, illetve intézmény nem tudja teljesíteni az ellátásra vonatkozó igényt, akkor a kérelmet a kézhezvétel napján nyilvántartásba veszi. A gondozási szükséglet vizsgálatának házi segítségnyújtás, illetve idősotthoni ellátás esetében történő bevezetése miatt rendelkezni kell arról, hogy ebben a két esetben - a főszabálytól eltérően - csak a gondozási szükséglet megállapítását követően kerül sor a kérelem nyilvántartásba vételére, tekintettel arra, hogy az igénybevételt a gondozási szükséglet fennállása alapozza meg, ám a várólistán elfoglalt hely a kérelem benyújtásának időpontjára visszamenőlegesen érvényes.

A 7. §-hoz

A rendelkezés lehetőséget nyújt arra, hogy a szociális ügyben eljáró hatóság megkeresse az ingatlan-nyilvántartást vezető földhivatalt, ha a szociális ellátásra való jogosultság vagyoni helyzettől is függ, és a hatóság vitatja a vagyonnyilatkozatban foglaltakat. A módosítás összefügg a törvény szerinti vagyonvizsgálat (54. §) szabályaival.

A 8. §-hoz

A havi rendszeres pénzbeli ellátások felülvizsgálatának szabályait az egységes jogalkalmazás elősegítése érdekében indokolt kiegészíteni.

A jogosultságot megállapító szervek munkáját könnyíti az a rendelkezés, mely eltörli a kétévenkénti felülvizsgálat eddigi március 31-i határidejét. Az öregségi nyugdíj összegének változása miatti felülvizsgálati esetben az alapvető szabályok változatlanok, azonban pontosításként beépül az a rendelkezés, amely szerint a felülvizsgálat során már az emelt összegű ellátásokat kell figyelembe venni. A felülvizsgálat másik két esetét - a családlétszám változása, illetve a tartós jövedelemváltozás - a törvény részletesen rendezi. Ennek során definiálja a tartós jövedelemváltozás eseteit, továbbá meghatározza azt, hogy a felülvizsgálatot mely jövedelemtípusok beszámításával kell elvégezni, és az ennek eredményeként esetlegesen változó ellátási összeget mely időponttól kell folyósítani.

A 9. §-hoz

Az illetékességi szabályt pontosító rendelkezés az életvitelszerűséget, mint illetékességet megalapozó körülményt csak abban az esetben írja elő, ha az ügyfélnek több lakcíme van. Amennyiben az ügyfélnek csak egy bejelentett lakcíme van, akkor a lakcím megléte megalapozza az illetékességet.

A 10. §-hoz

A törvény a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény megváltozott fogalomrendszeréhez igazítja az egyes ellátásokra való jogosultság megszűnésének azt az esetét, amikor az ellátást azért kell megszüntetni, mert az ellátást igénybe vevő már nem tartózkodhat jogszerűen a Magyar Köztársaság területén.

A 11. §-hoz

A rehabilitációs járadék bevezetésével összefüggő kormányzati intézkedésekről szóló 2077/2007. (V. 9.) Korm. határozat 3. pontja értelmében a komplex minősítés rendszerének bevezetésével összefüggésben át kell tekinteni a munkaképesség megváltozásával összefüggő szociális és egyéb ellátásokat, és javaslatot kell tenni összehangolt átalakításukra. A módosítás e feladatnak tesz eleget azáltal, hogy a szociális tárgyú törvényekben megjeleníti a 2008. január 1-jétől alkalmazandó új minősítési rendszert. Ettől az időponttól kezdve a munkaképesség-csökkenés helyett az egészségkárosodás mértékét fogja a szakértői szerv vizsgálni.

A 12. §-hoz

A törvény a Cst.-vel összhangban kizárja a gyermekgondozási támogatások és a rendszeres szociális segély együttes folyósításának lehetőségét. Ezen túlmenően arról is rendelkezik, hogy az egyéves kor alatti gyermeket nevelő, gyermekgondozási segélyre jogosult személy sem részesülhet rendszeres szociális segélyben. Ez utóbbi szabályozás összefügg a Cst.-nek azzal a rendelkezésével, miszerint a gyermekgondozási segélyben részesülő nem folytathat keresőtevékenységet a gyermek egyéves koráig. A gyermek egyéves korát követően választani lehet az ellátási formák között.

A 13-14. §-hoz

A rendszeres szociális segélynél speciális felülvizsgálati szabály épül be a közfoglalkoztatásban résztvevő segélyezettek esetében, miszerint a felülvizsgálatot a közfoglalkoztatás befejezését követően indokolt lefolytatni, amikor már az aktuális jövedelmi helyzetet lehet figyelembe venni.

Szintén a jogalkalmazás egységessége érdekében kerül sor a közfoglalkoztatás fogalmának az Szt.-ben történő meghatározására. A módosítás egyértelművé teszi, hogy a közfoglalkoztatás fogalmába nem csak az önkormányzat által szervezett munka, hanem valamennyi állami feladatra szervezett közfoglalkoztatási forma beletartozik.

A törvény pontosítja a rendszeres szociális segély továbbfolyósításának szabályait, így ha a közfoglalkoztatásban résztvevő személy egyéb kereső tevékenységet kezd, részére a továbbfolyósított segély összegének alapját a közfoglalkoztatását megelőzően folyósított segély összege képezi. A törvény emellett kiegészül a közfoglalkoztatásban résztvevő személyek vonatkozásában a táppénz és a rendszeres szociális segély viszonyát rendező új szabályokkal.

A 15. §-hoz

A törvény a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény megváltozott fogalomrendszeréhez igazítja az ápolási díjra való jogosultság megszűnésének azt az esetét, amikor az ellátást azért kell megszüntetni, mert az ellátást igénybe vevő már nem tartózkodhat jogszerűen a Magyar Köztársaság területén.

A 16. §-hoz

A természetbeni szociális ellátásokra vonatkozóan az Szt. eddig nem tartalmazott önálló illetékességi szabályt. A törvény szerint a pénzbeli ellátásokra vonatkozó illetékességi szabályt a természetbeni ellátásokra is egyértelműen alkalmazni kell.

A 17. §-hoz

A köztemetésnél a törvény jelenleg nem mondja ki, hogy a polgármester ezt a feladatot milyen hatáskörben látja el. A módosítás egyértelművé teszi, hogy a köztemetés önkormányzati hatósági ügy.

A módosítás szerint a települési önkormányzat részben vagy egészben mentesítheti az elhunyt személy eltemettetésére köteles személyt a köztemetés költségeinek megtérítése alól.

A 18-21. §-hoz

A közgyógyellátás 2006. július 1-jétől hatályos új rendszerére való áttérésre egyéves határidőt biztosított a törvény. Ez azt jelentette, hogy 2007. július 1-jétől nem használhatók fel a 2006. július 1-jét megelőzően kiállított közgyógyellátási igazolványok. A végrehajtás során problémaként jelentkezett, hogy a határidő nem tartható, mivel a területi egészségbiztosítási pénztáraknál az egyéni gyógyszerkeret megállapítása és az új igazolványok kiadása a vártnál hosszabb időt vesz igénybe, ami az érintettek ellátatlanságát okozhatja.

A módosítás a közgyógyellátásra való jogosultság megállapításának, az eljárási folyamatnak az egyszerűsítését, a TEP-ek és a jegyzők munkájának könnyítését célozza annak érdekében, hogy a jövőben ne legyen a jogi szabályozásra visszavezethető határidő túllépés és a jogosultak folyamatos ellátása biztosított legyen.

A jogosultság időtartama a normatív és méltányossági alapon közgyógyellátásra jogosultak esetében nem változik, továbbra is egy év - mivel ezekben az esetekben a jövedelmi viszonyokat is figyelembe kell venni -, az alanyi jogon közgyógyellátásra jogosultak esetében viszont két évre nő. Ezzel áll összhangban az egyéni gyógyszerkeret és az eseti keret megállapításának, valamint az igazolvány érvényességének új szabálya is. E módosításnak köszönhetően az éves ügyiratforgalom a felére csökken, hiszen a jogosultak kb. fele részére - az ellátásban alanyi jogcímen részesülőknek - kétévente kell jogosultságot megállapítani és igazolványt kiállítani.

A 2007. január 1-jén hatályba lépett szabályok alapján kiadott szakhatósági állásfoglalások felhasználhatósága meghosszabbodik a korábbiakhoz képest, ezáltal az egészségbiztosítási szervek munkaterhe jelentősen csökken.

Az egyéni gyógyszerkeret felülvizsgálatának szabályai két vonatkozásban módosulnak. A rendelkezés egyrészt egyértelművé teszi, hogy a felülvizsgálat eredményeképpen megállapított magasabb illetve alacsonyabb gyógyszerkeret mikortól jár, másrészt megteremti az összhangot a települési önkormányzatok térítés fizetési kötelezettségének és visszaigénylésének szabályai között. A tapasztalatok szerint számos önkormányzat nem tesz eleget az ún. méltányossági jogcímen kiadott közgyógyellátási igazolványok utáni térítési kötelezettségének. Ezért garanciális szabályként beépítésre kerül az azonnali beszedési megbízás intézménye, amelyet a fizetési kötelezettségét elmulasztó önkormányzat költségvetési elszámolási számlája ellen nyújthat be az egészségbiztosítási szerv. Az indítvány összefügg a pénzbeli és természetbeni szociális ellátások felülvizsgálatának a jogosultsági időszakokat egységesítő módosításával.

A 22. §-hoz

Az egészségügyi szolgáltatásra való jogosultság és a járulékfizetés alapjának igazolása iránti eljárásban hatáskörváltozásra kerül sor. Az egészségügyi szolgáltatáshoz kapcsolódó kétféle hatósági bizonyítvány kiadása iránti eljárás jellegénél fogva államigazgatási hatósági ügy, ezért az önkormányzati hatáskörben eljáró polgármester helyett a törvény a hatáskört a jegyzőhöz telepíti. Az egészségügyi szolgáltatásra való jogosultság és a járulékfizetés alapjának igazolása céljából kiadott hatósági bizonyítványokra vonatkozó szabályok összhangba kerülnek annak egyértelművé tételével, hogy vagyon alatt mindkét esetben a kérelmező és családja vagyonát is érteni kell.

A 23. §-hoz

A módosítás megteremti az energiafelhasználás szociális alapú támogatásának Szt.-beli alapjait, valamint - az adatvédelmi biztosnak a lakossági energiafelhasználás szociális alapú támogatásával összefüggésben kiadott állásfoglalására is figyelemmel - az energiafelhasználási támogatás megállapításával, érvényesítésével, a jogszerű igénybevétel ellenőrzésével és a jogosulatlanul igénybe vett támogatás visszakövetelésével kapcsolatos eljárásban indokolt adatkezelési, adattovábbítási és nyilvántartási rendelkezéseket is meghatározza.

A 24. §-hoz

A módszertani intézmények eddigi működésének tapasztalatai tükrében szükségessé vált a szabályozás felülvizsgálata. A módszertani intézmények különböző ellátási területen - úgy földrajzi, mint szakterületi értelemben - végzik tevékenységüket, és számuk megnövekedése miatt mind az együttműködés, mind a szakmai irányítás nehézségekbe ütközik. A módszertani munka megújítása és a struktúra átláthatóságának biztosítása érdekében 2008. július 1-jétől megszűnik a kijelölés és működés jelenlegi rendszere, és az új módszertani intézmények kijelölésére a törvény a szociál- és családpolitikáért felelős minisztert hatalmazza fel.

A 25. §-hoz

Az étkeztetés ellátotti körével kapcsolatban a települési önkormányzatok továbbra is rendeletükben határozhatják meg a jogosultsági feltételek részletes szabályait, a jövedelem mértéke azonban nem lehet jogosultsági feltétel.

A 26. §-hoz

Az ellátások célzottabbá tétele szükségessé teszi, hogy a szolgáltatásokban a legnagyobb gondozási, ápolási szükségletű és egyben a legkevesebb jövedelemmel, vagyonnal, valamint a legkisebb érdekérvényesítő képességgel rendelkező személyek részesüljenek. E cél megvalósítását segíti elő, hogy a házi segítségnyújtás esetében bevezetésre kerül a gondozási szükséglet mérése. Az új rendelkezések szerint az ellátás indokoltságát a gondozási szükséglet vizsgálata alapozza meg a Homogén Gondozási Csoportok (HGCS) Adatlap pontrendszerével. A vizsgálandó területek az egészségi állapot, az ápolási szükséglet és az önkiszolgálási képesség mértéke. A házi segítségnyújtás igénybevételére napi négy órát meg nem haladó ápolási szükséglet mellett kerülhet sor. Gondozási szükséglet hiányában a szolgáltatás nem nyújtható, a hozzáférést tehát a gondozási szükséglet megléte határozza meg. Kivételesen előfordulhatnak azonban olyan esetek is, amikor sürgős ellátási szükség miatt nem lehetséges a gondozási szükséglet vizsgálati eredményének kivárása, ilyenkor e nélkül is nyújtható a szolgáltatás három hónapos átmeneti időtartamra.

Az új szabályok megkönnyítik a házi segítségnyújtás és a bentlakásos ellátás közötti átjárhatóságot, így ha a gondozási szükséglet a napi négy órát meghaladja, tájékoztatni kell az igénylőt a bentlakásos intézményi ellátás igénybevételének lehetőségéről.

Az Szt. az önkormányzatok számára kötelező feladatként írja elő házi segítségnyújtás biztosítását. A gondozási szükségletre épülő új szabályozással összhangban fogalmazza meg a törvény, hogy az önkormányzat kötelező feladatellátásának keretében a gondozási szükséglettel rendelkező személyeket köteles ellátásban részesíteni.

A 27. §-hoz

A jelzőrendszeres házi segítségnyújtás a házi segítségnyújtás kiegészítő szolgáltatásává válik, csak olyan szolgáltató nyújthatja, amely a házi segítségnyújtásra is rendelkezik működési engedéllyel. A szabályozás célja, hogy a jelzőrendszeres házi segítségnyújtás ne pusztán műszaki paraméterek biztosításából álljon, hanem szakmai bázisként működjön mellette házi segítségnyújtó szolgálat is, amely az ellátott jelzése esetén képes megfelelő szolgáltatás nyújtására.

A 28. §-hoz

A módosítás szerint a gyermekvédelmi törvény kedvezményes gyermekétkeztetési szabályai kiterjesztésre kerülnek a szociális törvény szerinti fogyatékosok nappali intézményében ellátott gyermekekre is.

A 29. §-hoz

A módosítást követően az idősek otthonában főszabály szerint csak a megfelelő gondozási szükséglettel rendelkező személyek lesznek elláthatók. Azonban - a családi kapcsolatok fenntarthatósága és az egyéni szempontok figyelembe vétele érdekében - az ellátottal az ellátás igénylésekor legalább egy éve együtt élő házastársa, élettársa, testvére és fogyatékos közeli hozzátartozója ennek hiányában is felvehető az intézménybe. Tekintettel arra, hogy a hozzátartozó ilyen esetben valószínűleg nem igényli ugyanazt a mértékű gondozást, az ellátás tartalmának meghatározására nézve nagyobb szabadságot biztosít a törvény, így a megállapodásban eltérhetnek az Szt. szerinti teljes körű ellátástól.

A 30. §-hoz

Az új rendelkezések szerint az időskorúak bentlakásos intézményi ellátása kizárólag a napi négy órát meghaladó gondozási szükséglettel rendelkező személy részére nyújtható. Indokolt azonban gondozási szükséglet hiányában is ellátást nyújtani az igénylővel legalább egy éve együtt élő házastárs, élettárs, testvér és fogyatékos közeli hozzátartozó számára, biztosítva a kialakult életközösség fenntartását.

A 31. §-hoz

A gondozási szükséglet az idősotthoni ellátás esetében is óra/nap mértékegységben kerül meghatározásra. A gondozási szükségletet a szociális szakértői szerv (Országos Rehabilitációs és Szociális Szakértői Intézet) szakértői bizottsága vizsgálja. Az ellátás napi négy órát meghaladó mértékű gondozási szükséglet esetén nyújtható, ennek hiányában - amennyiben a gondozási szükséglet kisebb mértékben ugyan, de fennáll - házi segítségnyújtás vehető igénybe. Ebben az esetben a házi segítségnyújtás igénylése során a szociális szakértői szerv szakvéleménye igazolja a gondozási szükségletet.

Az ápolási gondozási szükségletet egy komplex szakmaközi összetételű bizottság méri fel és állapítja meg. A vizsgálat során az érintett személy életkörülményei és egészségi állapota teljes körben felmérésre kerülnek. A szakvélemény tartalmazza, hogy a komplex vizsgálat eredményeként milyen mértékű napi gondozási szükséglettel rendelkezik az ellátást igénylő személy, azonban elképzelhető, hogy a kérelmező egyéb személyes körülményei alapján az alacsonyabb gondozási idő ellenére indokolt a bentlakásos intézményi elhelyezés. A napi gondozási időtől független tényezőket külön jogszabály fogja tételesen meghatározni.

A 32-34. §-hoz

A fogyatékos személyek otthonában, illetve a rehabilitációs intézményben történő elhelyezést megelőzően elvégzendő alapvizsgálat körében tartalmi változás nem történik, a rendelkezések csak átszerkesztésre kerülnek.

A bázis-szállás olyan új típusa lehetne a hajléktalan ellátásnak, amely egyszerre egészíti ki a mai szolgáltatásokat egy új ellátási formával és segíti az otthon nélkül élő személyeket, családokat a hajléktalan létből való kivezetésben.

A bázis-szállás az utcán élő hajléktalon integráció-ösztönző ellátása, amelyet a sátras ellátás tud biztosítani, kiegészülve a higiéniai és egyéb elemi szükségleteket biztosító blokkokkal. Ez a „fedél” a természeti hatások (eső, hideg) és más kockázatok (az utcán élés, kiszolgáltatottsága) ellen védene, ezáltal a reszocializáció egyik állomása lehetne.

Ezekben a sátrakat különböző funkcióik és fokozatok szerint szükséges kialakítani, amelyek révén segíteni lehet az átmenti szállásokig vezető úton a fedél nélkül élő embereket.

Természetesen ehhez szükség van a meglévő rendszer korszerűsítésére is, hogy a továbblépés ne egy „zárt” intézményrendszerbe történő zsákutcát jelentsen, hanem valódi lehetőséget és támogatást.

A 35. §-hoz

Az önkormányzati kötelező feladatok rendszere jelentős átalakításon megy keresztül. Jelenleg az önkormányzatok kötelező feladataiknak eltérő mennyiségi és minőségi mutatók alapján tesznek eleget. A forrásokkal való hatékonyabb gazdálkodás, illetve a mozgástér növelése érdekében szükséges egyrészt egyes szolgáltatások esetében a lakosságszám-határok módosítása, másrészt egyes kötelező feladatok fakultatívvá tétele. Ez a változás érinti a nappali ellátást, amely csak 10 000 lakostól lesz kötelező feladat a jelenlegi 3000 helyett, azzal a kivétellel, hogy az idősek nappali ellátása továbbra is kötelező feladat marad a 3000 fő feletti önkormányzatok számára. Módosul a kötelező feladatot meghatározó létszámhatár az átmeneti elhelyezést nyújtó ellátások esetében is, 10 000 főről 30 000 főre emelkedik. A támogató szolgáltatás, valamint a közösségi ellátások nyújtásának kötelezettsége 2009. január 1-jétől megszűnik, de mint törvényben meghatározott tartalmú szociális szolgáltatások továbbra is megmaradnak, finanszírozásuk valamennyi fenntartó számára egységes módon, a tényleges szükségletek figyelembevételével, pályázat útján valósul meg.

A 36. §-hoz

A szociális intézmények működési engedélyezési eljárása az Szt. 16. §-ának alkalmazásával eddig illeték- és költségmentes volt. A módosítással az eljárásban szakértőként részt vevő módszertani intézmények szakértői díjra lesznek jogosultak.

Az ellátottak jogainak érvényesítése és védelme érdekében kibővítésre kerül a hatósági szankciók köre a szociális igazgatási bírsággal. A bírság kiszabásának lehetősége várhatóan elősegíti az önkéntes jogkövetést, ezáltal hozzájárul az ellátotti jogok érvényesüléséhez. A szociális bírság legmagasabb összege 200 000 forint, több jogsértés esetén halmozottan is kiszabható. A jogerősen kiszabott és meg nem fizetett bírság köztartozásnak minősül, és adók módjára kell behajtani. A törvényi szabályok mellett a bírság kiszabásának részletes esetei végrehajtási rendeletben kerülnek meghatározásra.

A 37. §-hoz

A gondozási szükséglet vizsgálatának bevezetésével összefüggésben szükséges a törvényben rendelkezni arról, hogy a bentlakásos intézménybe beutaló határozatnak tartalmaznia kell a vizsgálati eredményt.

A 38-39. §-hoz

Az Szt. végrehajtási szabályai egyes szolgáltatások esetében eddig sem tették kötelezővé az igénybevételt megelőzően megállapodás megkötését, azonban az egy jogszabályhelyen történő törvényi szabályozás hiánya gyakran jogalkalmazási bizonytalansághoz vezetett. A bizonytalanság kiküszöbölése érdekében pontosan meghatározásra kerül azon szolgáltatások köre, ahol nem kell írásbeli megállapodást kötni az ellátottal, tekintettel arra, hogy nincs tartós és folyamatos igénybevétel, vagy a megállapodás megkötése életszerűtlen lenne.

A 40. §-hoz

A módszertani intézményekre vonatkozó szabályozás alacsonyabb jogszabályi szintre utalásával egyidejűleg a törvényben csak a más rendelkezésekkel összefüggő, a szociális intézményekre vonatkozó tájékoztatási kötelezettség teljesítési módjával kapcsolatos módszertani feladat marad feltüntetve.

A 41. §-hoz

A rendelkezés tartalmi módosítást nem eredményez, csak átszerkesztésre kerül.

A 42. §-hoz

A törvény a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény megváltozott fogalomrendszeréhez igazítja a közösségi jogszabályok alapján ellátásra jogosult személyek bentlakásos szociális intézményben történő elhelyezésére vonatkozó szabályt.

A 43. §-hoz

Összefüggésben azzal a módosítással, hogy az idősotthonba való bekerülés feltétele a gondozási szükséglet vizsgálatának elvégzése és a napi gondozási szükséglet meghatározott mértékének elérése, ezt megköveteli a törvény az idősotthonba történő áthelyezés esetében is.

A 44-45. §-hoz

Az új Országos Fogyatékosügyi Program rehabilitációs intézményekre és lakóotthonokra vonatkozó előírásait szem előtt tartva kerülnek átalakításra az Szt. szabályai. A módosítás célja az, hogy ezek az intézmények valóban komplex rehabilitációt (mentálhigiénés, képzési, szociális és foglalkozási) rehabilitációt nyújtsanak. Egyszerűsödik az ellátottak vizsgálati rendszere is, mely által megszűnnek az indokolatlan átfedések és vizsgálatok. A vizsgálatokat a szociális szakértői szerv (Országos Rehabilitációs és Szociális Szakértői Intézet) szakértői bizottsága fogja végezni, melynek eredményekképpen a vizsgálati eljárás komplexebb és hatékonyabb lesz, illetve lehetőség nyílik a szakvélemények felülvizsgálatára.

Az intézményi elhelyezés lehetséges időtartama 8 évről 5 évre csökken. Ugyanakkor azokat, akik az önálló életvitelre csak részben tehetőek képessé, lehetőség lesz határozatlan időre elhelyezni rehabilitációs célú lakóotthonban. Esetükben ugyanis nincs mód teljesen önálló életvitel kialakítására, de nincs szükség ápolást, gondozást nyújtó intézményben történő elhelyezésre sem.

A 46. §-hoz

Az étkeztetés és a házi segítségnyújtás esetében bevezetésre kerülő családi jövedelemszámítás szabályainak (54. §) megfelelően kerülnek pontosításra az ellátás ingyenes nyújtásának szabályai.

A 47. §-hoz

A módosítás a differenciált összegű normatíva-rendszerhez igazodik, illetve a végrehajtás érdekében korrigálja a térítési díjra vonatkozó rendelkezéseket. Az intézményi térítési díj továbbra is a szolgáltatási önköltség és az állami normatív hozzájárulás különbözeteként kerül megállapításra, azonban az intézményi térítési díjat valamennyi normatíva-kategóriára külön meg kell határozni. A személyi térítési díjak továbbra is az igénybe vevő jövedelmének bizonyos százalékában maximáltak, emellett a személyi térítési díj továbbra sem haladhatja meg az intézményi térítési díj összegét. Előfordulhat azonban, hogy az intézményi térítési díj számítása negatív számot eredményez, ezekre az esetekre külön jogszabály fogja meghatározni a fizetendő térítési díj minimumát.

A térítési díjak megállapításának gyakorlati nehézségei kiküszöbölése céljából egyértelműsíti a törvény, hogy az új intézményeknél, ahol nem áll rendelkezésre előző évi tényadat, az önköltség számításakor a tárgyévre tervezett költségeket kell figyelembe venni. Az intézményi térítési díj számításával kapcsolatban a módosítás lehetővé teszi a térítési díjak egységes, a fenntartó döntése alapján minden ellátottra vonatkozó csökkentését.

A 48. §-hoz

Az ingyenesen biztosítandó ellátások köre kiegészítésre kerül a gyakorlatban eddig is ilyen módon működő népkonyhán történő étkeztetéssel.

A 49-50. §-hoz

A módosítás az új jövedelemvizsgálati szabályokkal (54. §) hozza összhangba a személyi térítési díj megállapítására irányadó rendelkezéseket.

Emellett a nappali ellátás személyi térítési díja kerül differenciálásra, mivel a nappali ellátás igénybevétele jelentheti pusztán az intézményben történő tartózkodást, de jelentheti egyidejűleg étkeztetés igénybevételét is. Tekintettel az étkeztetéssel felmerülő magasabb költségekre, ennek igénybevétele esetén indokolt a térítési díjat korlátozó jövedelemhatárt magasabb százalékban meghatározni.

A módosítás lehetőséget ad a fenntartónak, hogy a személyi térítési díjak megállapítását a korábbi évek gyakorlata alapján határozattal állapítsák meg. A fenntartó döntésén múlik, hogy élni kíván-e a határozathozatal lehetőségével, vagy értesítéssel állapítja meg a térítési díjat.

Az 51. §-hoz

Az ellátottnál visszamaradó költőpénz %-os mértéke a szociális törvény kidolgozása óta változatlan. Az ellátott térítési díj kifizetése után visszamaradó jövedelmének növelése indokolt abban az esetben, ha a térítési díj megállapításakor az ellátott jövedelmén túl vagyona is beszámításra kerül a térítési díj megállapításánál.

Az 52. §-hoz

A Gyvt. a nevelésbe vett gyermek után nem teszi lehetővé térítési díjfizetési kötelezettség előírását, sőt annak végrehajtási jogszabálya kifejezetten megtiltja a gyermek pénzének intézményi költségek fedezésére történő felhasználását. Tekintettel arra, hogy a nevelésbe vett gyermeknek törvényben rögzített joga van az életkorához, egészségi állapotához, fejlettségéhez és szükségleteihez igazodó teljes körű ellátásához - függetlenül attól, hogy a Gyvt. vagy az Szt. hatálya alá tartozó intézményben látják el - az összhang megteremtése érdekében szükséges a törvény módosítása. A módosítás értelmében a gyámhatósági határozat alapján intézményi elhelyezésre jogosult gyermek után térítési díjfizetési kötelezettség az Szt. alapján sem írható elő, azonban a határozatban megállapított - a szülővel szemben tartási kötelezettsége alapján előírt - gondozási díjat a szociális intézmény részére kell átutalni.

Az 53. §-hoz

Az Szt. hatályos rendelkezései is lehetőséget biztosítanak arra, hogy a személyi térítési díj megfizetése érdekében, a követelés biztosítására az ellátott vagyonára, ingatlanvagyonára jelzálogjog kerüljön bejegyzésre. A rendelkezés az idősotthoni ellátás esetében alkalmazott vagyon-fogalommal való összhang érdekében kerül pontosításra, emellett az egységes jogalkalmazás érdekében megjelöli, hogy a külön jogszabály szerint nyilvántartott hátralék erejéig történik a bejegyzés.

Az ellátottak jogvédelme érdekében indokolt a térítési díj hátralék folyó összegének megfelelő jelzálogjog bejegyzésének a szociális és gyámhivatal előzetes kontrolljához kötése.

A törvényben meghatározott összeget meghaladó értékű jármű figyelembe vétele a vagyon körében az ellenőrizhetetlenség és a terhelés végrehajtásának gyakorlati nehézségei miatt indokolatlan.

Az 54. §-hoz

Az igénybe vevő jövedelmi helyzetének étkeztetés, házi segítségnyújtás és bentlakásos idősotthoni ellátás esetében történő vizsgálatára a törvény új - de a pénzbeli ellátások terén már alkalmazott szabályokra is építő - eljárási előírásokat fogalmaz meg. A jövedelem vizsgálatára az ellátás igénybevételét megelőzően kerül sor. A jövedelem mértéke azonban továbbra sem lesz az ellátás igénybevételének feltétele, hanem a fenntartó által igénybe vehető, differenciáltan megállapított normatív állami hozzájárulás összegét, illetve a térítési díjak mértékét befolyásoló tényező. Az új rendelkezések bevezetésének kettős célja van. Egyrészt cél az, hogy a fenntartó érdekeltté váljon az alacsonyabb jövedelmű személyek ellátásában azáltal, hogy utánuk magasabb összegű normatívában fog részesülni. A másik cél az, hogy a magasabb jövedelemmel rendelkezők nagyobb részt vállaljanak szociális ellátásuk költségeiből.

A jövedelmet a települési önkormányzat jegyzője vizsgálja, és arról igazolást állít ki. A szolgáltatások igénybevételének megkönnyítése érdekében étkeztetés és házi segítségnyújtás esetében az igazolást az igénylő közeli hozzátartozói is felhasználhatják. A jövedelemvizsgálatot étkeztetés esetében a szolgáltatást igénybe venni kívánó személy az ellátás igénylését megelőzően, házi segítségnyújtás és idősotthoni ellátás esetében a szolgáltató, intézmény vezetője a gondozási szükséglet megállapítását követően kérelmezi a jegyzőnél.

Étkeztetés és házi segítségnyújtás esetében az ellátást igénylő családjában az egy főre jutó jövedelmet, idősotthoni ellátás esetében az ellátást igénylő havi jövedelmét kell megvizsgálni. Annak érdekében, hogy a vagyonnal rendelkező ellátott lehetőség szerint nagyobb részt vállaljon ellátása költségeiből, az idősotthoni ellátás esetében a jövedelemszámítási szabályok kiegészülnek a vagyonvizsgálat szabályaival. A vagyoni helyzet a jövőben sem zárja ki ellátás igénybevételét, azonban a vagyon öregségi nyugdíj mindenkori legkisebb összegének negyvenszeresét meghaladó részét az átlagos gondozási időre számított jövedelemként kell figyelembe venni, ilyen módon tehát a térítési díj mértéke emelkedik. Vagyonként kell figyelembe venni az ellátás igénylésének időpontjában az ellátást igénylő tulajdonában álló ingatlant, valamint az őt illető hasznosítható vagyoni értékű jogot, illetve az ellátás igénylését megelőző 18 hónapban ingyenesen átruházott ingatlant.

Az 55. §-hoz

Tekintettel arra, hogy a jelzőrendszeres házi segítségnyújtás a jövőben a házi segítségnyújtással együttesen, arra épülve lesz nyújtható, a technikai hátteret biztosító rendszer nevesítésre kerül a szerződéses szolgáltatások körében.

Az 56. §-hoz

A támogató szolgáltatás és a közösségi ellátás 2009. január 1-jétől megszűnnek mint kötelező önkormányzati feladatok. Az állam azonban biztosítja a szolgáltatások további működtetését, fenntartókkal kötött finanszírozási szerződések útján. Jogszabály eltérő rendelkezése hiányában a szerződést három évre kell megkötni.

Az 57. §-hoz

A rendelkezés az Szt. felhatalmazó rendelkezéseit egészíti ki.

Az új, kormányrendeleti szintű felhatalmazó rendelkezések a támogató szolgáltatás és a közösségi ellátások pályázati úton történő támogatásához, az állapot-felülvizsgálat és a gondozási szükséglet vizsgálatában közreműködő szakértői szervekhez, valamint a szociális igazgatási bírság bevezetéséhez kapcsolódnak.

Az energiatámogatási rendszer átalakítását követően emellett indokolttá vált - az eddig a földgázellátásról szóló 2003. évi XLII. törvényben szereplő - felhatalmazó rendelkezések Szt.-ben történő rögzítése. Ennek megfelelően az e szakasz által kibővített t) pont hatalmazza fel a Kormányt az energiafelhasználási támogatással kapcsolatos szabályok megalkotására.

A miniszteri rendeletek körében új feladat a módszertani intézményekre, valamint a szociálisan rászorult személyek földgáz- és távhőszolgáltatáshoz kapcsolódó kiegészítő támogatására vonatkozó szabályozás megalkotása. Bővül az egészségi állapoton alapuló szociális rászorultság vizsgálatának és igazolásának részletes szabályairól szóló rendeletre adott felhatalmazás, mivel a gondozási szükséglet vizsgálatának részletes szakmai szabályait is e jogszabály fogja tartalmazni.

Az 58. §-hoz

A rendelkezés az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelv egyenlő bánásmódról szóló 24. cikkéből következő hatálykiterjesztést tartalmazza, mely szerint a szociális törvények személyi hatálya minden, a szabad mozgás és tartózkodás jogával rendelkező személyre kiterjed, amennyiben a három hónapot meghaladó tartózkodás jogát a Magyar Köztársaság területén gyakorolja.

Az 59. §-hoz

A fenntartók körében szükségessé vált az egyházi jogi személy fogalmának pontosítása, annak érdekében, hogy egységesítse az e téren tapasztalható különböző jogalkalmazási gyakorlatokat. A rendelkezés szerint nem minősül egyházi fenntartónak az a jogi személy, amely már más típusú szervezetként jogalanyisággal rendelkezik, különösen a társadalmi szervezet és annak jogi személyiségű szervezeti egysége, az alapítvány és annak jogi személyiségű szervezeti egysége, a gazdasági társaság, valamint a közhasznú társaság. A módosítás összhangban áll az Szt. erre vonatkozó módosításával.

A 60. §-hoz

Az állampolgári jogok országgyűlési biztosának jelzése nyomán vált szükségessé, hogy a szociális és a gyermekvédelmi pénzbeli, természetbeni ellátások területen egységes illetékességi szabályok kerüljenek kialakításra. Amíg a szociális pénzbeli és természetbeni ellátásoknál a kérelmező lakcíme, addig a gyermekvédelem területén a lakóhelye alapozza meg az eljáró szerv illetékességét. Ez a lakóhellyel és tartózkodási hellyel egyaránt rendelkező jogosultak számára jelent problémát. Az illetékességi szabályok közötti összhang megteremtését indokolja az is, hogy a kérelmezők gyakran szociális és gyermekvédelmi ellátásokra egyaránt jogosultak, azok, akik lakó- és tartózkodási hellyel is rendelkeznek, mégsem tudják ugyanannál a szervnél intézni támogatás iránti ügyeiket.

Tekintettel arra, hogy az Szt.-ben meghatározott illetékességi szabályozás jelenti az életszerűbb megoldást, a Gyvt. rendelkezéseit is célszerű ehhez igazítani. A módosítás értelmében a gyermekvédelmi pénzbeli és természetbeni ellátások esetén az eljáró szerv illetékességét a kérelmező lakcíme határozza meg.

A 61. §-hoz

A családi pótlék összegének növelésével egyidejűleg emelni szükséges a rendszeres gyermekvédelmi kedvezményre jogosító jövedelemhatárt is. Méltánytalan lenne, ha az eddig rendszeres gyermekvédelmi kedvezményre jogosult gyermek pusztán azért esne el a jogosultságtól, mert a megemelkedett családi pótlék összege miatt a gyermeket gondozó családban az egy főre jutó havi jövedelem összege - ha csupán minimálisan is - meghaladja az öregségi nyugdíjminimum 120, illetve 130%-át. A módosítás célja, hogy a jövedelemhatár 5-5%-os megemelésével az eddig rendszeres gyermekvédelmi kedvezményben részesülők további jogosultságát biztosítsa.

A törvény a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény megváltozott fogalomrendszeréhez igazítja a rendszeres gyermekvédelmi kedvezményre való jogosultság megszűnésének azt az esetét, amikor az ellátást azért kell megszüntetni, mert az ellátást igénybe vevő már nem tartózkodhat jogszerűen a Magyar Köztársaság területén.

A 62. §-hoz

A szociális szolgáltatások főszabály szerint a 18 év feletti személyek ellátását szolgálják. Ez alól kivételt jelentenek egyes, fogyatékos személyeket érintő szolgáltatások, mint a nappali ellátás, ahol lehetőség van a harmadik életévüket betöltött gyermekek ellátására is. A hatályos szabályok szerint, ha a fogyatékosok nappali intézményében az ellátott étkezést vesz igénybe, azért térítési díjat fizet. Kiskorú ellátott esetében sincs azonban lehetőség arra, hogy a Gyvt.-ben meghatározott gyermekétkeztetési normatív kedvezményt igénybe lehessen venni, ugyanis annak hatálya nem terjed ki az Szt. szerinti fogyatékosok nappali intézményére. Ebből következően amíg a gyermekek napközbeni ellátása keretében ellátott, illetve közoktatási intézményben tanuló gyermek után igénybe vehető a normatív gyermekétkeztetési kedvezmény, addig az Szt. hatálya alá tartozó fogyatékosok nappali intézményében ellátott gyermek után nem. Az indokolatlan megkülönböztetés megszüntetése érdekében rendelkezik úgy a törvény, hogy a fogyatékosok nappali intézményében ellátott gyermek után is jár a normatív kedvezmény.

A 63. §-hoz

A gyermekvédelmi gondoskodás és a kapcsolattartás részletes szabályainak megalkotására jelenleg a házasságról, a családról és a gyámságról szóló 1952. évi IV. törvény módosításáról rendelkező 1986. évi IV. törvény ad felhatalmazást. Deregulációs szempontok miatt indokolt, hogy a fenti felhatalmazó rendelkezés ne egy módosító jogszabályban, hanem a Gyvt.-ben szerepeljen.

A 64. §-hoz

A módosítás a foglalkoztatás és a munkavégzés során alkalmazott egyenlő bánásmód általános kereteinek létrehozásáról szóló 2000/78/EK tanácsi irányelvnek való megfelelést szolgálja. A munkáltató az egyenlő eséllyel hozzáférhető környezetet jelenleg is köteles biztosítani a fogyatékos személy foglalkoztatása esetén, a módosítás célja az, hogy ez a kötelezettség a munkavállalást megelőző felvételi eljárás során is fennálljon.

A 65-66. §-hoz

A rendelkezés az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelv egyenlő bánásmódról szóló 24. cikkéből következő hatálykiterjesztést tartalmazza, mely szerint a szociális törvények személyi hatálya minden, a szabad mozgás és tartózkodás jogával rendelkező személyre kiterjed, amennyiben a három hónapot meghaladó tartózkodás jogát a Magyar Köztársaság területén gyakorolja.

A módosítás az Európai Gazdasági Térségre vonatkozó fogalomhasználatot egységesíti. A (2) bekezdés a jogalkalmazás egységessége érdekében rendezi azt a kérdést, hogy fogyatékos személy halála miatt megszüntetett fogyatékossági támogatást az elhalálozás hónapjára vonatkozóan milyen sorrendben vehetik fel hozzátartozói, illetve rendelkezik a jogosulatlanul felvett ellátás visszafizetéséről.

A 67. §-hoz

A rendelkezés hiányzó jogharmonizációs záradékokat iktat be a Fot.-ba, egyrészt a 64. § szerinti módosítással összefüggésben (a foglalkoztatás és a munkavégzés során alkalmazott egyenlő bánásmód általános kereteinek létrehozásáról szóló 2000/78/EK tanácsi irányelv), másrészt a törvényben már megvalósított, de a közösségi jogszabály feltüntetésével nem jelzett jogharmonizációs feladattal (a légi járműveken utazó fogyatékkal élő, illetve csökkent mozgásképességű személyek jogairól szóló 1107/2006/EK európai parlamenti és tanácsi rendelet) kapcsolatban.

A 68. §-hoz

A rendelkezés az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelv egyenlő bánásmódról szóló 24. cikkéből következő hatálykiterjesztést tartalmazza, mely szerint a szociális törvények személyi hatálya minden, a szabad mozgás és tartózkodás jogával rendelkező személyre kiterjed, amennyiben a három hónapot meghaladó tartózkodás jogát a Magyar Köztársaság területén gyakorolja.

A 69. §-hoz

A szülői házat gyámhatósági engedéllyel elhagyó személy esetében a kiskorú személy saját jogán részesül családi pótlékban nagykorúvá válását követően is, amennyiben a törvényben szabályozott egyéb feltételeknek megfelel. Ezidáig azonban a jogszabály nem kínált megoldást arra az esetre, amikor a középiskolai tanulmányait folytató nagykorú személy nem é1 egy háztartásban a családi pótlék igénylésére egyébként jogosult személlyel. Ezt - az emberi jogok országgyűlési biztosa által is jelzett - hiányosságot kívánja megszüntetni a módosítás.

A 70. §-hoz

A családi pótlék reálértékének megőrzését célozza a Cst. 11. §-ának (4) bekezdésében foglalt rendelkezés, mely szerint a családi pótlék összegének emeléséről az Országgyűlés évente legalább egy alkalommal dönt. Az indítvány szerint a 2008. évre tervezett infláció mértékével azonosan 4,5%-kal emelkednek a családi pótlék összegei. Az emelés forrásigénye közel 16 Mrd Ft, melyet a 2008. évi költségvetés tervezésénél figyelembe kell venni.

A 71. §-hoz

A hatályos szabályok szerint azok a közoktatási intézményben tanulmányokat folytató nagykorú személyek, akik tartós betegségük miatt a 18. életévük betöltéséig magasabb összegű családi pótlékban részesültek, a 18. életévük betöltése után - 67%-os munkaképesség-csökkenés hiányában - már nem magasabb összegű családi pótlékra, hanem azzal azonos összegű családi pótlékra jogosultak. Annak érdekében, hogy ez a személyi kör más, a magasabb összegű családi pótlékban való részesülés feltételéhez kötött ellátásokhoz (például alanyi közgyógyellátás, utazási kedvezmény) hozzájusson, a módosítás kimondja, hogy az ilyen összegű családi pótlék a magasabb összegű családi pótlékkal egy tekintet alá esik. A módosítás összefügg a családi pótlékra jogosult személyi kört érintő további változásokkal.

A 72. §-hoz

A rendelkezés lehetővé teszi, hogy a babakötvényről szóló tájékoztatáshoz hasonlóan az újszülöttek törvényes képviselői a családi ellátásokról is értesülhessenek, és így időben elindulhasson az igényérvényesítés folyamata.

A 73. §-hoz

A törvény szerint a munkáltatóknál működő családtámogatási kifizetőhelyek megszűnnek, amelynek eredményeképpen a családtámogatások adminisztrációja egységesebbé, korszerűbbé és ellenőrizhetővé válik. A családtámogatási kifizetőhely valamennyi munkáltatónál megszűnik, kivételt csupán azok az állami szervek képeznek, ahol a családtámogatásokkal kapcsolatos igazgatási feladatot nemzetbiztonsági érdekből továbbra is a szervnél indokolt ellátni.

A (2) bekezdés az Európai Gazdasági Térségre vonatkozó fogalomhasználatot egységesíti.

A 74. §-hoz

A családtámogatási kifizetőhelyek az ellátást a munkabér elszámolásával egyidejűleg folyósítják. A családtámogatási kifizetőhelyek megszüntetése indokolja a folyósításra vonatkozó rendelkezések olyan módon történő egységesítését, hogy az ellátást a tárgyhónapot követő hónap 15. napjáig kell folyósítani.

A 75-76. §-hoz

A rendelkezések a családtámogatási kifizetőhelyek megszüntetéséből fakadó, kisebb pontosításokat tartalmaznak.

A módosítás lehetőséget teremt arra, hogy abban az esetben, ha a családtámogatási ellátás felvétele ugyan jogosulatlan volt, azonban azt gyakorlatilag az arra jogosult személy használta fel, a kincstár elnöke méltányosságból elengedje a visszakövetelt összeget.

A 77. §-hoz

A rendelkezés pontosítja a Cst. jogorvoslatra vonatkozó rendelkezését, és kimondja, hogy nemcsak az igényelbíráló szerv határozata, hanem más döntése, illetve határozathozatal mellőzése esetén intézkedése esetén is lehetőség van fellebbezésre.

A 78. §-hoz

A törvény kiegészíti a Cst. nyilvántartásra vonatkozó szabályait, előírva a magasabb összegű családi pótlékban részesülő, 18. életévét betöltött jogosult munkaképesség-csökkenése, illetve egészségkárosodása mértékére vonatkozó adat nyilvántartását.

A 79. §-hoz

A gyermekgondozási támogatások és az egészségbiztosítás bizonyos pénzbeli ellátásai együttesen nem folyósíthatók. A módosítás megteremti annak a lehetőségét, hogy az igényelbíráló szerv az egészségbiztosítási szerv nyilvántartásából egyedileg és csoportosan is adatot kérjen az egészségbiztosítás pénzbeli ellátásaiban részesülőkről az együttfolyósítás kizárása érdekében.

-----STARTING---POINT---VEGE---

A 80. §-hoz

A § a törvény hatályba léptető rendelkezéseit tartalmazza. Az általános hatálybalépési időpont 2008. január 1-je, ettől eltérően a kihirdetést követő nyolcadik napon lépnek hatályba az energiafelhasználás támogatásával összefüggő szabályok.

A 81. §-hoz

A § átmeneti rendelkezéseket fogalmaz meg a törvény hatálybalépéséhez kapcsolódóan.

A módszertani intézményrendszer új alapokra helyezésére és a részletszabályok kidolgozásához szükséges időre tekintettel a jelenleg működő módszertani intézmények kijelölése 2008. június 30-áig marad érvényben, illetve a 2008. január 1-je és június 30-a között lejáró kijelölések is meghosszabbodnak ezen időpontig.

A jelzőrendszeres házi segítségnyújtás a házi segítségnyújtás kiegészítő szolgáltatása lesz. Az új szabály szerinti továbbműködéshez szükséges feltételek megteremtéséről a már működő szolgáltatóknak, intézményeknek 2008. december 31-éig kell gondoskodniuk.

Tekintettel arra, hogy a gondozási szükséglet megléte az ellátás igénybevételének feltétele, a hatálybalépéskor idősotthoni ellátásban részesülők gondozási szükségletét fennállónak kell tekinteni ellátásuk teljes időtartama alatt, így az igénybevétel megalapozottsága esetükben nem lesz felülvizsgálva. A hatálybalépéskor házi segítségnyújtásban részesülők esetében sem kell elvégezni a gondozási szükséglet vizsgálatát, azonban ez alól felmentést csak a következő felülvizsgálat időpontjáig ad a törvény.

Az emelt szintű idősotthoni ellátás esetében lehetőséget biztosít a törvény arra, hogy a fenntartó - a törvény hatálybalépésekor ellátottakkal kapcsolatban - saját döntése alapján kezdeményezze a gondozási szükséglet vizsgálatát. Amennyiben megállapításra kerül a napi négy órát meghaladó gondozási szükséglet, a fenntartó az átlagos színvonalú ellátás esetében járó, magasabb összegű normatív hozzájárulásra szerez jogosultságot. A törvénymódosítás garanciaként rögzíti, hogy az ellátott számára továbbra is a megállapodás szerinti elhelyezést és ellátást kell nyújtani.

Az ellátottak biztonságos ellátáshoz fűződő jogára figyelemmel a rehabilitációra vonatkozó új rendelkezéseket nem kell alkalmazni azokra az ellátottakra, akiknek jogviszonya a hatálybalépést megelőzően keletkezett.

A szociális igazgatási bírság visszamenőlegesen nem szabható ki, csak a hatálybalépést követően elkövetett jogsértések, valamint az ezt követően is fennálló jogsértő állapotok szankcionálhatók.

Az új rendelkezések szerinti jövedelemvizsgálatot a hatálybalépéskor idősotthoni ellátásban részesülők esetében nem kell elvégezni, azonban étkeztetést és házi segítségnyújtást végző szolgáltatók csak a 2008. évre kapnak felmentést, 2009. január 1-jétől már csak a jövedelemvizsgálat alapján nyújthatnak szolgáltatást. A törvény hatálybalépésekor étkeztetésben, illetve házi segítségnyújtásban részesülők után a 2008. évben, idősotthoni ellátásban részesülők után intézményi elhelyezésük teljes időtartama alatt jövedelemvizsgálat nélkül is a költségvetési törvényben meghatározott magasabb összegű normatív hozzájárulás igényelhető.

A módosítás a költségvetési törvény szerinti, jövedelemvizsgálat alapján differenciált normatív állami hozzájárulásra vonatkozó átmeneti szabályt pontosítja. Az étkeztetés, a házi segítségnyújtás és az idősotthoni ellátás esetében a konkrétabb biztosítékot jelentő, 2007. évi költségvetésben szereplő normatíva-összegben kerül meghatározásra a 2008-as állami hozzájárulás minimuma. Étkeztetés, illetve házi segítségnyújtás esetében az ellátottak jövedelmi felülvizsgálatára 2008. év során mindenképpen sor kerül, így az átmeneti szabály kimondottan egy évre szól. Idősotthoni ellátás esetében a módosítás biztosítja, hogy a törvény hatályba lépésekor ellátásban részesülőknél is lehetőség nyíljon a jövedelem-vizsgálat elvégzésére, és így a jövedelemtől függően differenciált normatíva igénybevételére. A jövedelem-vizsgálat ezen esetében a vagyont nem kell figyelembe venni.

A családtámogatási kifizetőhelyek megszüntetése miatt szükségessé válik a kifizetőhelyek által adminisztrált családtámogatási ügyek átadása a Kincstár területi szerveihez. Az átadás fokozatosan, 2008. január 1-je és 2008. március 31-e között valósul meg. Az átmeneti rendelkezések tartalmazzák a lezárt és folyamatban lévő, elsőfokú, illetve jogorvoslati szakaszban lévő eljárásokra irányadó szabályokat, biztosítva a zökkenőmentes átállást.

A 82. §-hoz

A § a hatályon kívül helyező és a törvényi rendelkezésekhez kapcsolódó szövegrészes módosításokat tartalmazza.

A 83. §-hoz

A módosítás a szabálysértésekről szóló 1999. évi LXIX. törvényben egészíti ki a szabálysértési hatóságok felsorolását a szociális hatósággal.

A 84. §-hoz

Jelen szakasz a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosításával feljogosítja a Magyar Államkincstárt, hogy az energiafelhasználási támogatásra jogosult személyek adóazonosító jeleit a támogatás megállapításával, érvényesítésével, a jogszerű igénybevétel ellenőrzésével és a jogosulatlanul igénybe vett támogatás visszakövetelésével összefüggésben kezelje.

A 85. §-hoz

A módosítással a földgázellátásról szóló 2003. évi XLII. törvényben szereplő adatkezelési és továbbítási szabályok kerülnek kiegészítésre az energiafelhasználási támogatás vonatkozásában. Pontosításra kerülnek továbbá a kedvezményes földgázellátásra és távhőszolgáltatásra vonatkozó szabályok, utalva az Szt.-ben szereplő rendelkezésekre.

A 86. §-hoz

A módosítás a távhőszolgáltatásról szóló 2005. évi XVIII. törvény szabályait egészíti ki az energiafelhasználási támogatás megállapításával, illetőleg jogszerű igénybevételének ellenőrzésével kapcsolatos adatkezelési, adattovábbítási és nyilvántartási rendelkezésekkel.