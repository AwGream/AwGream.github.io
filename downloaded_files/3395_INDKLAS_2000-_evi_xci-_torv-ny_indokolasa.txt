2000. évi XCI. törvény indokolása

a Magyar Köztársaság Alkotmányáról szóló 1949. évi XX. törvény módosításáról

-----STARTING---POINT---ALTALANOS---

ÁLTALÁNOS INDOKOLÁS

A Magyar Köztársaságnak az Észak-atlanti Szerződés Szervezetéhez (a továbbiakban: NATO) történő csatlakozása szükségessé teszi az Alkotmány módosítását. A Magyar Köztársaság Alkotmányának módosításáról szóló törvény - alkalmazva a honvédelmet érintő egyes törvények módosításáról szóló 1998. évi LXXXIX. törvényben (a továbbiakban: Htv.) elfogadott fogalomrendszert, illetve továbbfejlesztve a Kormány által T/416. számon 1998. novemberében beterjesztett törvényjavaslat konszenzust élvező elemeit - lehetővé teszi egyrészt a NATO tagságból eredő kötelezettségek gyakorlati teljesítését, másrészt a korábban tervezettnél tágabb körben tartja fenn az Országgyűlés döntési jogköreit.

A törvény - a korábbi hasonló tárgyú javaslatokhoz képest - az engedélyezés vonatkozásában tovább differenciálja a fegyveres erők nemzetközi tevékenységét, elkülöníti az alkalmazáshoz, a békefenntartáshoz, a nem szövetséges állammal történő gyakorlati együttműködés, valamint a szövetséges állammal történő együttműködés engedélyezési módozatait. E megoldás alapelve, hogy az Országgyűlés, illetve a Honvédelmi Bizottság jogköreit - a szövetségi kötelezettségből eredő operativitási elvárások sérelme nélkül - fenn kell tartani.

A törvény további elemei - a korábbi javaslatokkal azonos módon - a minősített időszakokra vonatkozó egyes terminológiai pontosításokat tartalmazzák.

-----STARTING---POINT---RESZLETES---

RÉSZLETES INDOKOLÁS

Az 1-3. §-hoz

Az Alkotmány 19., 19/B. és 19/C. §-ainak módosítását az indokolja, hogy összhangba kell hozni az Országgyűlés, illetve - akadályoztatása esetén - a köztársasági elnök, valamint rendkívüli állapot idején a Honvédelmi Tanács hatáskörét az Észak-atlanti Szerződés 5. cikkével (idegen katonai segítségnyújtás kérése vagy a magyar fegyveres erők által történő segítségnyújtás teljesítése).

A törvény 1. §-a szerint a fegyveres erők alkalmazása, felhasználása, határátlépése és külföldi állomásoztatása főszabályként az országgyűlési képviselők kétharmadának támogatását igénylő, minősített kétharmados döntés.

A szövetségi elkötelezettséget érintő, de a háborús konfliktus veszélyét hordozó békefenntartó tevékenység esetében a döntés meghozatalához a törvény szerint a jelenlévő országgyűlési képviselők kétharmadának támogatása szükséges. A békefenntartás és - az alkalmazás fogalmi körébe tartozó - béketeremtés elhatárolása szempontjából a felkérést, illetve döntést megküldő nemzetközi szervezet állásfoglalása az irányadó.

Az Országgyűlés - Htv. 14. §-a szerint meghatározott - engedélyezési jogkörei szempontjából alapelv, hogy az egyes részcselekmények eszközcselekményei önálló engedélyezésére nincs szükség, a szuverenitást jelentősebben érintő, nevesített részcselekmény azonban csak újabb engedélyezés során lenne megvalósítható.

Az Alkotmány 19/B. §-ának 2. § szerinti módosítása egyértelműsíti, hogy rendkívüli állapot idején a Honvédelmi Tanács alkotmányos jogkörében jogosult a szuverenitás katonai oldalát érintő döntések meghozatalára.

A 19/C. § (1) bekezdésének a törvény szerinti pontosítása - figyelemmel az Alkotmány 40/B. § (2) bekezdésére - egyértelműsíti, hogy szükségállapot idején a fegyveres erők felhasználására kerülhet csak sor. (Garanciális jelentőségű, hogy az Alkotmány helyettesítési szabálya a főszabállyal azonos fogalmat használjon.)

A 4. §-hoz

A Kormány a köztársasági elnök által jóváhagyott védelmi terv szerint azonnal köteles intézkedni a szükségállapot vagy a rendkívüli állapot kihirdetésére vonatkozó döntésig, az alábbi esetekben: külső fegyveres csoportoknak Magyarország területére történő váratlan betörése esetén, a támadás elhárítására, illetőleg az ország területének a légvédelmi oltalmazására, az alkotmányos rend, az állampolgárok élet- és vagyonbiztonsága, a közrend és közbiztonság védelme érdekében.

Az 5-6. §-hoz

A 40/A. § (1) bekezdése rögzíti, hogy a fegyveres erők alapvető kötelessége a haza fegyveres védelme, valamint nemzetközi szerződésből (NATO) eredő kollektív védelmi feladatok ellátása. Ebből a NATO tagságból eredően a szövetséges fegyveres erők az ország területének a légvédelmi és repülőkészültségi erőkkel való oltalmazása érdekében parlamenti felhatalmazás nélkül, a Kormány engedélyével láthatnak el őrjáratot. E § rendelkezéseinél figyelemmel kell lenni a 4. §-ban szereplő a 19/E. § módosítására irányuló rendelkezésekre is.

A 7. §-hoz

A törvény 2000. június 27-én lépett hatályba. A hatályon kívül helyező rendelkezések az Alkotmány korábbi módosításainak a korrekcióját tartalmazzák.