2013. évi CLXXXVIII. törvény indokolása

az egységes közszolgáltatói számlaképről

-----STARTING---POINT---ALTALANOS--- 

A törvény legfőbb célja a fogyasztók eligazodásának, tájékozódásának segítése az egységes közszolgáltatói számlakép megteremtésével. Összhangban az Alaptörvény fogyasztók érdekeit védő rendelkezéseivel, valamint figyelembe véve a rezsicsökkentési törekvéseket és szabályozásokat a távhőszolgáltatás, villamos energia és földgázszolgáltatás, vízközmű szolgáltatás, továbbá a hulladékgazdálkodási és kéményseprő-ipari szolgáltatás területén, egy egységes, érthető és átlátható számlakép rendszer kerül kialakításra. a jelenlegi számlázási rendszer számos esetben bonyolult, az átlagfogyasztó számára érthetetlen megfogalmazású havi tájékoztatás.

A Magyar Állam kötelessége, hogy a fogyasztók érdekeit szem előtt tartva alakítsa át és erősítse meg a hazai fogyasztóvédelmi rendszert. Ennek elengedhetetlen eleme a háztartások irányába történő egységes tájékoztatás kialakítása. A cél elérése érdekében mind az öt közszolgáltatási ágazatban a számla első oldalán kizárólag a legfontosabb és legalapvetőbb adatok kerülhetnek feltüntetésre. A szolgáltatónak a további oldalakon kell megjelenítenie a tételes elszámolást és az egyéb, számlával kapcsolatos információkat. A megkülönböztethetőség érdekében az egyes ágazatokat külön színek fogják jelölni.

A fogyasztók az új számlakép rendszerrel a 2014. január 1-jei fogyasztási időszakot követően találkozhatnak először.

-----STARTING---POINT---RESZLETES---

Az 1-10. §-hoz

A törvény a földgáz és villamos energia egyetemes szolgáltató, a távhőszolgáltató, a víziközmű-szolgáltató, a hulladékgazdálkodási közszolgáltató, valamint a kéményseprő-ipari közszolgáltató által kibocsátott számlák tartalmi és formai előírásait határozza meg. Ezen szolgáltatási területeken - az egyes ágazati sajátosságokra is figyelemmel - egységes tartalmi és formai követelmények kerültek kialakításra, célkitűzés továbbá az egyszerű és átlátható számlakép megteremtése.

A 11. §-hoz

A törvény rendelkezései a fogyasztóvédelemről szóló 1997. évi CLV. törvény alkalmazásában fogyasztóvédelmi rendelkezésnek minősülnek.

-----STARTING---POINT---VEGE---

A 12-13. §-hoz

Hatályba léptető és átmeneti rendelkezéseket tartalmaz.

A 14. §-hoz

A módosítás annak biztosítása érdekében szükséges, hogy a fogyasztóvédelmi hatóság kéményseprő-ipari közszolgáltatás esetén is ellenőrizhesse a számlázás, ezen belül a számlakép jogszabályi megfelelőségét.

A 15. §-hoz

Bizonyos PB-gáz fogalmazók nem érvényesítették a jogszabály által előírt 10%-os rezsicsökkentést, így a rezsicsökkentések átfogó érvényesülése érdekében pontosítja a törvény a „PB-gáz forgalmazó” meghatározását. Indokolt a piaci tendenciákat közvetlenül értékelő Magyar Energetikai és Közmű-szabályozási Hivatal jogkörébe helyezni az árszabályozási ciklus mindenkori kezdő időpontjának meghatározását, mely a rendszerszintű átláthatóság növelése mellett igazítja ki a ciklus kezdetét.

A 16. §-hoz

A módosítás a fogyasztóvédelmi hatósági eljárás megindulásának feltételét határozza meg távhőszolgáltatás esetén, hasonlóan a többi közszolgáltatási területhez.

A 17. §-hoz

A fogyasztóvédelmi hatóság eljárása során - hasonlóan a Magyar Energetikai és Közmű-szabályozási Hivatal részére közszolgáltatást érintő hatósági ügyekben rendelkezésre álló ügyintézési határidő mértékéhez - a közszolgáltatási területeken a tényállás pontos és teljes körű tisztázásához szükséges a hosszabb ügyintézési határidő biztosítása

A 18. §-hoz

Az új egységes és átlátható számlakép-rendszer kialakítása következtében szükségtelenné válnak a miniszteri felhatalmazó rendelkezések, így VET., a GET., a Vksztv., valamint a hulladéktörvény vonatkozó részeinek hatályon kívül helyezése indokolt.