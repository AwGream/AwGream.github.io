2012. évi LVI. törvény indokolása

a távközlési adóról

-----STARTING---POINT---ALTALANOS--- 

A 2012. évi költségvetési folyamatokból az látható, hogy a költségvetési hiánycél tartása csak pótlólagos intézkedésekkel (részint a költségvetési kiadások csökkentésével, részint az adóbevételek növelésével) érhető el. Ezen költségvetési korrekciók egyik eleme egy új - a telefonbeszélgetésre és az üzenetküldésre vonatkozó - adó, a távközlési adó bevezetése.

Fontos összefüggés, hogy a távközlési vállalkozások által is fizetett ágazati különadó 2013. január 1-jével hatályát veszti.

A távközlési adó bevezetése szorosan illeszkedik ahhoz az adópolitikai célkitűzéshez, miszerint az adóstruktúra úgy alakuljon át, hogy abban a munkát terhelő közterhek aránya csökkenjen, a forgalmi-fogyasztási adók szerepe növekedjen, elősegítve ezáltal a munkavállalási hajlandóság és a foglalkoztatás növelését, de nem veszélyeztetve a költségvetési célok megvalósítását.

Az adó bevezetése a központi költségvetés forrásainak bővítését szolgálja, az adónem jellegéből adódóan a fizetési kötelezettség - az arányos közteherviselés elvére figyelemmel - az indított telefonhívások időtartamához, illetve az elküldött üzentek darabszámához kapcsolódik. Az adótényállások fogalmi rendszere alapvetően az elektronikus hírközlésről szóló törvény szabályaira épül, az adó alanya és fizetésre kötelezettje a távközlési szolgáltató.

Az adó évközi bevezetését az indokolja, hogy a 2012. évre tervezett költségvetési hiánycél biztonsággal teljesíthető legyen.

-----STARTING---POINT---RESZLETES---

Az 1. §-hoz

A törvény a jogszabály alkalmazását elősegítő értelmező rendelkezéseket tartalmazza. A törvény definíciói háttérjogszabályaként az elektronikus hírközlésről szóló 2003. évi C. törvény és annak felhatalmazásával kiadott rendelet szolgál.

A 2. §-hoz

A törvény rögzíti, hogy az adókötelezettség a távközlési szolgáltatás nyújtásához, azaz a távközlési szolgáltató hálózatában indított hívások időtartamához, küldött üzenetek számához kötődik. A távközlési szolgáltatás alatt a Magyarország területén lévő elektronikus hírközlő hálózaton nyújtott, az elektronikus hírközlésről szóló törvény szerinti nyilvánosan elérhető telefonszolgáltatás, üzenetküldés értendő. A nyilvánosan elérhető telefonszolgáltatás olyan, bárki számára rendelkezésre álló elektronikus hírközlési szolgáltatás, amely belföldi vagy nemzetközi számozási tervben szereplő hívószám vagy hívószámok segítségével közvetlenül vagy közvetve lehetővé teszi belföldi vagy belföldi és nemzetközi hívások kezdeményezését és fogadását.

A 3. §-hoz

A törvény szerint az adó alanya a szolgáltató.

A 4. §-hoz

A törvény az adó alapjaként a szolgáltató előfizetőjének előfizetéséhez, előfizetés hiányában pedig a szolgáltatóhoz tartozó hívószámról indított hívások időtartamát, illetve üzenetek számát jelöli meg.

Az 5. §-hoz

A törvény szerint az adó mértéke hívás kezdeményezés esetén 2 Ft/megkezdett perc, üzenetküldés esetén a szolgáltatóval kötött szerződés alapján számított üzenet darabja után szintén 2 forint.

Annak érdekében, hogy egy hívószámra vonatkozóan ne legyen rendkívül magas adóteher, a törvény adóplafont határoz meg, mégpedig attól függően eltérő összegben, hogy magánszemély vagy szervezet előfizetőről van szó.

A 6. §-hoz

A törvény értelmében mentes az adó alól a segélyhívás [ide értve az európai harmonizált segélyhívószámra (116 111, 116 000, 116 123 számokra) indított hívást] kezdeményezése, valamint - társadalmi hasznosságára figyelemmel - az adománygyűjtő számra indított hívás, küldött üzenet és a teszthívás.

Mentességet élvez továbbá a magánszemély hívószámáról indított 10 megkezdett percnyi beszélgetés.

A 7. §-hoz

Az adó önadózásos adónem. Erre tekintettel a törvény rögzíti, hogy a szolgáltató az adót havonta a hívásindítás, üzenetküldés hónapját követő hónap 20. napjáig állapítja meg, vallja be és fizeti meg az állami adóhatóság számlájára.

A 8. §-hoz

A törvény meghatározza, hogy az adóhatósági feladatokat a Nemzeti Adó- és Vámhivatal látja el, a bevétel pedig a központi költségvetés bevételét képezi.

-----STARTING---POINT---VEGE---

A 9. §-hoz

A törvény rögzíti, hogy a távközlési adóra vonatkozó szabályozás 2012. július 1-jén lép hatályba.

A 10. §-hoz

A törvény átmeneti rendelkezésként - a szolgáltató felkészülése érdekében - azt is megfogalmazza, hogy a 2012. július hónapra vonatkozó adó-megállapítási kötelezettség határideje augusztus 31-e helyett szeptember 20-a.