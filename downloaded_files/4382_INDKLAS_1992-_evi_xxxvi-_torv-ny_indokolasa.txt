1992. évi XXXVI. törvény indokolása

a köztársasági elnök tiszteletdíjáról

-----STARTING---POINT---ALTALANOS---

Az Alkotmány 30. §-ának (2) bekezdése szerint a köztársasági elnök tiszteletdíját, kedvezményeit és az őt megillető költségtérítés összegét a jelenlévő országgyűlési képviselők kétharmadának szavazatával elfogadott törvény rendezi. A Javaslat az idézett alkotmányos rendelkezés részbeni végrehajtását szolgálja.

Az Alkotmány értelmében a köztársasági elnök Magyarország államfője, aki kifejezi a nemzet egységét és őrködik az államszervezet demokratikus működése felett. Tisztségével összeegyeztethetetlen minden egyéb állami, társadalmi és politikai tisztség vagy megbízatás. Más kereső foglalkozást nem folytathat és egyéb tevékenységéért - a szerzői jogi védelem alá eső tevékenységet kivéve - díjazást nem fogadhat el. Ennek megfelelően a köztársasági elnök díjazása mértékének megállapításánál két alapvető szempont mérlegelése szükséges. Egyrészt a tiszteletdíj összegének ki kell fejeznie e magas közjogi méltóság fontosságát. Másrészt figyelemmel kell lennie az ismertetett szigorú összeférhetetlenségi szabályokra. Csak a megfelelő életnívót biztosító díjazás szolgálhat ugyanis a köztársasági elnök függetlenségének egyik garanciájaként.

A kifejtettek alapján a Javaslat - a kialakult gyakorlatnak megfelelően - a köztársasági elnök tiszteletdíját a miniszterelnök részére a köztisztviselők jogállásáról szóló törvény alapján járó illetménnyel megegyező összegben állapítja meg.

Az említett törvény megszünteti a miniszterelnöknek és a minisztereknek járó költségtérítés intézményét, illetményük mértékének újraszabályozása ezt a körülményt már figyelembe veszi. Tekintve, hogy a köztársasági elnök tiszteletdíjának mértéke a miniszterelnök törvényben meghatározott illetményéhez igazodik, külön költségtérítés biztosítása a köztársasági elnök részére sem indokolt. Ezért erről a Javaslat nem rendelkezik.

A magas állami tisztséget betöltő személyeket megillető kedvezmények egységes szabályozása jelenleg hiányzik jogrendszerünkből. E területet átfogó törvényi szintű rendezése a közeljövőben elkerülhetetlen. Ez azonban gondos elemző munkát igényel. Miután pedig a köztisztviselők jogállásáról szóló törvény 1992. július 1-jén lép hatályba és ez megoldja a miniszterelnök és a miniszterek illetményének, valamint a külön jogszabály alapján a miniszteri illetményhez kötődő juttatások (pl. országgyűlési képviselők díjazása) újraszabályozását is, ezért a köztársasági elnök tiszteletdíjának sürgős rendezése elengedhetetlen. A köztársasági elnököt megillető kedvezmények szabályozására - az egységes elvek alapján történő rendezés érdekében - csak akkor indokolt sort keríteni, ha e témakör felülvizsgálata a jelentős közjogi méltóságot betöltő valamennyi személy esetében megtörténik. Erre figyelemmel a köztársasági elnök kedvezményeiről a Javaslat nem szól.

A köztisztviselők jogállásáról szóló törvényben megállapított illetményrendszerre irányadó kedvezőbb szabályokat a kormánytagok esetében a jogszabály már 1992. január 1. napjától alkalmazni engedi, ha ennek feltételei bérmegtakarításból, illetve költségvetési fedezetből (címzett tartalékból) biztosítottak. A köztársasági elnök esetén e tisztség kiemelkedő jelentősége, illetve az előzőekhez képest jóval kisebb mértékű pénzügyi kihatás megalapozza, hogy a Javaslat rendelkezései automatikusan 1992. január 1-jétől alkalmazásra kerüljenek.

-----STARTING---POINT---RESZLETES---
-----STARTING---POINT---VEGE---