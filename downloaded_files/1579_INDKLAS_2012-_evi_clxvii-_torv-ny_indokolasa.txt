2012. évi CLXVII. törvény indokolása

egyes törvényeknek a XX. századi önkényuralmi rendszerekhez köthető elnevezések tilalmával összefüggő módosításáról

-----STARTING---POINT---ALTALANOS--- 

Hazánkban jelenleg egyre erősebb nyomás érezhető mind a lakosság, mid a média irányából a diktatúrákhoz, elsősorban a kommunista diktatúrához, valamint a tanácsköztársasághoz köthető személyekről elnevezett utcanevek, intézmények, társadalmi szervezetek nevének megváltoztatásával kapcsolatban.

Az önkényuralmi politikai gyakorlattal történő teljes körű szakítás megköveteli, hogy ilyen ideológiákhoz, pártokhoz, jelképekhez kötődő elnevezések ne maradhassanak fenn, illetve a jövőben se jelenjenek meg. Ezzel eleget teszünk annak a társadalmi elvárásnak, hogy utcáink, intézményeink, szervezeteink csak olyan elnevezést viseljenek, amelyek méltóak a demokratikus jogállam eszméihez. A módosítás e célnak megfelelően széles körben megtiltja a diktatúrához kötődő elnevezések használatát.

Az önkormányzatoknak a hatályos szabályozás alapján is lehetőségük van arra, hogy megváltoztassák a közterületek megnevezését - ezzel a lehetőséggel már sok önkormányzat élt is - ugyanakkor az általános, a Kereszténydemokrata Néppárt által korábban már szorgalmazott tilalom kimondása érdekében a kérdést magasabb szinten, törvényben szükséges szabályozni.

Korábban több kísérlet is történt országunkban a közterületek nevének megváltoztatására, de ezek kudarcba fulladtak arra hivatkozva, hogy jelentős költséget rónak a lakosságra, vállalkozókra.

A közterületek neveinek költségtakarékos megváltoztatása érdekében a törvény kimondja az állami vagy önkormányzati döntés alapján történő utcanévváltozások miatt szükségessé váló hatósági igazolványok, tehát például személyi igazolvány, vállalkozói igazolvány és forgalmi engedélyek cseréjére vonatkozó hatósági eljárások általános illetékmentességét.

-----STARTING---POINT---RESZLETES---

Az 1. §-hoz

A törvény első szakasza az általános indokolásban meghatározott célok elérését teszi lehetővé a cégek esetében. A cégek elnevezését korlátozza olyan esetben, ha az a XX. századi önkényuralmi politikai rendszerek megalapozásában, kiépítésében vagy fenntartásában vezető szerepet betöltő személyről történik vagy olyan kifejezés, szervezet neve, amely a XX. századi önkényuralmi politikai rendszerrel közvetlenül összefüggésbe hozható. Tartalmazza a végrehajtás érdekében szükséges közterületnév-változásból eredő költségek minimalizálásához szükséges módosításokat is.

A 2. §-hoz

A sajtótermékek elnevezését korlátozza olyan esetben, ha az a XX. századi önkényuralmi politikai rendszerek megalapozásában, kiépítésében vagy fenntartásában vezető szerepet betöltő személyről történik vagy olyan kifejezés, szervezet neve, amely a XX. századi önkényuralmi politikai rendszerrel közvetlenül összefüggésbe hozható.

A 3. §-hoz

A törvény a civil szervezetek esetében korlátozza az elnevezést az általános indokolásban meghatározott céloknak megfelelően.

A 4. §-hoz

A közterületek és közintézmények vonatkozásában határozza meg az önkényuralmi rendszerhez köthető elnevezések tilalmát.

Az 5. §-hoz

A törvény kimondja, a közterület-név átnevezés miatt szükségessé váló hatósági igazolványok, tehát például személyi igazolvány, vállalkozói igazolvány és forgalmi engedélyek cseréjére vonatkozó hatósági eljárások általános illetékmentességét.

A 6. §-hoz

Hivatalból kell kiállítani azoknak a személyi okmányait, akiknek a helységnév, postai irányítószám vagy közterület elnevezés miatt, költözéssel nem járó lakcímváltozás miatt ez indokolt.

-----STARTING---POINT---VEGE---

A 7. §-hoz

Hatályba léptető rendelkezés.

A 8. §-hoz

A törvény felsorolja a sarkalatosnak minősülő szakaszokat, ezért ezek elfogadásához a jelen lévő országgyűlési képviselők kétharmadának szavazata szükséges.