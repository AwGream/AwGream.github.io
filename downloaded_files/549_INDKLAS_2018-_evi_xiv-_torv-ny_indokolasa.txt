2018. évi XIV. törvény indokolása

az egyrészről az Európai Közösség és tagállamai, másrészről a Chilei Köztársaság közötti társulási megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

A törvény célja az egyrészről az Európai Közösség és tagállamai, másrészről a Chilei Köztársaság közötti társulási megállapodás (továbbiakban: Megállapodás), valamint az ahhoz csatolt jegyzőkönyvek kihirdetése. A Megállapodást 2002. november 18-án írták alá Brüsszelben, és 2005. március 1-jén hatályba lépett. A 15 tagállam és a Chilei Köztársaság között létrejött társulás Chile számára az Európai Unió országaihoz fűződő viszony fejlesztésének - mely a chilei diplomácia egyik fontos célkitűzése - egyik fő eszköze. A latinamerikai országok közül Chile volt az első, amellyel az EU társulási megállapodást kötött. A Megállapodás megkötését követően 2004-ben, 2007-ben és 2013-ban csatlakozott tagállamok nem tartották saját nemzeti érdekeikkel ütközőnek az EU és Chile uniós együttműködés fenntartását, sőt saját preferenciáik szerint lehetőséget kaptak az együttműködés szélesítésére és mélyítésére. A Megállapodáshoz csatolt, ezzel összhangban kidolgozott jegyzőkönyvek aláírásával a 13 újonnan csatlakozó tagállam, köztük Magyarország is, magára nézve kötelezőnek fogadta el a Megállapodást, és vállalta annak nemzeti jogban történő kihirdetését.

A Megállapodás gazdasági jelentőségét mutatja, hogy annak értelmében a szerződő felek között zajló kereskedelem áruinak 96%-ára vámmentesség vonatkozik. A magyar érdekeltség szempontjából kiemelendő, hogy a latin-amerikai térségen belül Mexikó és Brazília után Chile a harmadik legnagyobb kereskedelmi partnerünk. A KSH adatai szerint Chile 2016-ban hazánk 62. legfontosabb kereskedelmi partnere volt, ezzel két helyet lépett előre az előző évhez viszonyítva. Export tekintetében az 58., míg az importunkban a 72. helyet foglalta el. A két ország közötti kereskedelmi forgalom évek óta dinamikusan növekszik; 2016-ban történelmi csúcson zárt: 101,5 millió USD-t ért el, ezzel 12,2%-os bővülést produkált az előző évhez viszonyítva. Az MNB adatai szerint a magyarországi chilei FDI állomány 2015-ben -7,5 millió EUR-t tett ki és 2016-ban Chiléből 3,3 millió EUR értékű működő tőke érkezett hazánkba. A gazdasági kapcsolatok fejlesztése céljából magyar származású üzletemberek 2013-ban, Santiagoban újjáalakították a Chilei-Magyar Kereskedelmi Kamarát, amely együttműködik a Magyar Kereskedelmi és Iparkamarával valamint a Budapesti Kereskedelmi és Iparkamarával. Mindezeket figyelembe véve, nemzeti érdekeinkkel, továbbá azzal összhangban, hogy az Európai Unió külpolitikai fellépése során Magyarország a tagállamok egységének megőrzését támogatja, a Megállapodás kihirdetése indokolt.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Megállapodást törvénnyel szükséges kihirdetni.

A 2. §-hoz

A Megállapodás hiteles magyar nyelvű szövegét az 1. számú melléklet tartalmazza. A Megállapodás V. részből és 206 cikkből, valamint további 17 mellékletből áll, ezen kívül részét képezi egy Záróokmány.

Az I. Rész az általános és intézményi rendelkezéseket rögzíti. Ez magában foglalja a Megállapodás jellegét és alkalmazásának területeit, az intézményi keretet.

Az II. Rész a politikai párbeszéd lebonyolításának rendjét szabályozza, mely a terrorizmus elleni, valamint a kül- és biztonságpolitika területén történő együttműködés céljait és mechanizmusait határozza meg.

Az III. Rész a gazdasági, tudományos, technológiai, kulturális, oktatási, audiovizuális, közigazgatási, társadalmi és egyéb területeken történő együttműködés rendjét és módjait rögzíti.

Az IV. Rész a kereskedelmi, és a kereskedelemhez kötődő ügyekkel kapcsolatos intézkedéseket határozza meg. Ez a Rész kiemelten fontos az áruk szabad mozgása és vámszabályok kapcsán, részben mert számszerű szabályozásokat is rögzít. Itt találhatóak a dömpingre és szállításra, továbbá a szolgáltatások szabad áramlására vonatkozó szabályok.

Az V. Rész záró rendelkezéseket tartalmaz, melyek rögzítik a hatályosság és érvényesség feltételeit, valamint a kötelezettségek teljesítésének elmulasztásakor alkalmazandó vitarendezési módokat.

A 3. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Ciprusi Köztársaság, a Cseh Köztársaság, az Észt Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovák Köztársaság és a Szlovén Köztársaság Európai Unióhoz történő csatlakozására tekintettel az egyrészről az Európai Közösség és tagállamai, másrészről a Chilei Köztársaság közötti társulási megállapodáshoz csatolt jegyzőkönyvet (a továbbiakban: 1. Jegyzőkönyv) törvénnyel szükséges kihirdetni.

A 4. §-hoz

Az 1. Jegyzőkönyv hiteles magyar nyelvű szövegét a 2. számú melléklet tartalmazza. Az Európai Unióhoz 2004-ben csatlakozott tagállamok elfogadják és tudomásul veszik a Megállapodás, valamint az ahhoz csatolt együttes nyilatkozatok és egyoldalú nyilatkozatok szövegét.

Az 5. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében az egyrészről az Európai Közösség és tagállamai, másrészről a Chilei Köztársaság közötti társulási megállapodáshoz a Bolgár Köztársaság és Románia Európai Unióhoz való csatlakozásának figyelembevétele céljából csatolt jegyzőkönyvet (a továbbiakban: 2. Jegyzőkönyv) törvénnyel szükséges kihirdetni.

A 6. §-hoz

A 2. Jegyzőkönyv hiteles magyar nyelvű szövegét a 3. számú melléklet tartalmazza. Az Európai Unióhoz 2007-ben csatlakozott tagállamok elfogadják és tudomásul veszik a Megállapodás, valamint az ahhoz csatolt együttes nyilatkozatok és egyoldalú nyilatkozatok szövegét.

A 7. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében az egyrészről az Európai Közösség és tagállamai, másrészről a Chilei Köztársaság közötti társulási megállapodáshoz a Horvát Köztársaság Európai Unióhoz való csatlakozásának figyelembevétele céljából csatolt jegyzőkönyvet (a továbbiakban: 3. Jegyzőkönyv) törvénnyel szükséges kihirdetni.

A 8. §-hoz

A 3. Jegyzőkönyv hiteles magyar nyelvű szövegét a 4. számú melléklet tartalmazza. Horvátország az Európai Unióhoz történő csatlakozása során elfogadja és tudomásul veszi a Megállapodás, valamint az ahhoz csatolt együttes nyilatkozatok és egyoldalú nyilatkozatok szövegét.

A 9. §-hoz

A Megállapodás, valamint az 1. és 2. Jegyzőkönyvek nemzetközi jogilag hatályosak. A 3. Jegyzőkönyvnek a 3. Jegyzőkönyv 14. cikk (1) bekezdésében meghatározott hatálybalépése naptári napját a külpolitikáért felelős miniszter - annak ismertté válását követően - a Magyar Közlönyben haladéktalanul közzétett közleményével állapítja meg. Figyelembe véve, hogy a 3. Jegyzőkönyv 2013. július 1-jétől ideiglenesen alkalmazandó, a törvény a kihirdetését követő napon lép hatályba.

A 10. §-hoz

A törvény végrehajtásához szükséges intézkedésekről a külpolitikáért felelős miniszter gondoskodik.