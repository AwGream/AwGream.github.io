2015. évi CLXXIX. törvény indokolása

egyes rendészeti tárgyú törvényeknek az európai uniós kötelezettségek teljesítése érdekében szükséges és más célból történő módosításáról

-----STARTING---POINT---ALTALANOS--- 

A jelen törvénymódosítás

- a közúti közlekedésről szóló 1988. évi I. törvény,

- a polgárok személyi adatainak és lakcímének nyilvántartásáról szóló 1992. évi LXVI. törvény,

- a Rendőrségről szóló 1994. évi XXXIV. törvény,

- a tűz elleni védekezésről, a műszaki mentésről és a tűzoltóságról szóló 1996. évi XXXI. törvény,

- a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény,

- a külföldre utazásról szóló 1998. évi XII. törvény,

- az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény,

- a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény,

- a közúti közlekedési nyilvántartásról szóló 1999. évi LXXXIV. törvény,

- a bűnüldöző szervek nemzetközi együttműködéséről szóló 2002. évi LIV. törvény,

- a menedékjogról szóló 2007. évi LXXX. törvény,

- az erdőről, az erdő védelméről és az erdőgazdálkodásról szóló 2009. évi XXXVII. törvény,

- a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény,

- a Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvény,

- a körözési nyilvántartási rendszerről és a személyek, dolgok felkutatásáról és azonosításáról szóló 2013. évi LXXXVIII. törvény, valamint

- a Bolgár Köztársaság, a Horvát Köztársaság, Magyarország és az Osztrák Köztársaság között a közúti közlekedésbiztonságot veszélyeztető közlekedési jogsértések miatt alkalmazott jogkövetkezmények határon átnyúló végrehajtásának elősegítéséről szóló Megállapodás alapján kötött Adminisztratív és Technikai Végrehajtási Megállapodás kihirdetéséről, valamint ezzel összefüggésben egyes törvények módosításáról szóló 2015. évi LXX. törvény

részleges módosítására irányul.

A törvénymódosítás egyik célja, hogy az INTERPOL FIND rendszer magyarországi megvalósítására tekintettel szükséges jogszabályok módosítása megtörténjen különös tekintettel arra, hogy az e rendszer alrendszerét képező, elveszett és ellopott útlevelek nemzetközi adatbázisa (SLTD) a határellenőrzés során közvetlenül elérhető legyen a magyar rendőrség számára.

Tekintettel arra, hogy az EURODAC rendszerhez való bűnüldözői hozzáférés keretében az európai uniós előírásokban meghatározott ellenőrző hatóságként az Országos Rendőr-főkapitányság Bűnügyi Főigazgatósága került kijelölésre, szükséges az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény módosítása.

2015. február 1-jei hatállyal módosult a SIRENE Kézikönyv és ezzel összefüggésben a második generációs Schengeni Információs Rendszerben (SIS II) központilag új kódok és elvárt intézkedések kerültek bevezetésre a vonatkozó kódtábla-módosítással együttesen, ezért szükséges a külföldre utazásról szóló 1998. évi XII. törvény, valamint a közúti közlekedési nyilvántartásról szóló 1999. évi LXXXIV. törvény módosítása.

A körözési nyilvántartási rendszerről és a személyek, dolgok felkutatásáról és azonosításáról szóló 2013. évi LXXXVIII. törvény (a továbbiakban: Körtv.) módosítása a jogtechnikai pontosítások mellett több kiegészítő szabályt is tartalmaz.

Korlátozni szükséges az érintett tájékoztatáshoz való jogát, amelynek gyakorlása egyes esetekben nemzetbiztonsági, illetve bűnüldözési érdekeket sértene. A Körtv. kiegészítése ennek megfelelően állapítja meg az érintetti tájékoztatáskérés megtagadásának lehetséges indokait, egyúttal rögzíti az önkényes jogkorlátozás lehetőségét kizáró törvényi garanciákat is.

Az eltűnt személyek felkutatása érdekében folytatott körözési eljárásokban jelenleg nincs lehetőség eljárási cselekmények tényleges végrehajtására, az eltűnt személyek felkutatásához és az eltűnéssel összefüggésbe hozható bűncselekmények, továbbá a bűncselekményt elkövető személyek felderítéséhez, az ismeretlen holttestek, holttestrészek azonosításához fűződő társadalmi érdek ugyanakkor azt indokolná, hogy a törvény felhatalmazása alapján a hatóságok valamennyi körözési eljárás során végrehajthassák a szükséges eljárási cselekményeket (helyszíni szemle, tárgyi bizonyítási eszközök lefoglalása, tanúkihallgatás, szakértő kirendelése stb.).

A Büntető Törvénykönyvről szóló 2012. évi C. törvény (Btk.) közelmúltban történt módosításaira figyelemmel indokolt felülvizsgálni, illetve kiegészíteni a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény értelmében a szervezett bűnözéssel összefüggő bűncselekménynek minősülő törvényi tényállások körét.

A fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény (Fbtv.) módosításának elsődleges célja annak biztosítása, hogy a fegyveres biztonsági őrség állománya számára alkalmazási feltételként előírt vizsga kiváltható legyen az Országos Képzési Jegyzékben (OKJ) a fegyveres biztonsági őrök számára meghatározott szakképesítéssel. Az OKJ alapján a fegyveres biztonsági őr olyan felső középfokú szakképesítés-ráépülés, amely iskolarendszeren kívüli szakképzésben megszerezhető, érettségi végzettséghez kötött és szakképesítésre épül. A törvénymódosítás hatálybalépését követően a fegyveres biztonsági őri jogviszony létesítésének immár nem lesz elengedhetetlen feltétele a vizsga letétele, hiszen az kiváltható lesz a megfelelő szakképesítés megszerzésével.

Az ezirányú korrekciók mellett a törvénymódosítás a Rendőrségről szóló törvényben írottakkal megegyező módon deklarálja a ruházat-átvizsgálást végző személynek az érintettel azonos nemű személy eljárását megkövetelő garanciális előírást.

Szükségessé vált a menedékjogról szóló 2007. évi LXXX. törvény (Met.) megfelelő kiegészítése, tekintettel arra, hogy szükséges gondoskodni arról, hogy a Met. 71/A. §-a szerinti, a határon lefolytatott eljárás során benyújtott bírósági felülvizsgálati kérelmeket, valamint a hozzájuk tartozó iratanyagot a menekültügyi hatóság a nyomtatott papíralapú dokumentumpéldányok előállítását mellőzve, kizárólag elektronikus úton továbbíthassa az eljáró bíróságok részére, gyorsítva ezáltal a kérelmek elbírálását, egyben egyszerűsítve az eljárást.

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény (Ttv.) módosításának célja a tűzoltó-technikai termék fogalmának újbóli meghatározása annak érdekében, hogy az építési termékek ne tartozzanak a tűzoltó-technikai termék fogalmába. A törvénymódosítás pontosítja a tűzvédelmi szabályzat készítésére, valamint tűzvédelmi szakképesítéssel rendelkező személy vagy szolgáltatás igénybevételére kötelezettek körére vonatkozó hatályos rendelkezéseket is.

A közúti forgalomellenőrzési, közlekedésrendészeti feladatok (rendszámfelismerés, forgalomszámlálás, záróvonal átlépésének észlelése, biztonsági öv használatára vonatkozó előírások ellenőrzése) elvégzését elősegítő technikai fejlesztést az Országos Rendőr-főkapitányság a „Célzottan közlekedésbiztonságot javító fejlesztések - A közlekedésbiztonság növelése terén kifejtett rendőrségi tevékenység komplex fejlesztése” című KÖZOP-projektek keretében 365 darab fix telepítésű Komplex Közlekedési Ellenőrzési Pont (KKEP) telepítésével és üzembeállításával köteles végrehajtani, amely cél érdekében megfelelően módosítani szükséges a közúti közlekedésről szóló 1988. évi I. törvény (Kkt.) szövegét.

-----STARTING---POINT---RESZLETES---

Az 1. §-hoz

A törvénymódosítás a Komplex Közúti Közlekedési Ellenőrzési Pontok (a továbbiakban: KKEP) tekintetében az Országos Rendőr-főkapitányságot jelöli ki építtetőként, figyelemmel arra, hogy a hatályos Kkt. rendelkezések szerint építtető kizárólag a NIF Zrt. és a közút kezelője lehetne.

A 2. §-hoz

A fix telepítésű KKEP-k üzemben tartása két típusú feladatkört foglal magába. Egyrészről a rendszer részét képező híradástechnikai és informatikai eszközök karbantartását javítását, fejlesztését, valamint az ezek elhelyezésére szolgáló épített infrastruktúrát. Ez utóbbi állapota a közúti közlekedés biztonságára, a közutak esztétikai környezetére közvetlen hatással bír, ezért annak karbantartásáról javításáról folyamatosan szükséges gondoskodni. A feladatok ellátásához a közútkezelő megfelelő személyi és tárgyi feltételekkel, a szükséges szervezeti infrastruktúrával rendelkezik, tekintettel arra, hogy ezen feladatok az úttartozékok üzemeltetésétől lényegesen nem különböznek. Erre figyelemmel indokolt, hogy a fix telepítésű KKEP-k épített infrastruktúrával összefüggő üzemeltetési feladatait is az illetékes közútkezelő lássa el. A feladatok ellátására az általános rendőrségi feladatok ellátására létrehozott szerv központi szervével kötött megállapodás alapján kerül sor. A KKEP-ek megvalósítása és üzemeltetése során elengedhetetlen a közútkezelői szervezetek hatékony és gyors együttműködése. A törvény ennek érdekében együttműködési kötelezettséget ír elő a közútkezelő szervezetek részére.

A 3. §-hoz

A módosítás a KKEP-nek a törvényi szinten történő definiálását célozza, meghatározva egyben a közúttal való - jogi szempontból releváns - kapcsolatát. A törvény úttartozék fogalom-meghatározás között szereplő közlekedésbiztonsági célokat szolgáló műszaki és egyéb létesítmény fogalma alól kiveszi a KKEP-ket, tekintettel arra, hogy - a rendőrségről szóló 1994. évi XXXIV. törvény 1. § (2) bekezdése 4. pontjában meghatározott közfeladat ellátása érdekében - az nem oszthatja az úttartozékok jogi sorsát. A feladatellátás és az uniós finanszírozás miatt elengedhetetlen, hogy a kiépítésre kerülő szerkezetek, eszközök vagyonjogi szempontból egyértelműen elkülönüljenek - az egyébként a Közlekedésfejlesztési Koordinációs Központ vagyonkezelésében álló - közúttartozékoktól. A módosítással elérhető, hogy a KKEP-ek egységesen a Magyar Állam tulajdonába és az Országos Rendőr-főkapitányság vagyonkezelésébe kerüljenek.

A 4. §-hoz

2015. február 1-jei hatállyal módosult a SIRENE Kézikönyv és ezzel összefüggésben a második generációs Schengeni Információs Rendszerben (SIS II) központilag új kódok és elvárt intézkedések kerültek bevezetésre a vonatkozó kódtábla-módosítással együttesen. A Schengeni Információs Rendszer második generációja (SIS II) további végrehajtási intézkedéseinek elfogadásáról szóló 2013/115/EU bizottsági végrehajtási határozat mellékletének felváltásáról szóló 2015. 01. 29-i bizottsági végrehajtási határozat is rögzítette a változást.

A megváltozott uniós rendelkezések miatt módosult a hazai schengeni alrendszer elvárt funkcionalitása és emiatt szükségessé vált az utazásra jogosító okmányok érvénytelenségi okaira, valamint az ahhoz kapcsolódó schengenijelzés-elhelyezésre és -törlésre vonatkozó ágazati jogszabályok felülvizsgálata.

A módosítás egyrészt az eddigi, a SIS-be való jelzéselhelyezés mellett az Interpol megfelelő nyilvántartásában is rögzíti a körözési jelzés elhelyezésének kötelezettségét, másrészt egyértelműsíti a körözésre utaló jelzés visszavonásának kötelezettségét az elveszett okmány megtalálásának esetében.

Az 5. §-hoz

Annak érdekében, hogy az általános rendőrségi feladatok ellátására létrehozott szerv jogosult legyen az Interpol nyilvántartásából automatizált rendszer-rendszer kapcsolat, valamint közvetlen hozzáférés vagy adatigénylés útján igényelt adat kezelésére, az erre vonatkozó törvényi felhatalmazás törvénybe iktatása indokolt.

A határokon átnyúló szervezett bűnözés egyes megjelenési formáinak (kábítószer- és embercsempészet, az illegális migráció elősegítése), illetve a kiberbűnözésnek a megerősödése mellett a vallási fundamentalizmus térnyerése, így különösen az Iszlám Állam (IÁ) által képviselt barbár terrorizmus olyan új típusú (köz)biztonsági kihívás elé állítja mind Európát, mind a világot, amely egységes, összehangolt erőfeszítéseket kíván meg az európai államok rendvédelmi szerveitől. Tekintettel arra, hogy az említett szervezett bűnözői körök tagjaira, valamint az IÁ szimpatizánsaira nagyfokú mobilitás jellemző, a kellő időben történő azonosításukhoz feltétlenül indokolt a schengeni térségbe, illetve az Európába irányuló utasforgalom fokozottabb és következetesebb adattári ellenőrzése, illetve a mindehhez szükséges nemzeti jogszabályi háttér megerősítése és átláthatóbbá tétele.

Mivel a Nemzetközi Bűnügyi Rendőrség Szervezete (Interpol vagy IP) együttműködés keretében folytatott sokrétű körözési tevékenység, így az okmánykörözés is lényegében az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény 3. § (2) bekezdésében foglalt kétmondatnyi, rendkívül szűkszavú rendelkezéseken nyugszik, a jövőbeni átlátható jogalkalmazás érdekében elengedhetetlen, hogy az (okmány)körözési tevékenység részletszabályai a vonatkozó ágazati normákban is transzparensen megjelenjenek. Ezt szolgálja az 1999. évi LIV. törvénybe újonnan bekerülő azon rendelkezés, amely egyértelműen tisztázza az INTERPOL FIND rendszeren keresztül érkezett személykörözés végrehajtásának hazai eljárásrendjét.

A 6. §-hoz

Mivel a tárgykör európai uniós szabályozásának szintjén döntés született arról, hogy az Interpol elveszett és ellopott útiokmányokra vonatkozó adatbázisát a határforgalom ellenőrzése során használni kell, az erre vonatkozó adatkezelési rendelkezéssel szükséges kiegészíteni az Rtv.-nek a határforgalom ellenőrzése során történő adatkezelésre vonatkozó §-át.

Az INTERPOL FIND nyilvántartás alnyilvántartásainak a Rendőrségről szóló 1994. évi XXXIV. törvény (Rtv.) 91/K. §-ában történő nevesítése nyomán a rendőrség jogosulttá válik a határforgalom ellenőrzése során, az államhatáron átlépő harmadik ország állampolgárai által bemutatott okmányok, valamint a határátlépés során használt gépjármű adatait összevetni említett nyilvántartásban rögzített adattartalommal.

A 7. §-hoz

Figyelemmel arra, hogy az Rtv. az egyes adatoknak az Interpollal történő cseréjéről szóló, 2005. január 24-i, 2005/69/IB tanácsi közös álláspontban foglalt európai uniós kötelezettségeknek való megfelelést szolgáló előírásokat is rögzít, a szóbanforgó uniós normát a törvény jogharmonizációs záradékában is szükséges megjeleníteni.

A 8. §-hoz

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény (Ttv.) 4. § h) pontjának módosítása az építési termékeket kiveszi a tűzoltó-technikai termék fogalmi köréből, miáltal megszűnik az építési termékek forgalmazására, beépítésére vonatkozó kettős szabályozás.

A Ttv. 4. § h) pont hatályos megfogalmazása szerint azok a termékek minősülnek tűzoltó-technikai terméknek, amelyek - többek között - nem tartoznak az EU rendelet hatálya alá. A cél viszont az, hogy az építési termékek ne tartozzanak a tűzoltó-technikai termék fogalmába - ne vonatkozzon kettős szabályozás az építési termékek forgalmazására, beépítésére, hiszen azok beépítési - részben forgalmazási - feltételeit az építési termék építménybe történő betervezésének és beépítésének, ennek során a teljesítmény igazolásának részletes szabályairól szóló 275/2013. (VII. 16.) Korm. rendelet (a továbbiakban: Kr.) szabályozza. Az EU rendelet hatálya viszont csak azokra az építési termékekre terjed ki, amelyekre van harmonizált szabvány vagy európai műszaki értékelés, azokra az építési termékekre, amelyekre nincs harmonizált szabvány, vagy európai műszaki értékelés nem terjed ki. Viszont vannak az EU rendelet és a Ttv. „építési termék” fogalmába tartozó olyan termékek, amelyek nem harmonizált építési termékek, így azokat a Ttv. hatályos 4. § h) pontja szerint tűzoltó-technikai terméknek is lehet tekinteni és megfelelőségét a tűzoltó-technikai termékre vonatkozó szabályok szerint is meg lehet valósítani. Ugyanakkor, mint az „építési termék” fogalmába tartozó termékre, a nem harmonizált építési termékek beépítésére vonatkozó előírásokat meghatározó Kr. előírásait is be kell tartani. A módosítás a kettős szabályozást küszöböli ki.

Magyarországon jelenleg a „tűzoltó szolgálat” fogalma nincs definiálva, viszont egyes jogszabályokban alkalmazzák [pl.: a repülőtér létesítésének, fejlesztésének és megszüntetésének, valamint a leszállóhely létesítésének és megszüntetésének szabályairól szóló 159/2010. (V. 6.) Korm. rendelet] ezért szükséges annak meghatározása figyelembe véve a nemzetközi (ICAO) szabályokat.

A 9. §-hoz

Az EU rendelet kizárólag azoknak a termékeknek a forgalmazására terjed ki, amelyekre van harmonizált szabvány vagy európai műszaki értékelés. Az építési termékek forgalmazására vonatkozik még a kölcsönös elismerés elve, amely szerint, ha egy EU tagállamban a terméket jogszerűen forgalomba hozták, az Magyarországon is jogszerűen forgalmazható, ha a magyar előírásokkal egyenértékű biztonságot nyújt. Ezt a hatóság vizsgálhatja. A nem harmonizált termékek egy részének jogszerű forgalmazása így egyértelmű. Jelenleg Magyarországon nincs előírás azokra a nem harmonizált építési termékek forgalmazására, amelyeket Magyarországon kívánnak először forgalomba hozni. A Kr. a betervezésre és beépítésre állapít meg előírásokat, a forgalmazásra azonban nem. A Kr. szerint a termék teljesítményét a beépítésnél kell igazolni a Kr.-ben meghatározott módon (5-7. §). Az építési termékek piacfelügyeleti hatóságai - Nemzeti Fogyasztóvédelmi Hatóság, BM Országos Katasztrófavédelmi Főigazgatóság - az építési termékek forgalmazását ellenőrzik, viszont ha a forgalmazáshoz jogszabály nem írja elő, hogy milyen iratokat kell a termékhez mellékelni, azt a piacfelügyeleti hatóságok nem követelhetik meg, továbbá azt nem lesz kötelező a forgalmazónak a vevők rendelkezésére bocsátani. A termékek piacfelügyeletéről szóló 2012. évi LXXXVIII. törvényben általános érvényű és rugalmas előírások vannak, melyek nem határozzák meg egyértelműen a nem harmonizált építési termékek forgalmazására vonatkozó szabályokat. A szabályozás az egyedi, hagyományos, természetes, bontott vagy műemléki épületbe felhasználni tervezett építési termékre nem ír elő teljesítménynyilatkozatot, mivel sok esetben nincs gyártó, forgalmazó, illetve a termékek csak a beépítés során, más termékekkel, anyagokkal egybeépítve nyernek az építmény szempontjából értékelhető tulajdonságokat. Ezekben az esetekben elegendő a felelős műszaki vezető nyilatkozatával igazolni a termékek beépítésének megfelelőségét. Az építési termékek felsorolását a Kr. tartalmazza. A szabályozás egy nem teljes körűen szabályozott területen határoz meg a jogalkalmazóknak egyértelmű előírást.

A Ttv. 13. § (2) bekezdés b) pontjában a mondat nyelvtani pontosítása indokolt.

A Ttv. 13. § (3) bekezdésének módosítása a gyártók, forgalmazók számára teszi könnyebbé a tűz- vagy robbanásveszélyes készülék, gép, berendezés forgalomba hozatalát. Hasonlóan a tűzoltó-technikai termékhez, amennyiben egy tűz- vagy robbanásveszélyes készülékre, gépre, berendezésre van tűzvédelmi, biztonságossági követelmény [a Ttv. 4. § l) és t) pontja szerint európai uniós jogi aktus, jogszabály, harmonizált, európai vagy nemzeti szabvány, európai műszaki értékelés, nemzeti műszaki értékelés, hatályos építőipari műszaki engedély vagy műszaki irányelv], mely alapján a termék bevizsgálható, az alkalmazása szempontjából lényeges tűzvédelmi követelmények megállapíthatók, a gazdasági szereplőknek egyszerűbb és kevésbé költséges a termék megfelelőségét megfelelőségi nyilatkozattal igazolni. Indokolatlan a tűzvédelmi megfelelőségi tanúsítvány beszerzését előírni különösen azokban az esetekben, amikor az EU más tagállamában már végeztek a termék megfelelőségére vonatkozó eredményes vizsgálatokat.

A 10. §-hoz

Indokolt a Ttv. olyan irányú módosítása, hogy ne csak az újonnan létesülő, hanem a meglévő épületek esetében is meghatározott körben kötelező legyen a tűzvédelmi szabályzat készítése. Tűzvédelmi szabályzatot kell készíteniük azoknak a gazdálkodó tevékenységet végzőknek is, akik olyan épületet, épületrészt üzemeltetnek vagy bérelnek, amely területén 50 főnél nagyobb befogadóképességű helyiség található.

Pontosításra szorul a Ttv.-ben a gazdálkodó szervezetek munkavállalóikkal kapcsolatos kötelezettsége is. Az eddigi vagylagosság helyett együttes követelményként került meghatározásra, hogy a gazdálkodó tevékenységet folytatók gondoskodjanak arról, hogy munkavállalóik a jogszabályok tűzvédelmi előírásai szerint végezzék tevékenységüket, valamint megismerjék és betartsák a tűzvédelmi szabályzatban foglaltakat, illetve nem indokolt a tűzvédelmi szabályzat ismertetése mindenkivel, aki a helyiséget vagy létesítményt igénybe veszi.

A Ttv. meghatározza, hogy a tűzvédelmi szabályzat készítésére kötelezettek közül kik azok, akiknek a tűzvédelem biztosításáról megfelelő szervezettel, tűzvédelmi szakképesítéssel rendelkező személlyel, illetve szolgáltatás igénybevételével kell gondoskodniuk. A hatályos szabályozás ezt a kötelezettséget kockázati osztályba soroláshoz köti, azonban az csak az új épületekre vonatkozik, ezért szükséges a kötelezettség kiterjesztése a meglévő épületekre is. Ennek alapján részletesen rögzítésre került, hogy a tárolt anyagok mennyiségétől, a tárolási terület alapterületétől, munkavállalói létszámtól vagy a helyiség befogadóképességétől függően mely esetben kell tűzvédelmi szakképesítéssel rendelkező személyt foglalkoztatni vagy szolgáltatást igénybe venni.

A tűzvédelem biztosításának a 19. § (3) bekezdése szerinti három esete közül az elsőben a gazdálkodó tevékenységet végző szervezeten belül létrehozandó külön egység, osztály, csoport (megfelelő szervezet) feladata a tűzvédelem biztosítása, a gazdálkodó szervezetre vonatkozó tűzvédelmi előírások érvényesítése.

A tűzvédelem biztosításának második esete az, amikor a gazdálkodó tevékenységet végző szervezet nem egy külön osztályt, csoportot hoz létre a tűzvédelem biztosítására, hanem a hivatásos katasztrófavédelmi szerveknél, a tűzoltóságoknál, valamint az ez irányú szakágazatban foglalkoztatottak szakmai képesítési követelményeiről és szakmai képzéseiről szóló 10/2008. (X. 30.) ÖM rendeletben meghatározott szintű tűzvédelmi képesítéssel rendelkező személyt foglalkoztat (szakképesítéssel rendelkező személy igénybevétele).

A tűzvédelem biztosításának harmadik esetében pedig a gazdálkodó szervezet a szervezetén belül nem hoz létre külön tűzvédelmi egységet, nem alkalmaz megfelelő képesítésű személyt, hanem egy tűzvédelmi szolgáltatás nyújtásával foglalkozó külső szervezetet bíz meg a tűzvédelmi feladatok ellátásával (szolgáltatás igénybevétele).

A 19. § (3) bekezdésének új rendelkezése a vállalkozások számára nem többletterhet, hanem a korábbi szabályozáshoz képest enyhítést jelent, mert:

a) nem minden magas kockázati osztályba tartozó ipari és tárolási alaprendeltetésű kockázati egységben kell a jövőben tűzvédelmi szakképesítéssel rendelkező személyt, szolgáltatót foglalkoztatni vagy külön szervezeti egységet létrehozni, hanem csak azon gazdasági társaságoknál, ahol robbanásveszélyes osztályba tartozó anyagot állítanak elő, dolgoznak fel, tárolnak és az egy telephelyen előállított, feldolgozott, tárolt anyag együttes, egyidejű mennyisége meghaladja az 1000 kg/litert,

b) nem minden közepes és magas kockázatú ipari, mezőgazdasági és tárolási rendeltetésű épület esetében kell tűzvédelmi szakképesítéssel rendelkező személyt, szolgáltatót foglalkoztatni vagy külön szervezeti egységet létrehozni, hanem csak ahol a tűzveszélyes osztályba tartozó anyag tárolásra szolgáló alapterület meghaladja az 1000 m2-t, vagy az ipari, mezőgazdasági tevékenység végzése esetén a munkavállalók egyidejű létszáma meghaladja a 100 főt,

c) nem kell minden közösségi rendeltetés esetén tűzvédelmi szakképesítéssel rendelkező személyt, szolgáltatót foglalkoztatni vagy külön szervezeti egységet létrehozni, csak, ha olyan épületrészt, épületet üzemeltetnek, bérelnek

- amelyben tömegtartózkodásra szolgáló helyiség található,

- amelynek összesített befogadóképessége meghaladja az 500 főt, vagy

- amelyben menekülésben korlátozott személyek elhelyezése, ellátása, kezelése, nevelése, oktatása, gondozása történik és e személyek egyidejű létszáma meghaladja a 20 főt.

A 11. §-hoz

A gazdálkodó szervezetek tűzvédelmi szabályzat megalkotására vonatkozó kötelezettsége mellett indokolt, hogy külön jogszabályban meghatározott esetekben a lakó- és üdülőegységekre vonatkozóan is tűzvédelmi használati szabályok kerüljenek megállapításra. Ez hasonló funkciót tölt be, mint a tűzvédelmi szabályzat a gazdálkodó szervezeteknél.

A 12. §-hoz

A Ttv. 20. § (2) bekezdésének módosítása a tűz- vagy robbanásveszélyes készülék, gép, berendezés, valamint a tűz- vagy robbanásveszélyes technológia fogalmának elkülönítése, továbbá az „anyag” normaszövegből való törlése miatt indokolt. A CLP-rendelet szabályozza, hogy egy anyagot hogyan kell osztályba sorolni és jelölni, hogyan lehet forgalomba hozni, ezért arra a Ttv.-ben külön előírás már nem szükséges.

Egy tűz- vagy robbanásveszélyes technológia esetén előfordulhat, hogy annak részegységei különböző gyártóktól, forgalmazóktól származnak, kizárólag egy létesítményen belül állítják össze azokat, és előzetes együttes bevizsgálásukra nem került sor. Ebben az esetben is szükséges és fontos a tűzvédelmi előírások érvényesítése, az esetleges tűz vagy robbanás megelőzése érdekében. Az egyes részegységek gyártói, forgalmazói csak az általuk szállított részegységre vállalhatnak felelősséget, a technológia biztonságosságáért - amennyiben annak részegységei különböző gyártóktól, forgalmazóktól származnak - a megrendelő illetve az alkalmazó felelős. Ezért a tűzvédelem biztosítása és a felelősségi körök pontos meghatározása miatt indokolt a bekezdés kiegészítése, pontosítása.

Indokolt az egyértelmű jogalkalmazás érdekében meghatározni, hogy egy tűz- vagy robbanásveszélyes technológiát milyen követelményeknek megfelelő szervezet jogosult bevizsgálni. Ezáltal biztosítható, hogy a szükséges szakértelem és felszerelés a vizsgálatok elvégzéséhez rendelkezésre álljon, és elkerülhető, hogy a vizsgálatokat az átlagosnál nagyobb kockázatot jelentő tűz- vagy robbanásveszélyes technológiánál bárki elvégezhesse.

Tűz- vagy robbanásveszélyes technológia esetén - mivel azok telepítése, beépítése általában meghatározott építményekbe kis számban történik, vagyis a típustanúsítás aránytalanul nagy költséggel járna a forgalomba hozott, alkalmazott technológiai rendszerek számához képest - elegendő a tűzvédelmi követelmények és rendelkezések megállapításához szükséges vizsgálatok elvégzése és szükség esetén a tűzvédelmi hatóság rendelkezésére való bocsátása.

A 13. §-hoz

A módosítás a beépített tűzjelző, tűzoltó berendezések létesítése, használatbavétele, beépített tűzvédelmi berendezés megszüntetése tekintetében ír elő engedélyeztetési kötelezettséget. A létesítés és használatbavétel tekintetében a kötelezettség már most is fennáll, új elem a beépített tűzvédelmi berendezés megszüntetésének engedélyezése. Ezáltal megteremtődik annak lehetősége, hogy az üzemeltető legálisan, a tűzvédelmi hatóság egyedi mérlegelésén alapuló jóváhagyásával szüntesse meg a tűzvédelmi berendezést anélkül, hogy az az elvárt biztonsági szint csökkenéséhez vezetne.

A 14. §-hoz

A Ttv. módosításával lehetőséget kap a hivatásos katasztrófavédelmi szerv központi szerve vezetője, hogy a tűzoltó szolgálat tevékenységének szakmai szabályait és a hivatásos tűzoltósággal való együttműködés rendjét meghatározza. Ez a szakmai tevékenység végrehajtása kereteinek megállapítását jelenti a vonatkozó jogszabályok figyelembevételével. A tűzoltó szakmai tevékenység során fontos, hogy a tűzvédelemben tevékenykedő szervezetek ugyanazon feladatok során egységesen értelmezett, azonos elven, azonos biztonsági körülmények között végezzék feladataikat. Ez azért is lényeges, mert sok esetben a különböző szervezetek együtt, egymás munkáját támogatva kell, hogy részt vegyenek a káresetek felszámolásában, ami csak ilyen módon valósulhat meg. A szabályozás egyértelművé teszi a hivatásos tűzoltó-parancsnokságok és a katasztrófavédelem egyéb szervei közötti kapcsolattartás, szakmai támogatások, szakmai elvárások körét.

A szakmai szabályok és együttműködési rend az eddigi szabályozások által előírt anyagi és humánerőforráson túli többletterhet nem eredményez.

A 15. §-hoz

A rendelkezés a Ttv.-ben egyértelművé teszi, hogy a Magyar Honvédség létesítményi tűzoltóságok közé tartozó tűzoltó szervezetei felett nem a hivatásos katasztrófavédelmi szerv az irányítási és ellenőrzési jogkör gyakorlója.

A 16. §-hoz

A Ttv. a hivatásos tűzoltóságokon kívül meghatározza az önkormányzati, létesítményi tűzoltóság, valamint a beavatkozó és a közreműködő önkéntes tűzoltó egyesület működését, szerepvállalását Magyarország tűzvédelmében. A beavatkozó önkéntes tűzoltó egyesületi tagok esetén szükséges olyan igazolvány kiadása, ami rögzíti, hogy „beavatkozó önkéntes tűzoltó”-ként tevékenykednek. A „beavatkozó önkéntes tűzoltó” így igazolhatja a helyszínen lévő egyéb szervezeti egységek részére történő utasítások jogosságát.

A 17. §-hoz

A 11. §-ban megfogalmazott előírás (gazdálkodó szervezetek esetében, meghatározott esetekben lakó- és üdülőegységeknél tűzvédelmi használati szabályok kerüljenek megállapításra) érvényesülését segíti elő a felhatalmazó rendelkezés, amely alapján a miniszteri rendeleti szintű részletszabályok kiadhatók.

A 11. és a 13. §-ban megfogalmazott előírás érvényesülését segíti elő a felhatalmazó rendelkezés, amely alapján a miniszteri rendeleti szintű részletszabályok kiadhatók.

A 18. §-hoz

A hivatásos katasztrófavédelmi szerv, önkormányzati tűzoltóság, létesítményi tűzoltóság vagy tűzoltósági szolgáltatást nyújtó vállalkozás által készenlétben tartott „tűzoltó technika” fogalmat sem a Ttv., sem más jogszabály nem határozza meg, helyette a „tűzvédelmi technika” fogalmát használja több jogszabály is. A Ttv. 47. § (2) bekezdés 10. pontjában a katasztrófák elleni védekezésért felelős miniszter arra kap felhatalmazást, hogy rendeletben határozza meg a tűzoltási, műszaki mentési és az ezekhez kapcsolódó tűzvédelmi technika tervezésének, fejlesztésének, rendszeresítésének, felülvizsgálatának és javításának követelményeit és ellenőrzési rendszerét. Ezen felhatalmazás alapján született meg a tűzoltási, műszaki mentési tevékenységhez kapcsolódó tűzvédelmi technika alkalmazhatóságáról szóló 15/2010. (V. 12.) ÖM rendelet, melynek 1. § 9. pontja meghatározza a tűzvédelmi technika fogalmát.

A 19. §-hoz

A fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény (Fbtv.) 7. § (1) bekezdés b) pontja módosításának célja a fegyveres biztonsági őri szakképesítés és a fegyveres biztonsági őrök számára előírt hatósági vizsga egyenértékűségének biztosítása, vagyis annak lehetővé tétele, hogy a fegyveres biztonsági őrség állománya számára alkalmazási feltételként előírt vizsga kiváltható legyen az Országos Képzési Jegyzékben (OKJ) a fegyveres biztonsági őrök számára meghatározott szakképesítéssel. Az OKJ alapján a fegyveres biztonsági őr olyan felső középfokú szakképesítés-ráépülés, amely iskolarendszeren kívüli szakképzésben megszerezhető, érettségi végzettséghez kötött és szakképesítésre épül. A törvénymódosítás hatálybalépését követően a fegyveres biztonsági őri jogviszony létesítésének immár nem lesz elengedhetetlen feltétele a vizsga letétele, hiszen az kiváltható lesz a megfelelő szakképesítés megszerzésével.

A szakmai felkészültség folyamatos gyarapításának előmozdítása érdekében a fegyveres biztonsági őrség tagjaival szemben támasztott követelményeket indokolt kiegészíteni a továbbképzéseken való folyamatos részvételre vonatkozó kötelezettséggel, amelynek esetleges elmulasztása a jogviszony megszűnését eredményezheti.

A saját szervezetében létrehozott fegyveres biztonsági őrség tagjainak elméleti képzéséről és továbbképzéséről - az Fbtv. 5. § (1) bekezdés b) pontjában írottaknak megfelelően - változatlanul a törvény szerinti kötelezett vagy a fegyveres biztonsági őrséget működtető szervezet gondoskodik.

A 20. §-hoz

Az Fbtv. 10. §-ának kiegészítése a Rendőrségről szóló törvényben írottakkal megegyező módon deklarálja a ruházat-átvizsgálást végző személynek az érintettel azonos nemű voltát megkövetelő garanciális előírást.

A 21. §-hoz

Az Fbtv. 30. § (5) bekezdésében foglalt felhatalmazás kiegészítése az e körben korábban meghatározott tárgykörök mellett immár a fegyveres biztonsági őrség tagjaival szemben támasztott képesítési feltételek miniszteri rendeleti úton történő szabályozására is lehetőséget biztosít.

A 22. §-hoz

Az Fbtv. szövegén átvezetni szükséges jogtechnikai korrekciókat megállapító rendelkezés.

A 23. §-hoz

A külföldre utazásról szóló 1998. évi XII. törvény (Utv.) 20. §-a határozza meg az úti okmány érvénytelenségének esetköreit, amely érvénytelenségi okokat indokolt kiegészíteni azzal az esettel, amikor a körözési nyilvántartási rendszert vezető szerv az okmány adatainak körözési nyilvántartási rendszerben történő rögzítéséről a központi szervet elektronikus úton értesítette.

A 24. §-hoz

Ausztrália 2012. november 8-án jegyzékben jelezte szándékát a turisták „Working Holiday Scheme (WHS)” program keretében történő ideiglenes munkavállalásáról szóló nemzetközi megállapodás létrehozására. (Magyarország hasonló megállapodásokat kötött korábban Új-Zélanddal, a Koreai Köztársasággal és Tajvannal). A megállapodás létrehozására a 133/2013. (XI. 4.) ME határozat adta meg a felhatalmazást. A szakértői tárgyalásokra több fordulóban került sor, amelyek eredményeképpen 2015 szeptemberében megegyezés született a Megállapodás végleges, a felek akaratával mindenben megegyező szövegében. A Megállapodás által előirányzott Working Holiday Scheme program keretében a két ország 18-30 év közötti állampolgárai - évente meghatározott keretszám alapján - egy évet meg nem haladóan tartózkodhatnak a másik fél területén; továbbá amellett, hogy tartózkodásuk célja elsődlegesen nem keresőtevékenység folytatása, hanem turizmus, a Megállapodásban meghatározott feltételek teljesítése esetén ideiglenesen munkát is vállalhatnak.

A Megállapodásban rögzített, legfeljebb 12 hónapig érvényes vízum (Work and Holiday visa) már létező tartózkodásra jogosító okmány Ausztráliában. A magyar-ausztrál WHS megállapodásban foglaltak gyakorlati megvalósulásához szükséges közokirat kiállításához kapcsolódó eljárásrend kialakítása érdekében az Utv. módosítása szükséges, ugyanis az ausztrál fél igénye szerint a vízum igényléséhez a kérelmezőnek csatolnia kell majd egy ún. támogató levelet (letter of support) is. A módosítás ennek a közokiratnak a kiállításához szükséges szabályokat - az esetleges további hasonló megállapodásokra is gondolva - általános keretdiszpozícióként tartalmazza.

A 25. §-hoz

2015. február 1-jei hatállyal módosult a SIRENE Kézikönyv és ezzel összefüggésben a második generációs Schengeni Információs Rendszerben (SIS II) központilag új kódok és elvárt intézkedések kerültek bevezetésre a vonatkozó kódtábla-módosítással együttesen. A Schengeni Információs Rendszer második generációja (SIS II) további végrehajtási intézkedéseinek elfogadásáról szóló 2013/115/EU bizottsági végrehajtási határozat mellékletének felváltásáról szóló 2015. 01. 29-i bizottsági végrehajtási határozat is rögzítette a változást.

A megváltozott uniós rendelkezések miatt módosult a hazai schengeni alrendszer elvárt funkcionalitása és emiatt szükségessé vált az utazásra jogosító okmányok érvénytelenségi okaira, valamint az ahhoz kapcsolódó schengenijelzés-elhelyezésre és -törlésre vonatkozó ágazati jogszabályok felülvizsgálata.

A 26. §-hoz

Az Utv. felhatalmazó rendelkezéseinek kiegészítése a Kormány feladatává teszi a törvénnyel kihirdetett nemzetközi szerződések alapján kiállításra kerülő közokiratok kiadásáért és a kiadott közokiratok nyilvántartásáért felelős központi közigazgatási szerv kijelölését, másrészt lehetőséget biztosít a szóbanforgó közokirat kiadásáért fizetendő igazgatási szolgáltatási díj mértékének, valamint megfizetése rendjének a miniszteri rendeleti úton történő szabályozására.

A 27. és a 29. §-hoz

A tagállamok egyikében benyújtott nemzetközi védelem iránti kérelem megvizsgálásáért felelős tagállam meghatározására vonatkozó feltételek és eljárási szabályok megállapításáról szóló 604/2013/EU európai parlamenti és tanácsi rendelet hatékony alkalmazása érdekében az ujjlenyomatok összehasonlítását szolgáló Eurodac létrehozásáról, továbbá a tagállamok bűnüldöző hatóságai és az Europol által az Eurodac-adatokkal való, bűnüldözési célú összehasonlítások kérelmezéséről,valamint a szabadságon, a biztonságon és a jog érvényesülésén alapuló térség nagyméretű IT-rendszereinek üzemeltetési igazgatását végző ügynökség létrehozásáról szóló 1077/2011/EU rendelet módosításáról szóló, 2013. június 26-i, 603/2013/EU európai parlamenti és tanácsi rendeletet (a továbbiakban: Eurodac II rendelet) 2015. július 20-ától kell alkalmazni. Az Eurodac II rendelet a jelenleg alkalmazandó 2725/2000/EK és a 407/2002/EK rendeleteket (Eurodac rendeletek) váltja fel, amelyekhez képest számos új rendelkezést tartalmaz. A rendelet teljes egészében kötelező és közvetlenül alkalmazandó a tagállamokban, ugyanakkor az uniós jog maradéktalan alkalmazásának elősegítéséhez szükséges a nemzeti központi hozzáférési pont kijelölése.

Az Eurodac II rendelet célja kettős: az egyik célja a dublini rendszer hatékony alkalmazásának elősegítése, a másik célja lehetővé tenni, hogy a tagállamok bűnüldöző hatóságai és az Europol bűnüldözési célból kérhesse az ujjlenyomatadatok összehasonlítását a központi rendszerben tárolt ujjlenyomatadatokkal. Az Eurodac II rendelet új rendelkezésként bevezette a bűnüldözői hozzáférést, amely alapján lehetőség van arra, hogy a bűnüldöző hatóságok és az Europol ujjlenyomat-adatoknak az Eurodac központi adatbázisában tárolt ujjlenyomatokkal való összehasonlítását kérhessék abból a célból, hogy megállapítsák a súlyos bűncselekménnyel gyanúsított vagy bűncselekménynek áldozatul esett személy pontos személyazonosságát, illetve további információt szerezzenek e személlyel kapcsolatban. Magyarország az Eurodac II rendelet 5. cikke szerinti kijelölt hatóságokként az Országos Rendőr-főkapitányságot, a Nemzeti Adó- és Vámhivatalt, valamint a Terrorelhárítási Központot jelölte ki, és 2013. október 20-án erről tájékoztatta a Bizottságot. A bűnüldöző hatóságok hozzáférésével kapcsolatos hazai jogi háttér megteremtése igényli az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (Nebek tv.) módosítását is, tekintettel arra, hogy a bűnüldözői hozzáférés keretében az Eurodac II rendelet 6. cikk szerinti ellenőrző hatóságként az Országos Rendőr-főkapitányság került kijelölésre.

A 28. §-hoz

Az INTERPOL FIND rendszer egy olyan on-line alkalmazás, amelynek segítségével a tagállamok bűnügyi és határrendészeti szolgálati ágainak, illetve az ügyeleti szolgálat állománya közvetlenül hozzáférhet három meghatározó INTERPOL körözési modul - a személykörözések, az elveszett/eltulajdonított úti okmányok (SLTD), valamint az eltulajdonított gépjárművek - adatállományához. Az INTERPOL körözésekhez jelenleg hazai szinten kizárólag a NEBEK kijelölt állományának van hozzáférési jogosultsága. A hazai és a nemzetközi bűnüldözés hatékonyságának elősegítése, a bűncselekmények eredményesebb felderítése, illetve az Európai Unió elvárásainak teljesítése érdekében indokolt, hogy a felhatalmazással rendelkező állomány közvetlenül is hozzáférjen az INTERPOL FIND rendszer körözési adatállományaihoz. Az INTERPOL, felismerve a változó tagállami igényeket egy speciális online alkalmazás rendelkezésre bocsátásával lehetővé tudja tenni a meghatározott INTERPOL körözési nyilvántartások végpontjainak kiterjesztését.

A törvény az 1999. évi LIV. törvény 2. § b) pontjában foglalt értelmező rendelkezés - „magyar együttműködő szerv” - fogalmát a kiterjeszti. A hatályos 2. § b) pontja szerint „magyar együttműködő szerv: törvény alapján nyomozó hatósági jogkörrel rendelkező szerv; valamint külön törvény, illetőleg az Európai Unió jogi aktusa alapján a Schengeni Információs Rendszerben figyelmeztető jelzés elhelyezése céljából adattovábbításra köteles, illetőleg kiegészítő információt szolgáltató szerv”. A magyar együttműködő szerv fogalmát indokolt kiterjeszteni „az INTERPOL FIND rendszerhez hozzáférési jogosultsággal rendelkező szervek körére is”.

Az INTERPOL FIND rendszert a hozzáférési jogosultsággal rendelkező szervek a Robotzsarun keresztül fogják elérni. Hozzáférési jogosultsággal pedig azon szervek és személyek rendelkeznek majd, akik hozzáférnek a hazai körözési nyilvántartási rendszerhez (HERMON), illetve a Határellenőrző és Regisztrációs Rendszerhez (HERR).

Az INTERPOL FIND rendszer által közvetített körözési adatbázisokhoz való közvetlen hozzáférés megteremtése érdekében az 1999. évi LIV. törvényben szükséges rögzíteni a találatkezelési rendet és a kiegészítő információk cseréjét, a személykörözéseket érintően a megfelelőségi vizsgálatot, több adatbázisban elért találatot (schengeni-nemzeti-interpol) követően foganatosítandó intézkedések sorrendjét. A törvény tartalmazza azon adatkörök pontos meghatározására, amelyeket az INTERPOL FIND által közvetített körözés kérések tekintetében az eljáró szervek és személyek kezelhetnek.

A személykörözések esetén a hozzáférési jogosultsággal rendelkező szerv a körözött személy családi nevét és utónevét, álnevét vagy gúnynevét, születési idejét, továbbá az állampolgárságára vonatkozó adatokat kezeli. Okmánykörözések esetén a kezelt adatok körét az okmányszámok, az okmányok fajtája, illetve a kibocsátó ország megnevezése teszi ki. Gépjárművek esetén pedig az alvázszám, a gyártmány, illetve a gépjármű típusa szerepel a körözéskérésekben.

A 30. §-hoz

Mivel a FIND alkalmazás bevezetésével a bűnüldözői munkában az eddiginél sokkal nagyobb jelentősége lesz az Interpol nyilvántartások használatának, hiszen számos esetben nyílik majd mód közvetlen, on-line módon lekérdezni azokat, a rendelkezés részletes, a jogbiztonságot szolgáló szabályozást iktat be az 1999. évi LIV. törvénybe az Interpol nyilvántartásokban elért találatot követő hazai eljárásrendről, rögzítve ebben a Nemzetközi Bűnügyi Együttműködési Központ szerepét. Meghatározásra kerül a több adatbázisban (hazai körözési nyilvántartás, SIS, Interpol) elért találatot követően foganatosítandó intézkedések sorrendje is. Ugyancsak megteremti a módosítás a külföldön kibocsátott nemzetközi elfogatóparancsok nyomán az Interpol személykörözési adatbázisában rögzített tételek hazai végrehajtásának teljesítése során figyelembe veendő körülmények vizsgálatának eljárásrendjét, ezáltal is növelve a jogbiztonságot.

A 31. §-hoz

A tárgykör európai uniós szabályozásában bekövetkezett változásokra figyelemmel indokolt felülvizsgálni, illetve megfelelően kiegészíteni az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény jogharmonizációs záradékát.

A 32. §-hoz

A Büntető Törvénykönyvről szóló 2012. évi C. törvény (Btk.) közelmúltban történt módosításaira figyelemmel indokolt felülvizsgálni, illetve kiegészíteni a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény értelmében a szervezett bűnözéssel összefüggő bűncselekménynek minősülő törvényi tényállások körét.

A szervezett bűnözéssel összefüggő bűncselekmények körében újonnan megjelenő tényállás

a) az emberkereskedelemmel összefüggésben történő elkövetés esetén

- az emberi test tiltott felhasználása,

- a kényszermunka,

- a személyi szabadság megsértése,

- a kényszerítés,

- a szexuális kényszerítés,

- a kerítés,

- a prostitúció elősegítése,

- a kitartottság,

- a gyermekprostitúció kihasználása,

- a gyermekpornográfia,

- a gyermekmunka, valamint

- a harmadik országbeli állampolgár jogellenes foglalkoztatása

b) a bűnszövetségben történő elkövetés esetén

- az ártalmas közfogyasztási cikkel visszaélés,

- a közösség tagja elleni erőszak,

- a sporteredmény tiltott befolyásolása,

- a kifosztás,

- a lopás,

- a sikkasztás,

- a csalás,

- a gazdasági csalás,

- a rossz minőségű termék forgalomba hozatala,

- a megfelelőség hamis tanúsítása, valamint

- a tiltott adatszerzés,

c) önmagában vett elkövetése esetén is

- a kábítószer-prekurzorral visszaélés,

- a teljesítményfokozó szerrel visszaélés,

- az egészségügyi termék hamisítása,

- a nemzetközi gazdasági tilalom megszegése,

- a biztonsági okmány hamisítása,

- a határzár tiltott átlépése,

- a határzár megrongálása,

- az uzsora-bűncselekmény, valamint

- az iparjogvédelmi jogok megsértése.

A 33. §-hoz

A személyazonosításra alkalmas okmányok, valamint a forgalmi engedély és a hatósági jelzés (rendszám) tekintetében a schengeni jelzéselhelyezésre és a jelzés törlésére vonatkozó ágazati szabályozás nem tekinthető egységesnek, továbbá a Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvény (a továbbiakban SIS II tv.) rendelkezéseivel sincsenek teljes mértékben összhangban. A módosítás az ágazati jogszabályok esetében tapasztalható ezen „szórást” is megszüntetni.

A törvénymódosítás ezért egyrészt a szükséges szakrendszeri fejlesztések jogalapját kívánja megteremteni, másrészt biztosítani kívánja a vonatkozó uniós és magyar schengeni (SIS II) joganyag és az okmány-nyilvántartásokat érintő ágazati jogszabályok jelzés elhelyezésre vonatkozó szabályai közötti koherenciát, továbbá a lehetőségekhez mérten a személyazonosító okmányok érvénytelenségi és visszavonásai okait szándékozik egységes elvek mentén kialakítani. A törvénymódosítás biztosítja továbbá a körözési nyilvántartási rendszerről és a személyek, dolgok felkutatásáról és azonosításáról szóló 2013. évi LXXXVIII. törvény rendelkezéseinek, valamint az új - hamarosan éles üzemi működésbe álló - HERMON-KÖNYIR rendszer üzleti logikájának való megfelelést is.

A vezetői engedély, forgalmi engedély és a rendszám tekintetében az okmány érvénytelenségi okok módosítása nem szükséges, azonban a fenti módosításokat a közúti közlekedési nyilvántartásról szóló törvényben is indokolt átvezetni.

A 34. §-hoz

2013. január 1-jén a központi szolgáltató szervezet és a szolgáltatások megrendelésére jogosult szervek közötti indokolatlan párhuzamosságok megszüntetése céljából a Rendőrség és a Nemzetbiztonsági Szakszolgálat figyelőszolgálata összevonásának eredményeként egységes belügyi figyelőszolgálat jött létre. A figyelőszolgálat a Nemzetbiztonsági Szakszolgálat (a továbbiakban: NBSZ) keretein belül működik, amely hatáskörét és tevékenységének részletes szabályait a nemzetbiztonsági szolgálatokról szóló 1995. évi CXXV. törvény határozza meg. A szervezet a titkos információgyűjtés eszközeit és módszereit alkalmazva végez szolgáltatásokat a magyar bűnüldöző és nemzetbiztonsági szervek számára, tehát bűnüldözési és nemzetbiztonsági feladatokat egyaránt ellát, és a gyakorlatban feladatai túlnyomó többségét bűnüldözési érdekkörben hajtja végre. Szükséges a szervezet részvétele a - bűnügyi együttműködésről szóló nemzetközi szerződések, valamint a bűnüldöző szervek nemzetközi együttműködéséről szóló 2002. évi LIV. törvény alapján megvalósuló - határon átnyúló megfigyelésekben. Mivel a szervezetet a 2002. évi LIV. törvény, illetve a nemzetközi szerződések nem nevesítik, erre jelenleg nincs lehetőség.

A 2002. évi LIV. törvény módosítása a törvény 8. § (2) bekezdésben egyértelműen rögzíti az NBSZ részvételének lehetőségét a határon átnyúló megfigyelésben és a titkos információgyűjtésben nemzetközi együttműködés alapján, kiemelve ugyanakkor, hogy ezek NBSZ általi végrehajtása esetén az NBSZ nem minősül együttműködő szervnek, hanem a megkeresés érkeztetése a továbbiakban is kizárólag az ORFK Nemzetközi Bűnügyi Együttműködési Központja feladatkörét képezi, az NBSZ pedig az együttműködő ügygazda rendőri szerv megrendelése alapján végrehajtóként jelenik meg.

A 2002. évi LIV. törvény kisterjedelmű módosítása tehát megadja a felhatalmazást az egységes belügyi figyelőszolgálat részére a határon átnyúló megfigyelésben való részvételre, amely keretdiszpozíció tényleges alkalmazhatósága attól függ, hogy a vonatkozó kétoldalú megállapodások is megfelelően módosításra kerülnek-e, illetve hogy a szerződő partnerek ezzel egyetértenek-e.

A 35. §-hoz

A menedékjogról szóló 2007. évi LXXX. törvény (Met.) megfelelő kiegészítése útján szükséges gondoskodni arról, hogy a jogszabály 71/A. §-a szerinti, a határon lefolytatott eljárás során benyújtott bírósági felülvizsgálati kérelmeket, valamint a hozzájuk tartozó iratanyagot a menekültügyi hatóság a nyomtatott papíralapú dokumentumpéldányok előállítását mellőzve, kizárólag elektronikus úton továbbítsa az eljáró bíróságok részére.

E szabályozás maradéktalanul összhangban áll az ún. határon lefolytatott eljárások tekintetében irányadó európai uniós követelményekkel, amelyek megkövetelik a tagállamoktól a kérelmezők számára a bíróság előtti jogorvoslathoz való jogot hatékony módon biztosító nemzeti szabályok megalkotását és hatálybaléptetését.

A 36. §-hoz

Az erdőről, az erdő védelméről és az erdőgazdálkodásról szóló 2009. évi XXXVII. törvénynek a katasztrófavédelmi szervezeti változásokkal való összhangját megteremtő technikai módosítása szükséges.

A 37. §-hoz

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény módosítását tartalmazza annak érdekében, hogy a hivatásos katasztrófavédelmi szervnek lehetősége legyen munkavállalók alkalmazására is.

A 38. §-hoz

A jelenleg hatályos SIS II törvény a SIS II nemzeti alrendszer napló nyilvántartás vezetésére vonatkozó szabályozása meglehetősen szűkszavúan rendelkezik az N.SIS II Hivatal napló nyilvántartás vezetésével kapcsolatos feladatairól. A törvény egyrészt törvényi szinten rögzíti az N.SIS II Hivatal, mint adatkezelő számára a nyilvántartásba történő betekintési jogosultságot, másrészt lehetővé teszi a nyilvántartásból történő adatszolgáltatást és meghatározza annak főbb garanciális elemeit. A törvény kiegészíti továbbá a napló adattartalmára vonatkozó szabályozást a tárgyak azonosító adataival, tekintettel arra, hogy az NS.CP napló a schengeni azonosítón felül ezen információkat is tartalmazhatja (pl.: okmányszám, jármű típus, gyártmány adat stb.).

A módosítás a Schengeni Információs Rendszer második generációjának (SIS II) létrehozásáról, működtetéséről és használatáról szóló 1987/2006/EK Rendelet 12. cikkében foglaltak hatékonyabb végrehajtását szolgálja.

A 39. §-hoz

A körözési nyilvántartási rendszerről és a személyek, dolgok felkutatásáról és azonosításáról szóló 2013. évi LXXXVIII. törvény (a továbbiakban: Körtv.) 1. § c) pontjában foglalt fogalom-meghatározás kiegészítése azért indokolt, mert a büntetőügyben eljáró - a körözést elrendelő - nyomozó hatóság a körözési eljárást lefolytató rendőri szervnél már az elrendelés időpontjában is több információval rendelkezik a kapcsolatba hozható személyre vonatkozóan.

A 40. §-hoz

Az adatkezeléssel érintett személyeknek az adatkezeléssel összefüggő jogait és ezek érvényesítésének módját meghatározó jogszabály - az információs önrendelkezési jogról és az információszabadságról szóló 2011. évi CXII. törvény (Info tv.) - egyszersmind a joggyakorlás lehetséges korlátait is meghatározza, amennyiben 19. §-ában akként rendelkezik, hogy az adatkezeléssel érintett személyek jogai - köztük a velük kapcsolatban nyilvántartott adatokról szóló tájékoztatáshoz való joguk - törvény által

- egyrészt az állam külső és belső biztonsága, így a honvédelem, a nemzetbiztonság, a bűncselekmények megelőzése vagy üldözése, a büntetés-végrehajtás biztonsága érdekében,

- másrészt állami vagy önkormányzati gazdasági vagy pénzügyi érdekből,

- harmadrészt az Európai Unió jelentős gazdasági vagy pénzügyi érdekéből,

- negyedrészt a foglalkozások gyakorlásával összefüggő fegyelmi és etikai vétségek, a munkajogi és munkavédelmi kötelezettségszegések megelőzése és feltárása céljából - beleértve minden esetben az ellenőrzést és a felügyeletet is -, továbbá

- ötödrészt az érintett vagy mások jogainak védelme érdekében

korlátozható.

E rendelkezésekre figyelemmel a Körtv.-ben korlátozni szükséges az érintett tájékoztatáshoz való jogát, amelynek gyakorlása egyes esetekben nemzetbiztonsági, illetve bűnüldözési érdekeket sértene. A Körtv. kiegészítése ennek megfelelően állapítja meg az érintetti tájékoztatáskérés megtagadásának lehetséges indokait, egyúttal rögzíti az önkényes jogkorlátozás lehetőségét kizáró törvényi garanciákat is.

A 41. §-hoz

A 2014. január 1-jén hatályba lépett Körtv. rendelkezései alapján az eltűnés miatt folytatott körözési eljárásokban jelenleg nincs lehetőség eljárási cselekmények tényleges végrehajtására, az eltűnt személyek felkutatásához és az eltűnéssel összefüggésbe hozható bűncselekmények, továbbá a bűncselekményt elkövető személyek felderítéséhez, az ismeretlen holttestek, holttestrészek azonosításához fűződő társadalmi érdek ugyanakkor azt indokolná, hogy a törvény felhatalmazása alapján a hatóságok valamennyi körözési eljárás során végrehajthassák a szükséges eljárási cselekményeket (helyszíni szemle, tárgyi bizonyítási eszközök lefoglalása, tanúkihallgatás, szakértő kirendelése stb.).

Figyelemmel arra, hogy az ilyen esetben foganatosítani indokolt eljárási cselekmények teljes körét a közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.) jelenleg is hiánytalanul tartalmazza, biztosítani szükséges annak törvényi lehetőségét, hogy a szóbanforgó hatósági cselekményeket a körözési eljárás lefolyatására feljogosított szervek a Körtv. 20. §-a szerinti eljárásuk során is foganatosíthassák.

A helyszíni szemle, a tárgyi bizonyítási eszközök lefoglalása, a tanúkihallgatás, illetve a szakértői vélemény beszerzése - valamint a mindezen eljárási cselekmények foganatosítás nyomán beszerzett adatok és információk - a körözési tevékenység eredményes végzése mellett egyszersmind az eltűnéssel kapcsolatba hozható esetleges későbbi büntetőeljárás megindításának is szilárd alapját képezhetik, továbbá nagyban elősegíthetik a bűncselekményt elkövető személy felelősségre vonását.

Az ügy szempontjából jelentős tény vagy körülmény megállapításához szükséges hatósági szakértelem hiányában igazságügyi szakértő kirendelése válhat indokolttá, amely a körözési eljárások során ezidáig szerzett gyakorlati tapasztalatok szerint jellemzően a nyomszakértők, a daktiloszkópiai szakértők, az informatikai szakértők, az igazságügyi genetikus szakértők, az írásszakértők, valamint a szerológus szakértők bevonását jelenti.

A körözési eljárás során az eltűnés körülményeinek, valamint az eltűnt tartózkodási helyének megállapítása érdekében szükségessé válhat olyan személyek meghallgatása, akikről a hatóság feltételezi, hogy az ügyre vonatkozóan jelentős tényről lehet tudomásuk.

A körözési eljárás során számos esetben előfordulhat, hogy az eltűnés oka kizárólag valamely dolog birtokának a birtokos rendelkezése alóli elvonásával (lefoglalással) tisztázható, az eltűnés körülményeinek és okainak tisztázása érdekében emellett ingó dolgok (pl. az eltűnt által használt személyes tárgyak, személygépkocsi stb.) lefoglalása, illetve meghatározott személyek vagy helyszínek megfigyelése, illetve megtekintése is szükségessé válhat.

Tolmács alkalmazására a körözési eljárás során akkor kerülhet sor, ha a hatóság nem magyar anyanyelvű vagy hallássérült személyt kíván tanúként meghallgatni.

Tekintettel ugyanakkor arra, hogy a Ket.-nek a szóbanforgó jogintézményekre vonatkozó előírásai a körözési eljárás során - annak sajátosságaira figyelemmel - nem minden esetben alkalmazhatóak maradéktalanul, a Körtv. szövegében indokolt rögzíteni a mindezen hatósági cselekmények foganatosításának tekintetében irányadó különös előírásokat is.

A 42. §-hoz

Figyelemmel arra, hogy a Körtv. szövegébe újonnan beépülő rendelkezések lehetővé teszik az ismételt idézésre meg nem jelenő, és mulasztásukat ki nem mentő személyek elővezetését, indokolt a körözési eljárásban elrendelt elővezetés végrehajtásával felmerült költség megtérítésének rendeleti úton történő szabályozására jogosító felhatalmazó rendelkezés törvénybeiktatása.

A rendeleti szintű szabályozás megalkotása - az államháztartásért felelős miniszter egyetértése mellett - a rendészetért felelős miniszter jogalkotási feladat- és hatáskörébe tartozik.

A 43. §-hoz

A Körtv. szövegén átvezetni szükséges jogtechnikai korrekciót rögzítő rendelkezés.

A 44. §-hoz

Tekintettel arra, hogy a Magyarországon a 2015. évi LXX. törvénnyel kihirdetett, a Bolgár Köztársaság, a Horvát Köztársaság, Magyarország és az Osztrák Köztársaság között a közúti közlekedésbiztonságot veszélyeztető közlekedési jogsértések miatt alkalmazott jogkövetkezmények határon átnyúló végrehajtásának elősegítéséről szóló Megállapodás alapján kötött Adminisztratív és Technikai Végrehajtási Megállapodás aláírásának egyes körülményei időközben ismertté váltak, a kihirdetésről szóló törvény szövegét indokolt kiegészíteni az ezekre vonatkozó szövegrészekkel.

-----STARTING---POINT---VEGE---

A 45. §-hoz

Hatálybaléptető rendelkezések.

A 46. §-hoz

Jogharmonizációs záradék.