2003. évi XCIV. törvény indokolása

egyes törvényeknek az egységes munkaügyi nyilvántartás létrehozásával összefüggő módosításáról

-----STARTING---POINT---ALTALANOS--- 

A törvény célja az Egységes Munkaügyi Nyilvántartás (a továbbiakban: Nyilvántartás) létrehozása és működése törvényi feltételeinek megteremtése.

A Nyilvántartás a törvény hatálybalépését követően a Munka Törvénykönyvéről szóló 1992. évi XXII. törvény (a továbbiakban: Mt.) hatálya alá tartozó munkaviszonyokat (ideértve azokat a munkaviszonyokat is, amelyeket nem az Mt. hatálya alá tartozó munkaadók pl. közigazgatási szervek létesítenek) fogja nyilvántartani, és ezzel összefüggésben tartalmazza majd a munkaadók és a velük munkaviszonyban álló munkavállalók adatait.

A Nyilvántartás létrehozása hozzá fog járulni a munkaerőpiac átláthatóságának javulásához, a munkavállalók jogbiztonságának növeléséhez, az európai közösségi jog által előírt adatszolgáltatási kötelezettség teljesítése feltételeinek megteremtéséhez, valamint a munkaügyi ellenőrzési rendszer fejlesztéséhez.

A Nyilvántartás elősegíti majd az Európai Unió tagállamaira vonatkozó foglalkoztatáspolitikai irányelvek és specifikus irányelvek érvényesülését is, amelyek között (a 9. pontban) szerepel a „be nem jelentett munkavégzés átalakítása bejelentett foglalkoztatássá”. Ehhez kapcsolódik a szükséges törvényes kényszerítő eszközök javításának és a szankcionálás elősegítésének igénye. Tekintettel arra, hogy Magyarország 2004. május 1-jétől az Európai Unió tagállamává válik, kötelező lesz a fenti prioritás beépítése a Nemzeti Foglalkoztatási Akciótervbe. A Nyilvántartás megteremtése az előző célokon kívül tehát elősegíti a specifikus irányelvben megfogalmazottak teljesítését is.

A rendszer biztosítani fogja az Európai Unióhoz történő csatlakozással keletkező adatszolgáltatási és statisztikai kötelezettségek teljesítésének feltételeit a munkaviszonyok fennállása és a külföldiek foglalkoztatása terén.

A nyilvántartási rendszer széles körű támogatást fog nyújtani a munkaügyi ellenőrzés részére. Biztosítani fogja azt, hogy már a munkába lépéstől egyértelműen ellenőrizhető legyen a munkaviszony létesítésével összefüggő bejelentési kötelezettség teljesítése. Működésével megteremtődnek azok a törvényi és technikai feltételek, amelyek szükségesek a bejelentés nélküli munkavégzés feltárását és szankcionálását előíró EU foglalkoztatási irányelv teljesítéséhez. A munka aktualitásának külön hangsúlyt ad az a tény, hogy ezen irányelv végrehajtása a jelenlegi olasz EU elnökségi periódus kiemelt stratégiai céljai között szerepel.

A törvény a munkaviszony keletkezésére és megszűnésére vonatkozóan azonnali bejelentési kötelezettséget ír elő a munkaadó számára. Ennek alapján a törvény által meghatározott körben jobban megismerhetővé válnak megismerhetővé a munkaerő-piaci mozgások, a fluktuáció mérhetővé válik. Ezzel a munkaerő-piaci folyamatok átláthatósága javul, ami nagymértékben hozzájárul a munkaügyi tervezés statisztikai feltételei megteremtéséhez. A jogszabályi feltételek kialakítása a foglalkoztatás elősegítéséről és a munkanélküliek ellátásáról szóló 1991. évi IV. törvény, valamint a munkaügyi ellenőrzésről szóló 1996.évi LXXV. törvény módosításával valósulna meg.

A Nyilvántartásnak a működése során a saját adatainak ellenőrzése céljából igénybe kell venni más nyilvántartások (Országos Egészségbiztosítási Pénztár TAJ adatbázisa, Lakcímnyilvántartás) adatait is. Az ehhez szükséges törvényi feltételeket a társadalombiztosítás ellátásaira és a magánnyugdíjra jogosultakról szóló 1997. évi LXXX. törvény, valamint a polgárok személyi adatainak és lakcímének nyilvántartásáról szóló 1992. évi LXVI. törvény módosítása teremti meg.

A törvény tartalmazza továbbá a kötelező egészségbiztosítás ellátásairól szóló 1997. évi LXXXIII. törvény módosítását is. Erre azért van szükség, mert az európai közösségi jog által előírt adatszolgáltatási kötelezettség teljesítéséhez szükséges adatokat - a Nyilvántartás ehhez szükséges adatbázisának kiépüléséig - az Országos Egészségbiztosítási Pénztár fogja szolgáltatni a Központi Statisztikai Hivatal részére.

-----STARTING---POINT---RESZLETES---

Az 1. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 57/A. §-a szabályozza, hogy a Foglalkoztatáspolitikai és Munkaügyi Minisztérium, a Foglalkoztatási Hivatal, az Országos Munkaügyi és Munkabiztonsági Főfelügyelőség, valamint a munkaügyi központ a jogszabályban meghatározott feladataik ellátásával milyen adatokat tarthatnak nyilván. A módosítás kiegészíti a törvény rendelkezéseit az Egységes Munkaügyi Nyilvántartást (a továbbiakban: Nyilvántartás) szabályozó 57/B-57/E. §-okkal. A Nyilvántartásra vonatkozó szabályok meghatározzák az azt működtető szerv által kezelhető adatok körét. Ezért e külön szabályozásra figyelemmel szükséges módosítani a törvény 57/A. §-ának (1) bekezdését oly módon, hogy e § szabályai nem vonatkoznak a Foglalkoztatási Hivatal szervezetébe tartozó, a Nyilvántartást működtető szerv adatnyilvántartására.

Az Flt. 57/A. §-a (3) bekezdése c) pontjának hatályos rendelkezése meghatározza, hogy az adóigazgatás szervei a Nyilvántartásból milyen adatok igénylésére jogosultak. A szerv megjelölése nem áll összhangban az adózás rendjéről szóló 1990. évi XCI. törvény 6. §-ában foglaltakkal, amely az Adó-és Pénzügyi Ellenőrzési Hivatalt és szerveit összefoglaló néven állami adóhatóságként határozza meg. A törvény a jogszabályok közötti összhang megteremtése érdekében módosítja a törvény 57/A. §-a (3) bekezdésének a) pontját.

A 2. §-hoz

A törvény az Flt-t a Nyilvántartásra vonatkozó új 57/B-57/E. §-okkal egészíti ki. A törvény meghatározza a Nyilvántartás létrehozásának és működtetésének célját, rendelkezik arról, hogy a Nyilvántartásban honnan és milyen adatok gyűjthetők, milyen célból kezelhetők. A törvény szabályozza a Nyilvántartás kapcsolatát más nyilvántartásokkal, továbbá azt, hogy mely szervezetek és milyen módon juthatnak hozzá e nyilvántartásban tárolt adatokhoz, és azokat milyen célra használhatják fel. Ebben a törvényben kerülnek rögzítésre a nyilvántartásban szereplő személyek adatkezeléssel kapcsolatos jogaira, valamint azok gyakorlásának módjára vonatkozó szabályok.

A törvény biztosítja a munkavállalók és a munkaadók számára, hogy saját adataikhoz megfelelő azonosítók használatával hozzáférjenek, és azokról, illetve felhasználásukról tájékoztatást kérjenek.

A Nyilvántartásból adat a törvény által tartalmazott szerveken kívül, más szerv, vagy személy részére csak jogszabályban meghatározott módon szolgáltatható. A Nyilvántartás adatai statisztikai célra felhasználhatók, statisztikai célú felhasználásra nem azonosítható módon, népszámlálási célra azonosítható módon átadhatók.

A törvény rendelkezik a Nyilvántartás létrehozásának módjáról, melynek kiinduló adattartalma úgy jön létre, hogy az Országos Nyugdíjbiztosítási Főigazgatóság a nyilvántartást működtető szerv részére bocsátja a munkavállalóknak és a munkaadóknak 2002. és 2003. évre vonatkozó, a Nyugdíjbiztosítási Egyéni Nyilvántartó Lap szerinti adatait. Ezekből az adatokból megállapítható, hogy egy-egy munkaadónál 2002. és 2003. december 31-én kik álltak munkaviszonyban.

A Nyilvántartás adattartalma naprakészségének biztosítása érdekében a törvény 2004. május 1-jétől azonnali bejelentési kötelezettséget ír elő az Mt. hatálya alá tartozó munkaadók számára, a munkaviszony létesítéséről, illetőleg megszüntetéséről. A munkaadó a munkaviszony létrejöttének időpontját legkésőbb a munkaszerződés megkötését követően, a munkavállaló munkába lépésének napjáig, a munkaviszony megszűnésének időpontját legkésőbb a munkaviszony megszűnését, illetőleg megszüntetését követő napon köteles bejelenteni. A törvény bejelentési kötelezettséget ír elő abban az esetben is, ha a bíróság jogerősen megállapítja, hogy a munkaadó a munkavállaló munkaviszonyát jogellenesen szüntette meg, és a munkaadó a munkavállalót eredeti munkakörében újra foglalkoztatja. Ugyancsak fennáll a bejelentési kötelezettség, ha a munkaviszony fennállásáról hatósági határozat, bírósági ítélet vagy a munkaadó és a munkavállaló megállapodása utólag, a munkavégzés megkezdését követően rendelkezik.

A 3. §-hoz

A törvény a Nyilvántartást érintő legfontosabb, törvényi szabályozást igénylő kérdéseket szabályozza. A Nyilvántartás működésére vonatkozó részletes szabályokat a törvény felhatalmazása alapján alacsonyabb szintű jogszabályok fogják tartalmazni. A törvény felhatalmazza a Kormányt a munkaügyi nyilvántartási és bejelentési kötelezettségre, ennek keretében a bejelentési kötelezettség teljesítésének visszaigazolására vonatkozó részletes szabályok megalkotására. A Nyilvántartás keretében használt azonosító kód kiadására és alkalmazására, valamint a Nyilvántartást kezelő szervezetre vonatkozó működési szabályok kiadására az informatikai és hírközlési miniszterrel egyetértésben a foglalkoztatáspolitikai és munkaügyi miniszter kap felhatalmazást.

A 4. §-hoz

A törvény a munkaügyi ellenőrzésről szóló 1996. évi LXXV. törvény módosításával biztosítja annak jogi feltételeit, hogy a munkaügyi ellenőrzés a Nyilvántartással összefüggő azonnali bejelentési kötelezettség teljesítésére is kiterjedjen.

Az 5. §-hoz

A Nyilvántartás adatainak naprakészen tartása érdekében arra is szükség van, hogy a Lakcímnyilvántartó Hivatal törvényi felhatalmazás alapján biztosítsa a Nyilvántartásban szereplő munkavállalók természetes azonosítóinak ellenőrzését és aktualizálását. Az ehhez szükséges törvényi feltételek biztosítása érdekében a törvény módosítja a polgárok személyi adatainak és lakcímének nyilvántartásáról szóló 1992. évi LXVI. törvényt.

A 6. §-hoz

A törvény megteremti a feltételeit az európai közösségi jog alapján fennálló statisztikai adatszolgáltatási kötelezettség teljesítésének. A külföldi állampolgárságú munkavállalókra vonatkozó adatok összeállításáról szóló 311/76/EGK rendelet által előírt adatszolgáltatási kötelezettség teljesítéséhez szükséges adatokat - az Egységes Munkaügyi Nyilvántartás -a kötelezettség teljesítéséhez szükséges adatbázisának kiépüléséig - az Országos Egészségbiztosítási Pénztár szolgáltatja a Központi Statisztikai Hivatal részére.

Ennek a kötelezettségnek az előírását a kötelező egészségbiztosítás ellátásairól szóló 1997. évi LXXXIII. törvény módosítása tartalmazza.

-----STARTING---POINT---VEGE---

A 7. §-hoz

A törvény hatálybalépésének időpontja - 2. §-nak az Flt. 57/D. §-át megállapító szövegrész, és a 7. § kivételével - 2004. május 1-je. A törvény 2. §-ának az Flt. 57/D. §-át megállapító szövegrésze 2004. március 1-jén, a 7. § - figyelemmel arra, hogy a 311/76/EGK rendelet által előírt adatszolgáltatási kötelezettséget az Európai Unióhoz történő csatlakozást követően kell teljesíteni, a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépése napján lép hatályba.