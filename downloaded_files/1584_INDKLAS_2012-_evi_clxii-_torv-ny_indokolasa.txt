2012. évi CLXII. törvény indokolása

a Máv Általános Biztosító Egyesülettel kötött kötelező gépjármű-felelősségbiztosítási szerződéseken alapuló kártérítési igények érvényesítésével kapcsolatos szabályokról

-----STARTING---POINT---ALTALANOS--- 

A törvény az Alkotmánybíróság 83/2011. (XI. 10.) AB határozatában foglalt jogalkotási kötelezettségnek tesz eleget. Az Alkotmánybíróság (AB) a határozatában döntést hozott a kötelező gépjármű-felelősségbiztosítás szabályozása egyes elemeinek alkotmányellenessége megállapítását kérő, MÁV Általános Biztosító Egyesület (MÁV ÁBE) fizetésképtelenségét is érintő indítvány kapcsán.

Az AB a kötelező gépjármű-felelősségbiztosításról szóló 2009. évi LXII. törvény 61. § (3) bekezdésével összefüggésben előterjesztett, mulasztásban megnyilvánuló alkotmányellenesség megállapítására irányuló indítványt elutasította, a gépjármű üzemben tartójának kötelező felelősségbiztosításáról szóló 190/2004. (VI. 8.) Korm. rendelet egészével összefüggésben előterjesztett, mulasztásban megnyilvánuló alkotmányellenesség megállapítására irányuló indítvány tárgyában az eljárást megszüntette. Mindezek alapján a kötelező gépjármű-felelősségbiztosításra vonatkozó szabályozás módosítására - az üggyel kapcsolatban - igény nem merült fel.

Az AB hivatalból eljárva megállapította, hogy az Országgyűlés (OGY) mulasztásban megnyilvánuló alkotmányellenességet idézett elő azzal, hogy nem szabályozta a 2010. január 1-je előtt felszámolás alá került biztosítóval kötött kötelező gépjármű-felelősségbiztosítási szerződésen alapuló kártérítési igényeknek a kockázatközösség elvén alapuló érvényesíthetőségét, egyúttal felhívta az OGY-t, hogy jogalkotói feladatának 2012. június 30-ig tegyen eleget.

Az AB példálózó jelleggel felvázolta a mulasztás orvosolásának egyes irányait, így például az állam saját elhatározása alapján közvetlen helytállást, a felelősségbiztosítók által erre az esetre képzett másik pénzalapból kielégítést lehetővé tevő szabályozást, vagy valamennyi, volt MÁV ÁBE biztosított számára előírt pótbefizetési kötelezettséget.

Az AB határozatban lefektetettek alapján a vagyonelszámolási eljárás során bejelentett, kötelező gépjármű-felelősségbiztosítási szerződéseken alapuló, kártérítési igények rendezéséhez szükséges hiányzó - MÁV ÁBE vagyona által nem fedezett - pénzeszközöket a Magyar Biztosítók Szövetsége (a továbbiakban: MABISZ) fizeti meg a MÁV ÁBE számára.

A törvény rendelkezik a hiányzó pénzeszköz rendelkezésre bocsátásának technikai szabályairól. Ebben a körben a MÁV ÁBE képviseletében eljáró Hitelintézeti Felszámoló Nonprofit Kft. (Felszámoló) felméri a meglévő vagyon figyelembevételével a hiányzó pénzeszközök nagyságát, és tájékoztatja a MABISZ-t ennek eredményéről a törvény hatálybalépését követő tizenöt napon belül. A MABISZ a tájékoztatást követő 30 napon belül köteles a hiányzó pénzeszközök rendelkezésre bocsátását megkezdeni a MÁV ÁBE felé. A törvény rendelkezik továbbá az igények kielégítésének lezárását követően a MÁV ÁBE és a MABISZ közötti elszámolások módjáról, a Pénzügyi Szervezetek Állami Felügyeletének ellenőrzési jogköréről.

A törvény szerint az igényeket csak a MÁV ÁBE-val szemben lehet érvényesíteni, biztosítva ezzel a károkozás időpontjában biztosítási fedezettel rendelkező károkozó lehetőség szerinti mentesülését a velük szemben közvetlenül támasztott igények vonatkozásában.

A törvény a károkozókkal szembeni a folyamatban lévő végrehajtási eljárások - adós által kérelmezhető - szüneteltetéséről, és újak megindításának a tilalmáról is rendelkezik.

A törvény példálózó jelleggel felsorolja a kötelező gépjármű-felelősségbiztosítási szerződésen alapuló kötelezettségek körét, illetve meghatározza a megalapozott kártérítési igények körét is.

-----STARTING---POINT---RESZLETES---

Az 1. §-hoz

A vagyonelszámolási eljárás során az arra alkalmazandó szabályok szerint bejelentett kötelező gépjármű-felelősségbiztosítási szerződéseken alapuló megalapozott kártérítési igényeket kell vagyonelszámolási eljárás során megtéríteni a MÁV Általános Biztosító Egyesület (a továbbiakban: MÁV ÁBE) képviseletében eljáró vagyonelszámolójának az igényjogosultak felé. Tekintettel arra, hogy a vagyonelszámolási eljárás megkezdésekor az alkalmazandó jogi háttér bírói jogértelmezést igényelt, a vagyonelszámolás során alkalmazandó szabályok igazodnak a 2/2008. Közigazgatási Polgári Jogegységi Határozatban megfogalmazott jogalkalmazási elvárásokhoz.

A megalapozott kártérítési igények rendezéséhez és a függő károk megtérítésének fedezetére szolgáló tartalék képzéséhez szükséges hiányzó többlet pénzeszközöket a Kártalanítási Számla és a Kártalanítási Alap kezelését, valamint a Nemzeti Iroda feladatait ellátó Magyar Biztosítók Szövetsége (a továbbiakban: MABISZ) fizeti meg az Egyesület számára. A többlet pénzeszköz meghatározása során a kötelező gépjármű-felelősségbiztosítási szerződéseken alapuló károkra a MÁV ÁBE rendelkezésre álló pénzeszközöket figyelembe kell venni.

A MABISZ a MÁV ÁBE fennálló fizetési kötelezettségéhez szükséges pénzeszközöket az e célból létrehozott technikai számlán (a továbbiakban: Technikai számla) köteles elkülöníteni. Ez költséghatékonysági szempontból megfelelőbb alternatívája az AB határozatban említett, e célból létrehozott külön alapnak. A Technikai számlán elkülönített pénzeszközöket csak a MÁV ÁBE felé fennálló fizetési kötelezettség teljesítésére és a számlával kapcsolatos költségek rendezésére használhatja fel a MABISZ.

A törvény megteremti a jogalapját annak, hogy a kötelező gépjármű-felelősségbiztosításról szóló 2009. évi LXII. törvény szerinti biztosítók (a továbbiakban: biztosító) a Technikai számla fedezetének előteremtése érdekében kötelesek a kötelező gépjármű-felelősségbiztosításból származó tárgyévi díjbevételük arányában a MABISZ - mint a Technikai számla kezelője - részére befizetést teljesíteni olyan mértékben, hogy azok fedezetet nyújtsanak a Technikai számla terhére történő fizetési kötelezettség teljesítésére. A biztosítókat ez a kötelezettség a MABISZ erre irányuló felhívása esetén terheli. A MABISZ a Technikai számla fedezete előteremtése érdekében a szükséges pénzeszközöket a Gfbt.-ben foglaltaktól eltérően a Kártalanítási Számla és a Kártalanítási Alap feladatainak az ellátásához rendelkezésre bocsátott pénzeszközök felhasználásával is biztosíthatja, amely a biztosítói befizetések mértékét csökkentheti. A Kártalanítási Számla és a Kártalanítási Alap Gfbt.-ben meghatározott feladatellátását azonban folyamatosan biztosítani kell a MABISZ-nak.

A 2. §-hoz

A MÁV ÁBE a kötelező gépjármű-felelősségbiztosítási szerződéseken alapuló károkra rendelkezésre álló és a MABISZ által a Technikai számla terhére teljesített fizetetés alapján rendelkezésre álló pénzeszközökből folyamatosan teljesít kifizetést a MÁV ÁBE alapszabályában meghatározott, vagyonelszámolási eljárásra alkalmazandó sorrendnek megfelelően.

A 3. §-hoz

A törvény rögzíti, hogy a kártérítési igényeket a MÁV ÁBE-val szemben lehet csak érvényesíteni, biztosítva ezzel a károkozás időpontjában biztosítási fedezettel rendelkező károkozó lehetőség szerinti mentesülését a velük szemben közvetlenül támasztott igények vonatkozásában.

A 4. §-hoz

A törvény rögzíti, hogy az esetleges járadékfizetési kötelezettségeket a MÁV ÁBE egyösszegű megváltás útján rendezi. Szintén lényeges követelmény, hogy a függőben lévő károkra a MÁV ÁBE tartalékot képez, amelynek fedezetét szintén a MABISZ bocsátja az Egyesület rendelkezésére.

A függő károk rendezésére a MÁV ÁBE biztosítóval vagy a MABISZ-szal szerződést köthet annak érdekében, hogy a vagyonelszámolási eljárás mihamarabb lezárásra kerüljön. Ilyen szerződés megkötése esetén a biztosítóra vagy a MABISZ-ra szállnak azok a jogok, illetve kötelezettségek, amelyek az igény megtérítésével kapcsolatban a MÁV ÁBE és az igény jogosultja között fennálltak. Ilyen szerződés megkötéséhez nem kell az igény jogosultjának a hozzájárulása.

Az 5. §-hoz

A törvény szerint a vagyonelszámolási eljárás során a MÁV ÁBE rendelkezésére álló vagyon által nem fedezett kártérítési igények rendezéséhez szükséges többlet pénzeszközt a MABISZ fizeti meg a MÁV ÁBE számára. A többlet pénzeszközhöz a MÁV ÁBE tételes felmérést követően juthat hozzá, amelyet az Egyesület a törvény hatálybalépését követő tizenöt napon belül köteles elvégezni és megküldeni a MABISZ számára az eredményt. A MABISZ ezt követően harminc napon belül köteles a Technikai számla terhére a fizetési kötelezettségét megkezdeni. A vagyonelszámolási eljárás során a MÁV ÁBE a többlet pénzeszközökkel köteles tételesen elszámolni a MABISZ felé, egyrészt a megalapozott kártérítési igények lezárását, másrészt a függő károkból eredő igények lezárását követően. A megalapozott kártérítési igények lezárását, illetve a függő károkból eredő igények lezárását követően fennmaradt - kötelező gépjármű-felelősségbiztosítási szerződéseken alapuló károk rendezésére szolgáló - pénzeszközt a MÁV ÁBE a MABISZ részére, a Technikai számlára visszafizeti. A Technikai számlára visszafizetett pénzeszközöket a MABISZ a biztosítók, a Kártalanítási Számla, illetve a Kártalanítási Alap javára visszafizeti olyan arányban, amilyen arányban az egyes biztosítók, a Kártalanítási Számla vagy a Kártalanítási Alap a Technikai számla fedezetének a biztosításához befizetést teljesítettek. A Technikai számla a pénzeszközök visszafizetését követően megszüntethető.

A 6. §-hoz

A törvény a károkozókkal szembeni, folyamatban lévő végrehajtási eljárások - adós által kérelmezhető - szüneteltetéséről, és újak megindításának a tilalmáról rendelkezik.

A 7. §-hoz

A kötelező gépjármű-felelősségbiztosítási szerződésen alapuló kártérítési igények, illetve a jogilag megalapozott kártérítési követelések megtérítése vonatkozásában a törvény tartalmaz egy nem teljes körű, ám az igények többségét lefedő felsorolást a jogalkalmazás megkönnyítése érdekében.

A törvény meghatározza a kötelező gépjármű-felelősségbiztosítási szerződésen alapuló kártérítési igénynek körét. E körbe tartozik különösen a károkozó gépjármű üzemeltetésével okozott kár alapján a károsultnak járó kártérítés; továbbá a károkozó gépjármű üzemben tartója által - az Egyesület szerződéses jogviszonyon alapuló térítési kötelezettsége ellenére az Egyesület helyett - a károsultnak fizetett kártérítés, ide értve azt az esetet is, ha a károkozó üzemben tartó jogszabályon vagy szerződésen alapuló fizetéssel a károsult helyett a helyébe lépő harmadik személynek fizetett. Utóbbi körbe tartozik például a károsult személy CASCO biztosítójának a károkozó által megfizetett követelés, éppúgy, mint a külföldi károk kapcsán a károkozó által a Nemzeti Irodának megfizetett követelés.

A kötelező gépjármű-felelősségbiztosítási szerződésen alapuló kártérítési igény a károkozó gépjármű üzemeltetésével okozott kár alapján az Egyesület vagy a károkozó gépjármű üzemben tartója helyett a károsultnak harmadik személy által fizetett kártérítés, ha a harmadik személy igazolja, hogy a károsult kártérítési igényét jogszabályon vagy szerződésen alapuló fizetéssel teljesítette. A törvény szabályokat állapít meg a jogilag megalapozott kártérítési igények értelmezésére vonatkozóan.

A 8. §-hoz

A törvény megteremti a Pénzügyi Szervezetek Állami Felügyeletének a jogát arra, hogy a törvényben lefektetett szabályok végrehajtása érdekében akár az MÁV ÁBE-től, akár a MABISZ-tól adatszolgáltatást kérjen.

-----STARTING---POINT---VEGE---

A 9. §-hoz

Hatályba léptető rendelkezést tartalmaz.