2015. évi CCXXVI. törvény indokolása

a közbeszerzésekről szóló 2015. évi CXLIII. törvény, valamint az azzal összefüggő törvények módosításáról

-----STARTING---POINT---ALTALANOS--- 

A közbeszerzésekről szóló 2015. évi CXLIII. törvény (a továbbiakban: Kbt.) 2015. november 1-jén lépett hatályba. Az új törvény a korábban hatályos közbeszerzésekről szóló 2011. évi CVIII. törvénytől - az uniós irányelveknek megfelelően - sok esetben eltérően rendez több alapvető jogintézményt, illetve egyéb részletszabályokat. Erre tekintettel - a jogi koherencia biztosítása érdekében - szükséges a még a hatályos törvényre utaló, külön törvények szerinti merev hivatkozásoknak az új törvényi rendelkezéseknek megfelelő módosítása, egyes speciális rendelkezéseket tartalmazó törvények új jogszabályhoz igazodó módosítása, valamint az okafogyottá vált szabályok hatályon kívül helyezése.

A törvény tartalmaz továbbá a Központi Statisztikai Hivatal feladatkörét érintő, uniós jogszabályi rendelkezés alapján meghatározott, nyilvántartásokhoz való hozzáférést biztosító rendelkezéseket is.

-----STARTING---POINT---RESZLETES---

Az 1. §-hoz

A rendelkezés a munkavédelemről szóló 1993. évi XCIII. törvény alapján vezetett nyilvántartás tekintetében biztosítja a Központi Statisztikai Hivatal nyilvántartásokhoz való azonnali és ingyenes hozzáférését és az adatok felhasználását az európai statisztikákról szóló 223/2009/EK rendelet módosításáról szóló (EU) 2015/759 rendelet 1. cikk 11. pontjában megállapított új, a válaszadók terheinek csökkentése érdekében meghatározott előírás alapján.

A 2. §-hoz

A munkavédelemről szóló 1993. évi XCIII. törvény (a továbbiakban: Mvt.) 81. § (2) bekezdése azon rendelkezésre tekintettel került előírásra, amely mind a hatályos 2011. évi CVIII. törvény 54. § (1) bekezdésében, mind pedig a korábbi, a közbeszerzésekről szóló 2003. évi CXXIX. törvény 55. § (3) bekezdésében megtalálható volt. Eszerint az ajánlatkérő az ajánlati felhívásban előírhatja az ajánlattevők részére építési beruházás és szolgáltatás megrendelés tárgyú közbeszerzési eljárások esetén a munkavállalók védelmére és a munkafeltételekre vonatkozó kötelezettségekről szóló tájékozódást az illetékes szerveknél. Figyelemmel arra, hogy ezen előírást a Kbt. sem tartalmazza, így indokolt az Mvt. 81. § (2) bekezdésének hatályon kívül helyezése.

A 3. §-hoz

A helyi önkormányzatok adósságrendezési eljárásáról szóló 1996. évi XXV. törvény 34/A. §-a még a korábban hatályos, a közbeszerzésekről szóló 2003. évi CXXIX. törvényre hivatkozik. Tekintettel arra, hogy a rendelkezés időszerűségét vesztette, így célszerű annak hatályon kívül helyezése.

A 4. §-hoz

A rendelkezés a Kbt.-nek és az épített környezet alakításáról és védelméről szóló 1997. évi LXXVIII. törvénynek (a továbbiakban: Étv.) a koherenciáját teremti meg. A Kbt. 135. § (3)-(4) bekezdése sajátos kifizetési szabályokat határoz meg az építési beruházások körében, mely összhangban áll az Étv. 39/A. § (6) bekezdésében foglalt, az alvállalkozó kifizetésének biztonságát célzó rendelkezés jogalkotói szándékával. Tekintettel arra, hogy az új közbeszerzésekről szóló törvény alapján építési beruházások esetén az alvállalkozó kivitelező kifizetésére közvetlenül az építtető, vagy - támogatásból megvalósuló közbeszerzés esetén szállítói kifizetés során - a kifizetésre köteles szervezet által kerül sor, így az alvállalkozói kifizetések biztonsága és gyorsasága az Étv. 39/A. § (6) bekezdésének céljával megegyezően biztosított.

A rendelkezés az Étv. alapján vezetett nyilvántartás tekintetében biztosítja a Központi Statisztikai Hivatal nyilvántartásokhoz való azonnali és ingyenes hozzáférését és az adatok felhasználását az európai statisztikákról szóló 223/2009/EK rendelet módosításáról szóló (EU) 2015/759 rendelet 1. cikk 11. pontjában megállapított új, a válaszadók terheinek csökkentése érdekében meghatározott előírás alapján.

Az 5. §-hoz

A rendelkezés a Kbt. rendelkezéseivel való összhang megteremtését célozza az ügyvédekről szóló 1998. évi XI. törvény tekintetében.

A 6. §-hoz

A rendelkezés a Kbt. rendelkezéseivel való összhang megteremtését célozza a kis- és középvállalkozásokról, fejlődésük támogatásáról szóló 2004. évi XXXIV. törvény tekintetében.

A 7. §-hoz

A rendelkezés a Kbt. rendelkezéseivel való összhang megteremtését célozza a személy- és vagyonvédelmi, valamint a magánnyomozói tevékenység szabályairól szóló 2005. évi CXXXIII. törvény tekintetében.

A 8. §-hoz

A rendelkezés a Kbt. rendelkezéseivel való összhang megteremtését célozza a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény (a továbbiakban: Szolg. tv.) tekintetében.

A rendelkezés a Szolg. tv. alapján vezetett nyilvántartások tekintetében biztosítja a Központi Statisztikai Hivatal nyilvántartásokhoz való azonnali és ingyenes hozzáférését és az adatok felhasználását az európai statisztikákról szóló 223/2009/EK rendelet módosításáról szóló (EU) 2015/759 rendelet 1. cikk 11. pontjában megállapított új, a válaszadók terheinek csökkentése érdekében meghatározott előírás alapján.

A 9. §-hoz

A rendelkezés a Kbt. rendelkezéseivel való összhang megteremtését célozza a minősített adat védelméről szóló 2009. évi CLV. törvény tekintetében.

A 10. §-hoz

A rendelkezés a Kbt. rendelkezéseivel való összhang megteremtését célozza a nemzeti vagyonról szóló 2011. évi CXCVI. törvény tekintetében.

Az új közbeszerzési törvény a hazai szabályozási környezetbe illeszkedésével kapcsolatban tisztázni kell annak a nemzeti vagyonról szóló 2011. évi CXCVI. törvényhez és a koncesszióról szóló 1991. évi XVI. törvényhez való viszonyát. Mindenekelőtt ki kell emelni, hogy e törvények az irányelvétől eltérő koncesszió fogalmat használnak, amelynek sajátos tárgya az állami monopóliumok gyakorlásának átengedése. A fogalmak elkülöníthetősége érdekében az irányelvi rendelkezések átültetésekor a törvény nem használja a koncessziós szerződés kifejezést, hanem az építési és szolgáltatási koncesszió, valamint a koncessziós beszerzési eljárás megnevezéseket használja, utalva arra, hogy az irányelvi rendelkezések a koncessziót a beszerzést megvalósító szerződések egyik formájaként szabályozzák. A nemzeti vagyonról szóló törvény és a koncessziós törvény szerinti koncessziós szerződések közül azokra kell az új közbeszerzési törvény szabályait alkalmazni, amelyek beszerzést valósítanak meg. Az új irányelv nem vonatkozik az olyan megállapodásokra, amelyekben az állam csak engedélyezi egy gazdasági tevékenység végzését, meghatározza annak feltételeit, és amelynek alapján a gazdasági szereplőnek nem kikényszeríthető kötelezettsége a szolgáltatás nyújtása. Azon szerződések vonatkozásában, amelyek mindkét szabályrendszer hatálya alá tartoznak, a törvény egyértelművé teszi, hogy mely vonatkozásban mely szabályokat kell a szerződésekre alkalmazni. Az új koncessziós irányelv átültetése mindenképpen szükségessé teszi, hogy a tartalmilag az uniós építési és szolgáltatási koncessziónak megfelelő szerződésekre az irányelv szabályozási körében (a szerződéskötést megelőző verseny és egyes, a szerződés tartalmát - például időtartamát - meghatározó szabályok, jogorvoslatok) egységes szabályozást alakítson ki a jogalkotó. A koncessziós törvény és az ágazati szabályozások ugyanakkor a beszerzési jellegű szerződésekre is vonatkozhatnak annyiban, amennyiben a kizárólagos állami/önkormányzati gazdasági tevékenységek végzésével kapcsolatban az e tevékenységek fokozott állami ellenőrzését, és a hozzájuk fűződő kiemelt közérdeknek a szerződő gazdasági szereplő érdekeivel való összhangját tükröző, a felek jogait és kötelezettségeit rendező szabályokat jelenítenek meg.

A 11. §-hoz

A rendelkezés a Kbt. rendelkezéseivel való összhang megteremtését célozza a postai szolgáltatásokról szóló 2012. évi CLIX. törvény tekintetében.

A 12. §-hoz

A rendelkezés a Kbt. rendelkezéseivel való összhang megteremtését célozza az építmények tervezésével és kivitelezésével kapcsolatos egyes viták rendezésében közreműködő szervezetről, és egyes törvényeknek az építésügyi lánctartozások megakadályozásával, valamint a késedelmes fizetésekkel összefüggő módosításáról szóló 2013. évi XXXIV. törvény tekintetében.

A módosítás a Kbt. 198. § (1) bekezdés 16. pontjában foglalt, Közbeszerzési Hatóság által lefolytatható ellenőrzések körében hatáskört biztosít a Teljesítésigazolási Szakértői Szerv számára szakhatóságként történő közreműködésre. Pontosításra kerülnek továbbá az ún. védelmi és biztonsági tárgyú, valamint „minősített beszerzések” esetében a nemzetbiztonsági ellenőrzésekkel kapcsolatos szabályok is azzal, hogy a Teljesítésigazolási Szakértői Szerv szakértői tanács tagja csak akkor járhat el, ha a vele kapcsolatban lefolytatott ellenőrzés nemzetbiztonsági kockázatot nem állapított meg. E pontosítással összhangba kerül a jogszabály szövege a nemzetbiztonsági szolgálatokról szóló 1995. évi CXXV. törvény rendelkezéseivel is.

A 13. §-hoz

A rendelkezés a Kbt. rendelkezéseivel való összhang megteremtését célozza a felnőttképzésről szóló 2013. évi LXXVII. törvény (a továbbiakban: Felnőttképzési tv.) tekintetében.

A rendelkezés a Felnőttképzési tv. alapján vezetett nyilvántartások tekintetében biztosítja a Központi Statisztikai Hivatal nyilvántartásokhoz való azonnali és ingyenes hozzáférését és az adatok felhasználását az európai statisztikákról szóló 223/2009/EK rendelet módosításáról szóló (EU) 2015/759 rendelet 1. cikk 11. pontjában megállapított új, a válaszadók terheinek csökkentése érdekében meghatározott előírás alapján.

A 14. §-hoz

A rendelkezés a Kbt. rendelkezéseivel való összhang megteremtését célozza az európai területi társulásról szóló 2014. évi LXXV. törvény tekintetében.

A 15. §-hoz

A nemzetközi fejlesztési együttműködésről és a nemzetközi humanitárius segítségnyújtásról szóló 2014. évi XC. törvény 17. § a) pontja ellentétes mind a közbeszerzésekről szóló 2011. évi CVIII. törvény 3. §-ával, mind pedig a Kbt. 2. § (7) bekezdésével, továbbá az államháztartásról szóló 2011. évi CXCV. törvény 52. §-ával is. Erre figyelemmel szükséges és indokolt a rendelkezés hatályon kívül helyezése.

A 16. §-hoz

A rendelkezés a Kbt. rendelkezéseivel való összhang megteremtését célozza a Paksi Atomerőmű kapacitásának fenntartásával kapcsolatos beruházásról, valamint az ezzel kapcsolatos egyes törvények módosításáról szóló 2015. évi VII. törvény tekintetében.

A 17. §-hoz

A rendelkezés a Kbt. rendelkezéseivel való összhang megteremtését célozza a Budapesten megrendezendő Úszó-, Vízilabda-, Műugró, Műúszó és Nyíltvízi Világbajnokság megvalósításához szükséges létesítményfejlesztésről szóló 2015. évi XXXIII. törvény tekintetében.

A 18. §-hoz

A Kbt. rendelkezéseinek jogtechnikai pontosítására irányul. A módosítás pontosítja az irányelvek által nem lefedett támogatásból megvalósuló beszerzések esetében a közbeszerzési eljárás lefolytatására vonatkozó kötelezettséget. Egyértelműsíti azt a jogalkotói szándékot, hogy a közbeszerzési szerződések módosítására vonatkozó, új közbeszerzési irányelvekben szereplő és az ajánlatkérőkre kedvezőbb szabályok a már megkötött közbeszerzési szerződések esetében is alkalmazhatók lesznek a Kbt. hatályba lépése után, illetve ezek tekintetében már a jogorvoslati szabályok is alkalmazhatók.

Lehetőséget biztosít arra, hogy a védelmi és biztonsági tárgyú beszerzésekre vonatkozó külön törvény elfogadásáig egyes, a védelem és a nemzetbiztonság szempontjából különösen fontos beszerzések megvalósíthatók legyenek. Felhatalmazást ad a Kormány részére, hogy rendeletben határozza meg a központi ellenőrzéssel összefüggésben a közbeszerzésekért felelős miniszter által kiszabható bírságot és annak mértékét. A közbeszerzésekért felelős miniszter pedig rendeletben szabályozza a felelős akkreditált közbeszerzési szaktanácsadókkal kapcsolatos részleteket.

-----STARTING---POINT---VEGE---

A 19. §-hoz

Hatályba léptető rendelkezés.

A 20. §-hoz

Sarkalatossági záradékot tartalmazza.