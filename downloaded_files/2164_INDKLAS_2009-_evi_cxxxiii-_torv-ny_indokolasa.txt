2009. évi CXXXIII. törvény indokolása

a megfelelőségértékelő szervezetek tevékenységéről

-----STARTING---POINT---ALTALANOS--- 

Az Európai Unióban 2008. július 9-én egységes szabályozást fogadtak el: a termékek forgalmazása tekintetében az akkreditálás és piacfelügyelet előírásainak megállapításáról és a 339/93/EGK rendelet hatályon kívül helyezéséről szóló 765/2008/EK európai parlamenti és tanácsi rendeletet (a továbbiakban: 765/2008/EK rendelet), továbbá a termékek forgalomba hozatalának közös keretrendszeréről, valamint a 93/465/EGK tanácsi határozat hatályon kívül helyezéséről szóló 2008/768/EK európai parlamenti és tanácsi határozatot (a továbbiakban: EK határozat). E két szabályozás teremti meg az Európai Unió belső piacán a jogilag harmonizált területeken a termékek megfelelőségértékelésének egységes követelmény- és eljárásrendszerét. Ennek következtében szükségessé vált a kijelölésre, bejelentésre vonatkozó 182/1997. (X. 17.) Korm. rendelet (a továbbiakban: Rendelet) szerinti hazai eljárás a EK határozatban foglalt előírásoknak megfelelő szabályozása új törvény és végrehajtási rendeletei megalkotásával.

A EK határozat nem keletkeztet közvetlenül tagállami jogalkotási feladatot, mivel az az egységes uniós jogalkotás előmozdítását szolgálja, vagyis a közösségi jogalkotó számára egyfajta „eszköztár”, dokumentumsablon a termékspecifikus szabályozások kidolgozásához.

Tekintettel azonban arra, hogy a termékek megfelelőségértékelését előíró - átültetést igénylő - uniós jogi aktusok a EK határozatban foglalt keretrendszer alapján kerülnek a jövőben elfogadásra (illetve a meglévő uniós jogi aktusok átdolgozásra), szükséges a megfelelőségértékelő szervezetek tevékenységére, kijelölésére és az Európai Bizottságnak történő bejelentésére vonatkozó meglévő hatályos hazai szabályozást átdolgozni.

Az előterjesztő eredeti szándéka szerint - a jelenlegi szabályozási rendszert követve - eredeti jogalkotói hatáskörben kiadott kormányrendelettel, továbbá az ebben adott felhatalmazás alapján kiadott miniszteri rendeletekkel kívánta az uniós előírásoknak megfelelő szabályozást biztosítani.

A Rendelet kiadása óta bekövetkezett jogszabályi környezeti változásokra tekintettel azonban az eddig működő rendszer alapvető újragondolást igényelt, minthogy egyes szabályozási elemekről csak törvényi szinten lehet rendelkezni vagy a szóba jöhető jogforrások közös nevezője a törvényi szint.

Így különösen:

- A megfelelőségértékelési tevékenység végzésére való kijelölés tartalmilag engedélyezési eljárás, amit előírni, alapvető feltételeit megállapítani - a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény 3. §-ának rendelkezésére tekintettel - törvényben vagy eredeti jogalkotói hatáskörben kiadott kormányrendeletben lehet.

- A megfelelőségértékelő szervezetnek az általa a tevékenységével összefüggésben okozott károkért való felelősségéből eredő követelések fedezésére felelősségbiztosítási szerződéssel kell rendelkeznie. Szerződéskötési kötelezettséget - figyelemmel az Országgyűlés által elfogadott új Polgári Törvénykönyv szabályozására - törvény vagy törvényi felhatalmazás alapján kiadott jogszabály rendelhet el.

- A személyes adatok védelméről és a közérdekű adatok nyilvánosságáról szóló 1992. évi LXIII. törvény 3. § (1) bekezdés b) pontja értelmében személyes adat kezelését törvényben vagy - törvény felhatalmazása alapján, az abban meghatározott körben - helyi önkormányzat rendeletében kell elrendelni. Így az engedély iránti kérelem tartalmi elemei közül a személyes adatok megkövetelését törvényi szinten kell megtenni.

- A törvényi szintű szabályozás szükségességére figyelemmel a végrehajtási szabályozáshoz szükséges jogalkotási felhatalmazásokat is itt kell megadni.

- Végül a törvényben kell elhelyezni a fentiekhez tartalmilag szorosan kapcsolódó, azok értelmezését lehetővé tevő rendelkezéseket.

A törvényi szabályozást nem igénylő általános rendelkezések kormányrendeleti szinten kerülnek szabályozásra. Az egyes termékek sajátosságaiból következő, a megfelelőségértékeléséhez kapcsolódó különös követelmények és eljárások szabályozására az érintett miniszterek törvényi szinten kapnak felhatalmazást.

A megfelelőségértékelő szervezetek tevékenységéről szóló 2009. évi CXXXIII. törvény (a továbbiakban: Msztv.) egyértelműen kimondja, hogy a jogilag szabályozott területen kijelöléshez, bejelentéshez kötött megfelelőségértékelési tevékenység jogerős engedély alapján végezhető. Az engedélyezési eljárást a törvény szerinti felhatalmazás alapján, kormányrendeletben meghatározott kijelölő hatóság folytatja le.

Az Msztv. nem tesz különbséget a harmonizált és a hazai szabályozás hatálya alá tartozó területeken alkalmazható eljárások és követelmények között, egységes követelményeket és szabályokat határoz meg mindkét terület esetében, csupán a harmonizált területen a bejelentési kötelezettséget is előírja.

A törvény eddig nem rögzített fogalmakat határoz meg az egységes jogalkalmazás érdekében.

Az eljárás kérelemre indul, amely kérelmet az a Magyarországon bejegyzett jogi személy nyújthat be, amely a vonatkozó előírásokban meghatározott szigorú követelményeknek, köztük a terméktől és termék vonatkozásában érintett gazdasági szereplőtől való függetlenségi követelményeknek megfelel, és azt folyamatosan fenntartja. A törvény pontosan meghatározza az összeférhetetlenség szabályait.

Az uniós szabályozással összhangban a kérelmező szervezet alkalmasságának és felkészültségének igazolására két lehetőséget kínál a törvény. Lehetőség van egyrészt akkreditálási okiraton alapuló kijelölésre, amely egy gyorsabb, egyszerűsített eljárást jelent az Európai Bizottságnál, másrészt hosszabb időtartamú, akkreditálási okirat nélküli eljárás lefolytatására. Arról, hogy az adott szakterületen a két lehetőség közül melyiket alkalmazzák, a törvényi felhatalmazás alapján kiadott miniszteri rendelet rendelkezhet, kizárva egyazon szakterületen a kétféle eljárás alkalmazását.

A kijelölő hatóság látja el a kijelölt szervezet tevékenységének felügyeletét, rendszeresen hatósági ellenőrzést végez. A törvény a kijelölt szervezet részére évente jelentéstételi kötelezettséget ír elő. A jelentés tartalmi követelményeit az Msztv. végrehajtására kiadott miniszteri rendelet határozza meg.

A törvény a EK határozatban megfogalmazottakkal összhangban lehetőséget ad arra, hogy a kijelölt szervezetekre vonatkozó általános elvtől eltérően nem független fél, hanem a gyártó önálló szervezeti egysége is elvégezhessen egyes megfelelőségértékelési eljárásokat. Ezt kizárólag csak a gyártó által előállított termékek vonatkozásában teheti meg, és az ilyen önálló szervezeti egységnek is meg kell felelnie az előírt követelményeknek.

A törvény a jogrendszerbeli összefüggései miatt több hatályos törvény módosítását tartalmazza.

A nem harmonizált területen kijelölést kérő szervezetek a tervezet elektronikus közzététele útján értesülhetnek a várható főbb változásokról, így lehetőségük lesz az eddiginél szigorúbb feltételeknek való megfelelésre felkészülni. Jelen szabályozás a harmonizált területre bejelentést kérelmező szervezeteket a szakterületre vonatkozó szabályozás megváltozása esetén érinti.

A korábban a hazai, nem harmonizált szabályozás hatálya alá tartozó területekre kijelölt szervezeteknek legkésőbb 2012. december 31-ig kell megfelelniük az új rendeletben foglalt követelményeknek. A harmonizált területen az Európai Bizottságnak és az EGT-államoknak bejelentett szervezetek jogosultsága a szakterületre vonatkozó szabályozást felváltó, vagy azt módosító szabályozásnak a hatálybalépéséig fennmarad.

-----STARTING---POINT---RESZLETES---

Az 1. §-hoz

A szabályozás alkalmazását uniós rendelet vagy irányelv végrehajtása céljából jogszabály részben vagy egészben kizárhatja vagy attól eltérő rendelkezéseket állapíthat meg. Nemzeti hatáskörben alkotott jogszabály esetében eltérés csak abban az esetben megengedett, ha nemzetközi szerződésben foglalt kötelezettség teljesítése az eltérést szükségessé teszi.

A 2. §-hoz

Az értelmező rendelkezések összhangban vannak az uniós előírásokkal, és a hazai szabályozásban elfogadott meghatározásokkal.

A „termék” fogalom meghatározása egyértelművé teszi, hogy a törvény és végrehajtási rendeletei előírásait csak azon termékek vonatkozásában kell alkalmazni, amelyekre vonatkozóan jogszabály, vagy uniós rendelet forgalmazási követelményeket és megfelelőségértékelési eljárásokat ír elő.

A 3. §-hoz

A megfelelőségértékelési tevékenység végzésére való kijelölés tartalmilag engedélyezési eljárás, amit előírni, alapvető feltételeit megállapítani a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény 3. §-ának rendelkezésére tekintettel törvényben vagy eredeti jogalkotói hatáskörben kiadott kormányrendeletben lehet.

A rendelkezés egyértelműen kimondja, hogy a jogilag szabályozott területen kijelöléshez, bejelentéshez kötött megfelelőségértékelési tevékenység jogerős engedély alapján végezhető. Az eljárásra a közigazgatási hatósági eljárás és szolgáltatás általános szabályairól szóló 2004. évi CXL. törvény előírásai a mérvadóak, amelyet a felhatalmazás alapján kiadott kormányrendeletben meghatározott kijelölő hatóság folytat le.

Engedélyt csak az a megfelelőségértékelő szervezet kaphat, amely jogi személy, igazolja és fenntartja függetlenségét az általa értékelt terméktől és a termék vonatkozásában érintett gazdasági szereplőtől, továbbá az általa a tevékenységével összefüggésben okozott károkért való felelősségéből eredő követelések fedezésére felelősségbiztosítási szerződéssel rendelkezik. Ezenkívül valamennyi, a törvény végrehajtására kiadott jogszabályban előírt követelménynek és kötelezettségnek eleget tesz.

A megfelelőségértékelő szervezetnek szerződéskötési kötelezettsége, hogy a megkötött felelősségbiztosítási szerződés annak hatálya lejártáig az okozott károkért megfelelő fedezetet biztosítson. A törvény kiemeli, hogy tanúsító szervezetnek e kötelezettségnek a tanúsítványok hatálya lejártáig eleget kell tennie.

A 4. §-hoz

Az e §-ban meghatározott követelményeknek való megfelelést a kijelölt szervezetnek folyamatosan fenn kell tartania, mivel az engedélyezett tevékenység csak ezen követelmények fennállása esetén végezhető, annak megsértése a jogosultság elvesztését eredményezi.

Az 5. §-hoz

A függetlenségi követelmények megsértése esetén követendő azonnali intézkedéseket szabályozza, figyelemmel arra, hogy a kijelölő hatóság tudomására jutott információ alapján, vagy a kijelölt szervezet észlelése következtében történik-e az intézkedés. A kijelölt szervezet az összeférhetetlenség fennállásának megállapítását követően köteles haladéktalanul felfüggeszteni az összeférhetetlenséggel érintett tevékenységét és a kiadott dokumentumok visszavonásával, illetve felülvizsgálatával kapcsolatban intézkedni. Megfelelőségértékelési tevékenységet csak akkor folytathat az érintett területen ismét, ha megfelelően igazolja a függetlenség helyreállítását, ellenkező esetben a kijelölő hatóság az engedélyt visszavonja.

A 6. §-hoz

A szabályozás egyértelművé teszi, hogy kérelmet csak a Magyar Köztársaság területén letelepedett megfelelőségértékelő szervezet nyújthat be. A kijelölő hatóság a jogilag szabályozott területen megfelelőségértékelési tevékenység végzésére engedélyt csak Magyarországon bejegyzett szervezetnek adhat.

A személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltakra figyelemmel részletes rendelkezést tartalmaz a kijelölés iránti kérelem tartalmi elemei közül a személyes adatokra vonatkozóan.

Az uniós szabályozásokkal összhangban a kérelmező szervezet alkalmasságának és felkészültségének igazolására két lehetőséget kínál a törvény. A miniszteri rendelet rendelkezhet arról, hogy a kérelmező szervezet a kérelmezett területre a felkészültséget az elismert nemzeti akkreditáló testület akkreditált státusz odaítéléséről szóló határozatával, vagy a törvényi felhatalmazás alapján kiadott kormányrendeletben meghatározott dokumentumok benyújtásával igazolhatja.

A kijelölési eljárás lefolytatásáért a megfelelőségértékelő szervezetnek igazgatási szolgáltatási díjat kell fizetnie a felhatalmazás alapján kiadott miniszteri rendeletekben meghatározattak szerint.

A 7. §-hoz

A megfelelőségértékelési tevékenységre vonatkozó engedély időbeli hatályának meghatározására a miniszternek lesz lehetősége az Msztv. végrehajtására kiadott miniszteri rendeletben azzal a megkötéssel, hogy akkreditálási határozaton alapuló kijelölés esetében az akkreditált státusz lejártáig terjedhet. Ebből következően a megfelelőségértékelési tevékenységre vonatkozóan új engedély kiadása válik szükségessé, amennyiben az akkreditált státusz megújítására kerül sor, azaz új akkreditálási határozat születik.

A 8. §-hoz

A kijelölt szervezetek nyilvántartott adatainak körét, és a nyilvántartás alapján a közzététel módját hivatott szabályozni ez a szakasz, kiegészítendő a szolgáltatási tevékenység megkezdésének és folytatásának általános szabályairól szóló 2009. évi LXXVI. törvényben az engedélyezéshez kötött tevékenységet folytató szolgáltatók nyilvántartására vonatkozó rendelkezéseket. Az adatokat az illetékes miniszter által vezetett minisztérium internetes oldalain és a hivatalos lapjában kell közzétenni.

A 9. §-hoz

A kijelölt szervezet vonatkozó szabályozásban meghatározott követelményeknek való megfelelőségéért, tevékenységének felügyeletéért a kijelölő hatóság felel. Emiatt a kijelölő hatóság rendszeresen hatósági ellenőrzést végez, továbbá jelen szabályozás a kijelölt szervezet részére évente jelentéstételi kötelezettséget ír elő a kijelölt megfelelőségértékelési tevékenységéről. A jelentés tartalmi követelményeit az Msztv. végrehajtására kiadott miniszteri rendelet határozza meg.

A 10. §-hoz

Ez a szakasz a EK határozat I. melléklete R21. cikkében megfogalmazottakkal összhangban azt a lehetőséget szabályozza, amely a kijelölt szervezetekre vonatkozó általános elvtől eltérően nem független félnek, hanem a gyártó önálló szervezeti egységének ad lehetőséget egyes megfelelőségértékelési eljárások elvégzésére. Ezt kizárólag csak a gyártó által előállított termékek vonatkozásában teheti meg. Az ilyen önálló szervezeti egység a megfelelőségértékelési tevékenység végzésére elismert nemzeti akkreditáló testület által akkreditált kell, hogy legyen. A gyártó önálló szervezeti egységének a termék vonatkozásában meglévő függetlenségét a megfelelőségértékelő szervezetekkel azonos módon kell igazolnia.

A 11. §-hoz

A kijelölt szervezet a megfelelőségértékelési tevékenység elvégzésére a gazdasági szereplővel szerződést köt. A szerződésnek tartalmaznia kell a törvény végrehajtására kiadott jogszabályban foglaltakat.

A 12. §-hoz

Az 1. § szerint törvényben, valamint a végrehajtására kiadott jogszabályban foglalt rendelkezések alkalmazását az Európai Unió általános hatályú, közvetlenül alkalmazandó jogi aktusa, továbbá az Európai Unió kötelező jogi aktusának végrehajtása vagy nemzetközi szerződésben foglalt kötelezettség teljesítése céljából jogszabály részben vagy egészben kizárhatja, vagy azoktól eltérő rendelkezéseket állapíthat meg.

A módosítás rendezi a más törvényekben tanúsítást előíró rendelkezéseknek a megfelelőségértékelő szervezetek tevékenységére vonatkozó szabályozáshoz való viszonyát, elvégzi a terminológiai összehangolást.

A szabályozás következtében a Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény módosítása a Nemzeti Akkreditáló Testület (a továbbiakban: NAT) akkreditálási határozaton alapuló, kijelölést követő ellenőrzésben való részvétele szabályozási feladatai miatt vált szükségessé. Azzal a rendelkezéssel, hogy a NAT az éves felügyeleti vizsgálat, illetve a rendkívüli felügyeleti vizsgálat eredményeit és az akkreditáló bizottság határozatát megküldi a feladatkörrel rendelkező kijelölő hatóságnak, a kijelölő hatóság és a NAT eljárásának összehangolása történik meg, elkerülve a kétféle ellenőrzést a kijelölt megfelelőségértékelési területen.

A 13. §-hoz

Minden olyan további alapvető követelmény, eljárási szabály, amely valamennyi szakmai terület vonatkozásában azonos, a felhatalmazás szerint kormányrendeletben kerül meghatározásra. Míg az adott termékszabályozás sajátosságaival összefüggő követelményt, eljárási szabályt, valamint a kijelölési eljárásért fizetendő igazgatási szolgáltatási díjak mértékét a miniszteri rendeletekben kell megadni. A miniszter dönthet a kérelmező szervezet alkalmassága és felkészültsége igazolásának módjáról, kizárva egyazon szakterületen a kétféle eljárás alkalmazását, valamint a NAT kijelölést megelőző értékelésbe, és az azt követő ellenőrzésbe való bevonásáról.

-----STARTING---POINT---VEGE---

A 14-15. §-hoz

A törvény 2010. január 1-jén lép hatályba, összhangban a 765/2008/EK rendelet hatálybalépésével.

A törvény hatálybalépésekor folyamatban lévő eljárásokra az eljárás megindításakor hatályos rendelkezéseket kell alkalmazni, feltéve, ha a vonatkozó jogszabály eltérően nem rendelkezik.

A korábban bejelentett szervezetek jogosultsága mindaddig fennmarad, amíg a kijelölt megfelelőségértékelési területre vonatkozó, módosított jogszabály hatályba nem lép.

A nem harmonizációs jogszabály alapján korábban kijelölt szervezeteknek legkésőbb 2012. december 31-ig kell megfelelniük az e törvényben foglalt követelményeknek.

Három törvény vonatkozásában egyes jogszabályi rendelkezések hatályon kívül helyezésére, illetve megfelelő módosítására kerül sor, mivel ennek hiányában párhuzamos szabályozás jönne létre, két törvényben ugyanazon felhatalmazó rendelkezés szerepelne vagy az Msztv. szövegével ellentétes szabályt tartalmazna az ágazati törvény.

A 16. §-hoz

A EK határozat nem keletkeztet közvetlenül tagállami jogalkotási feladatot, mivel az egységes uniós jogalkotás előmozdítását szolgálja. Ennek következtében a törvény célja a hazai szabályozás EK határozat I. melléklet R4. fejezetében foglalt azon rendelkezésekkel való összhang megteremtése, amelyek szabályozását a hazai jogrendszerben törvényi szinten kell megtenni. A rendelkezés az erre vonatkozó hivatkozást tartalmazza, a jogszabály-szerkesztési követelményeknek megfelelően.