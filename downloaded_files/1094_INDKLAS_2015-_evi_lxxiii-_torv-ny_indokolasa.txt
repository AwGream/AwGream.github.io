2015. évi LXXIII. törvény indokolása

a Magyarország 2015. évi központi költségvetéséről szóló 2014. évi C. törvény módosításáról

-----STARTING---POINT---ALTALANOS---

Általános indokolás

A törvénymódosítás egyik fontos indoka a fővárosi közösségi közlekedés pénzügyi helyzetének hosszú távú stabilizálását is szolgáló adósságrendezés megvalósítása. A Kormány ennek érdekében szükségesnek tartja a BKV Zrt. korábbi időszakokról felhalmozódott adósságának állam általi átvállalását.

Ugyancsak fontos pontja a törvénymódosításnak, hogy megteremti az Erste Bank Hungary Zrt. kisebbségi tulajdoni részesedésének állami tulajdonba kerüléséhez szükséges költségvetési fedezetet. Az állam az Európai Újjáépítési és Fejlesztési Bankkal együttműködve kisebbségi tulajdont (15%) szerez az Erste Bank magyar leányvállalatában. Az állam célja, hogy egy tőkeerősebb, a magyar piacon hosszútávon elkötelezettebb nagybank hatékony és aktív hitelezési tevékenységével támogassa a gazdasági növekedést. Az állam pénzügyi kötelezettségének mértéke jelenleg pontosan nem ismert, az független értékelésen alapul majd, ezért teszi lehetővé a törvény a tulajdonrész megszerzését szolgáló kiadási előirányzat rugalmasabb - Kormány által lehetséges - módosítását.

Szintén a törvény teremti meg a fedezetet a 2015. szeptember 1-jétől bővülő ingyenes bölcsődei és óvodai gyermekétkeztetéshez, valamennyi fenntartói körnek támogatást biztosítva a többletfeladatokhoz.

A Kormány egyértelmű szándéka, hogy egy négy éves program keretében kiemelt fejlesztési célú támogatási programból részesülhessenek az adósságkonszolidációban részt nem vett települések, amelynek a 2015. évi hazai finanszírozású költségvetési kereteit ugyancsak rögzíti a törvény, külön előirányzatként, legalább 9700,0 millió forintban meghatározva az ez évi pályázati keretet.

A törvény megteremti a fedezetet Magyarország kurdisztáni katonai szerepvállalásához. Az Országgyűlés döntött az Iszlám Állam (IÁ) elnevezésű terrorszervezet ellen fellépő nemzetközi koalícióban történő magyar részvételről, amely miatt szükséges megemelni a Magyar Honvédség (MH) költségvetését.

A törvénymódosítás a rendvédelmi feladatokat ellátó szervek hivatásos állományának jogviszonyáról szóló, valamint a honvédek jogállásáról szóló törvényben foglaltakkal összhangban, a 2015. július 1-jétől bevezetésre kerülő rendvédelmi és honvédelmi illetményalap mértékét is meghatározza.

A vidéki Magyarország fejlesztésének kulcsa a vidéki városokhoz kötődik, ezért szükséges, hogy 2018-ig az összes megyei jogú város bekapcsolódjon az országos gyorsforgalmi úthálózatba. Sőt az a cél, hogy ezen időpontig meglegyen az összeköttetés az országhatárral. Ennek teljesítéséhez az Integrált Közlekedésfejlesztési Operatív Programon túl célzott, teljes egészében hazai költségvetési forrásból finanszírozott fejlesztések megvalósítása szükséges, a módosítás megteremti ennek 2015. évi fedezetét.

A kormányzati intézkedések és törekvések között kiemelt helyet foglal el a foglalkoztatás bővítése, ezen belül a megváltozott munkaképességű személyek munkához segítése, illetve az e célra elérhető uniós források minél hatékonyabb felhasználása. E célkitűzéseknek megfelelően kerül sor a kapcsolódó előirányzat megemelésére.

A törvény megteremti a forrást a Liget Budapest projekt 2015. évi üteméhez szükséges feladatok további ellátásához is.

A törvény tartalmazza továbbá a Szövetkezeti Hitelintézetek Integrációs Alapja részére teljesített, összesen 4701,5 millió forintos befizetés költségvetési elszámolását, valamint ezen összeg felhasználási céljainak meghatározását, amely a Szövetkezeti Hitelintézetek Integrációs Szervezet részére történő átadást jelenti. A Szövetkezeti Hitelintézetek Integrációs Alapjáról szóló 2013. évi CLVI. törvény szerint az alapba bármely természetes vagy jogi személy, jogi személyiség nélküli szervezet befizetést teljesíthet. A befizetésre a tervezés során előzetesen számítani nem lehetett. A jelen módosítás egyaránt biztosítja a jogi és államháztartás-technikai feltételeit e befizetés és az ebből - törvény szerint - végrehajtható kiadás elszámolására.

A törvény - az Országgyűlés döntésének függvényében - a céltartalék felhasználását kiegészíti a Bíróságok (a Kormány korábbi elvi döntésével összhangban) és az Ügyészség foglalkoztatottaival kapcsolatos kiadások biztosításával (a közel azonos jogviszony miatt indokolt). A változtatás a bírósági, illetve az ügyészségi fogalmazók és titkárok pótlékát biztosító jogszabály-módosítás következtében jelentkező többlet személyi juttatások és az azokhoz kapcsolódó, munkaadókat terhelő járulékok és szociális hozzájárulási adó költségvetési fedezetét teremti meg.

A módosítás a 2014. évben bevezetett szociális ágazati pótlék igénylését szabályozó kormányrendelet alapján lehetőséget biztosít arra, hogy a családsegítő vagy gyermekjóléti szolgáltatást nyújtó nem állami fenntartók is jogosultak legyenek a szociális ágazati pótlék kifizetését szolgáló támogatást igénybe venni.

Továbbá a nem állami köznevelési intézményfenntartók érintett támogatási jogcímeinek 2015. januári igénylése során összegyűlt tapasztalatok alapján - a biztonságos jogalkalmazás érdekében - szükségessé váltak értelmezési/alkalmazási problémák kiküszöbölését célzó módosítások is, melyet a törvény kezel.

A törvényben szereplő egyéb, alapvetően az önkormányzatok finanszírozását érintő változtatások, pontosítások az időközben, a gyakorlati tapasztalatok által jelentkezett kérdések, felvetések kezelése miatt indokoltak.

A törvényben szereplő azon kiadási többletek fedezetét, amelyek az uniós elszámolási módszertan szerint is növelhetik a költségvetési hiányt -a költségvetési tervezés óta megvalósult államkötvény visszavásárlási- és csereaukciók, valamint az azóta eltelt időszakban bekövetkezett hozamcsökkenések bevételi oldalt érintő hatásának mértékét figyelembe véve -, a „Hiányt finanszírozó és adósságmegújító államkötvények kamata” előirányzat bevételi oldalának növelése teremti meg. Így ezek a kiadási és bevételi módosítások nullszaldósak.

A banki tulajdonrész megszerzése az uniós módszertan szerint feltételezhetően pénzügyi tranzakciónak minősül, így egyenlegsemleges lehet.

Az adósságátvállalás figyelembe vételével a 2014-es finanszírozási tényadatok ismeretében a 2015. évre várható - a Magyarország gazdasági stabilitásáról szóló 2011. évi CXCIV. törvény (a továbbiakban: Gst.) szerinti - államadósság a tervezett 25 055,4 milliárd forint helyett 25 122,2 milliárd forintra tehető. Az államadósság-mutató a 2014. évi 76,1%-ról várhatóan 75,6%-ra csökken, így az Alaptörvényben előírt adósságcsökkentési követelmény a GDP 0,2 %-os mértékű adósságnövekedést eredményező átvállalás és a hiány kismértékű növekedése mellett is teljesíthető.

A Gst. 24. §-a alapján a Kormány a Költségvetési Tanács számára megküldte - részletes számításokkal alátámasztva - a központi költségvetésről szóló törvény módosítását tartalmazó tervezetet.

A Költségvetési Tanács (a továbbiakban: Tanács) véleményében kifejtette, hogy a költségvetés bevételi és kiadási előirányzatok módosításának hitelességére és végrehajthatóságára nincsenek olyan alapvető ellenvetései, amelyek indokolnák az egyet nem értés jelzését.

A Tanács az államháztartás 2,4 százalékos GDP-arányos hiánycélját a magasabb kiadásokkal együtt is teljesíthetőnek tartja, de felhívja a figyelmet a külső feltételek esetleges rosszabbra fordulása esetén fellépő, valamint a tervezett bevételek teljesíthetőségével kapcsolatos kockázatokra. A hiánycél tarthatósága mellett az államadósság-szabály teljesülését is elérhetőnek tartja. A Tanács véleménye szerint a GDP-arányos bruttó államadósság 2015 végére várhatóan csökken az egy évvel korábbihoz képest.

A Tanács felhívta a figyelmet arra, hogy az év eddig eltelt időszakában kedvező makrogazdasági és államháztartási folyamatok mellett is - különösen a külső körülmények esetlegesen kedvezőtlen alakulása miatt - további gazdálkodási fegyelem szükséges a tervezett államháztartási hiánycél eléréséhez és az államadósság-szabály biztonságos teljesítéséhez.

-----STARTING---POINT---RESZLETES---

Részletes indokolás

Az 1. §-hoz

A törvény számszaki módosításainak átvezetése a főösszegeken.

A 2. §-hoz

A Céltartalékok cím felhasználási jogcímeinek kiegészítése szükséges ahhoz, hogy az Országgyűlés vagy a Kormány döntése esetén a céltartalék terhére finanszírozhatóak legyenek a Bíróságok és az Ügyészség fejezetnél jelentkező többlet személyi juttatások.

A 3. §-hoz

Az egyes egészségügyi és egészségbiztosítási tárgyú törvények módosításáról szóló 2014. évi CXI. törvény rendelkezései alapján 2015. március 1-jétől az állami tulajdonban lévő, egészségügyi feladatellátást szolgáló vagyon tekintetében a tulajdonosi jogokat az Állami Egészségügyi Ellátó Központ gyakorolja a Gyógyszerészeti és Egészségügyi Minőség- és Szervezetfejlesztési Intézet helyett.

A 4. §-hoz

A módosítás pontosítja a törvény 10. mellékletében szereplő kiadási előirányzatokkal rendelkező beruházások kötelezettségvállalásainak engedélyezési szempontjait.

Az 5. §-hoz

A szakképzési intézményrendszer átalakításával, a fenntartói jogok átrendezésével összefüggésben rendezni kell az önkormányzatok működtetési befizetéseire vonatkozó költségvetési szabályozást is, annak érdekében, hogy a feladatot ténylegesen ellátó szervhez kerüljenek a források.

A 6. §-hoz

A Kormány az 1846/2014. (XII. 30.) Korm. határozatával döntött az új közszolgálati életpálya bevezetéséről, melynek elemeként - a rendvédelmi feladatokat ellátó szervek hivatásos állományának szolgálati jogviszonyáról szóló törvény elfogadása révén - 2015. július 1-jétől bevezetésre kerül a rendvédelmi illetményalap, míg - a honvédek jogállásáról szóló 2012. évi CCV. törvény módosítása által - a honvédelmi illetményalap, amelyek mértékét a költségvetési törvény határozza meg.

A 7. §-hoz

A módosítás a BKV Zrt. adósságának konszolidálását tartalmazza. Tekintettel arra, hogy a BKV Zrt. 2012-ben mögöttes állami készfizető kezességgel megújított hiteleinek véglejárata 2015-ben esedékes, időszerű az adósságállomány további kezeléséről intézkedni.

A 8. §-hoz

A szociális és gyermekjóléti ellátásokhoz kapcsolódó támogatás egyidejű igénybevételét korlátozó előírások kiigazítását január 1-jétől szükséges alkalmazni, annak érdekében, hogy a kedvezőbb szabályok alapján az egész évi támogatásra vonatkozzanak.

A 9. §-hoz

A módosítások átvezetése a Kvtv. érintett mellékletein.

Az 1. melléklet módosításának indokai:

Az év eltelt időszakában már ismert kiadási és bevételi oldalt érintő számszaki módosítások átvezetése az 1. mellékleten.

A 2. melléklet módosításának indoka:

1. 2015 szeptemberétől a pedagógus szakképzettséggel rendelkező, az óvodapedagógus munkáját közvetlenül segítők után magasabb bértámogatásban részesül a fenntartó önkormányzat.

2. A kiegészítés lehetővé teszi az óvodát fenntartó önkormányzatok esetében a minősített óvodapedagógusok számának évközi változása miatti korrekciót.

3. A költségvetési törvényben a szociális és gyermekjóléti ellátásokhoz kapcsolódó támogatás egyidejű igénybevételét korlátozó előírásokat a gyakorlathoz kell igazítani az intézmények működőképessége érdekében.

A 3. melléklet módosításának indoka:

A helyi önkormányzatok adósságkonszolidációjával párhuzamosan a Kormány döntött arról is, hogy el kívánja ismerni azon önkormányzatok erőfeszítéseit is, amelyek felelős gazdálkodást folytatva, eladósodás nélkül biztosították a település működésének, fejlesztésének feltételeit. A kormányzati szándék egyértelműen kinyilvánításra került: egy 4 éves program keretében kiemelt fejlesztési célú támogatási programból részesülhessenek az adósságkonszolidációban részt nem vett települések.

A 2015. évben a költségvetési törvény nem tartalmazza elkülönítetten e pályázati lehetőséget. A költségvetési törvény 3. mellékletének III. Önkormányzati fejezeti tartalék előirányzata utalás jelleggel tartalmazza a támogatási rendszer folytatására vonatkozó egyértelmű kormányzati szándékot, illetve a részbeni fedezetet, 6000,0 millió forintot.

A módosítás létrehozza a 2015. évre is a támogatás előirányzatát legalább 9700,0 millió forint összeggel, melyhez a forrás egyrészt a fejezeti tartalékon ezen célra rendelkezésre álló 6000,0 millió forint átcsoportosításával, másrészt a többletforrások biztosításával történik.

A 4. melléklet módosításának indoka:

A törvénymódosítás megteremti az Erste Bank Hungary Zrt. kisebbségi tulajdoni részesedésének állami tulajdonba kerüléséhez szükséges költségvetési fedezetet. Az állam pénzügyi kötelezettségének mértéke jelenleg pontosan nem ismert, az független értékelésen alapul majd, ezért a tervezet a tulajdonrész megszerzését szolgáló kiadási előirányzat rugalmasabb - Kormány által lehetséges - módosítását teszi lehetővé.

A 8. melléklet módosításainak indoka:

A nemzeti köznevelésről szóló 2011. évi CXC. törvény 65. § (9) bekezdés b) pontja alapján a nevelési-oktatási intézményben pedagógus szakképzettséggel rendelkező, a nevelő-oktató munkát közvetlenül segítő munkakörben foglalkoztatottak 2015. szeptember 1-jétől a pedagógus életpálya hatálya alá tartoznak, így utánuk a fenntartót az I. 3. b) pontban szereplő támogatási összeg helyett az I. 3. a) pont szerinti differenciált összeg illeti meg.

A módosítás megteremti az ingyenes gyermekétkeztetésnek az óvodai ellátásban részesülők körére történő kiterjesztésének finanszírozási feltételeit a nem állami fenntartók részére.

A jogalkalmazás számára - összhangban a 2015. évi támogatások igénylésével - a pontosítás egyértelművé teszi, hogy a pedagógusok minősítési eljárása eredményeképpen járó bértöbblethez kapcsolódó támogatás kiszámítása során a pedagóguslétszámot részmunkaidő esetében teljes munkaidőre átszámítva kell figyelembe venni.

2015 szeptemberétől a nevelő-oktató munkát közvetlenül segítő munkakörben foglalkoztatott, ha pedagógus szakképzettséggel rendelkezik, akkor magasabb bértámogatásban részesül utána a munkáltató fenntartója. A törvény rögzíti, hogy amennyiben a pedagógusok munkáját segítő pedagógus végzettségű foglalkoztatottnak a munkaköre több feladathoz is kapcsolódik, akkor abban a feladattípusban kell figyelembe venni, ahol több gyermek, tanuló nevelése, oktatása folyik.

2015. szeptember 1-jétől kétféle módon kerül megállapításra a nevelő-oktató munkát közvetlenül segítők után a nem állami köznevelési intézményfenntartót megillető átlagbér alapú támogatás, attól függően, hogy az érintett rendelkezik-e pedagógus szakképzettséggel. A jogalkalmazást segíti annak kimondása, hogy a külön jogszabályban meghatározott finanszírozott létszám a kétféle számítás együttes összegére igaz.

A 9. melléklet módosításainak indoka:

A törvény a 2014. évben bevezetett szociális ágazati pótlék igénylését szabályozó Korm. rendelet alapján lehetőséget biztosít arra, hogy a családsegítő vagy gyermekjóléti szolgáltatást nyújtó nem állami fenntartók is jogosultak legyenek szociális ágazati pótlék kifizetését szolgáló támogatást igénybe venni.

Új jogcímként jelenik meg a mellékletben a bölcsődei ellátásban részesülő gyermekek ingyenes étkeztetésének támogatása, amely - az 1. melléklet érintett módosításával együtt - megteremti a 2015. évi fedezetet a nem állami feladatellátók számára a szeptember 1-jétől bővülő ingyenes bölcsődei gyermekétkeztetéshez.

A 10. §-hoz

a) ponthoz: A módosítás megszünteti az Áht. 33. § (3) bekezdés a) pontjával való párhuzamos szabályozást, így biztosítva az általános szabályozás érvényesülését.

b) ponthoz: A normaszövegben levő inkoherencia javítása.

c) ponthoz: A pedagógus életpálya bevezetésének 2015. évi üteme keretében az óvodákban foglalkoztatott pedagógusoknak a sikeres minősítési eljárás eredményeképpen járó bértöbbletéhez kapcsolódó támogatás a nem állami fenntartókat is megilleti, a települési önkormányzatokkal azonos módon. A hatályos Kvtv. rendelkezéseiből ez ugyan levezethető, de közvetlen deklarálása hiányzott, melyet a törvényben szereplő kiegészítés pótol.

d) ponthoz: A módosítás a 8. melléklet IV/A. pontjára való hivatkozással megteremti az ingyenes gyermekétkeztetésnek az óvodai ellátásban részesülők körére történő kiterjesztésének finanszírozási feltételeit a nem állami fenntartók részére.

e) ponthoz: A Földmérési és Távérzékelési Intézet jelzése alapján a Magyar Közigazgatási Határadatbázis néhány esetben az ingatlan-nyilvántartási adatbázishoz képest hiányosan tartalmazta a belterületre vonatkozó adatokat. A Kvtv. alapján végzett számításokhoz a Földmérési és Távérzékelési Intézet szolgáltatta az adatokat.

f) ponthoz: 2015 szeptemberétől a pedagógus szakképzettséggel rendelkező, az óvodapedagógus munkáját közvetlenül segítők után magasabb bértámogatásban részesül a fenntartó önkormányzat.

g) ponthoz: A kiegészítés az önkormányzatoknak járó, gyermekétkeztetéshez kapcsolódó intézmény-üzemeltetési támogatás alapjául szolgáló adatszolgáltatások októberi módosítását is lehetővé teszi, pontosítva ezzel az ellátáshoz igazodó költségvetési finanszírozást. Emellett az előirányzat emelése - az 1. melléklet érintett módosításával együtt - megteremti a 2015. évi fedezetet az önkormányzati feladatellátók számára a szeptember 1-jétől bővülő ingyenes bölcsődei és óvodai gyermekétkeztetéshez.

h) ponthoz: A pontosítás egyértelművé teszi, hogy a fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény 2014. december 31-én hatályos rendelkezéseit kell az adóerő-képesség számítása során figyelembe venni.

i) ponthoz: A kiegészítés lehetővé teszi az óvodát fenntartó önkormányzatok esetében a minősített óvodapedagógusok számának évközi változása miatti korrekciót.

j) ponthoz: A módosítás az önkormányzatoknak járó, gyermekétkeztetéshez kapcsolódó intézmény-üzemeltetési támogatás alapjául szolgáló adatszolgáltatások októberi módosítását is lehetővé teszi, pontosítva ezzel az ellátáshoz igazodó költségvetési finanszírozást.

k) ponthoz: A Földmérési és Távérzékelési Intézet jelzése alapján a Magyar Közigazgatási Határadatbázis néhány esetben az ingatlan-nyilvántartási adatbázishoz képest hiányosan tartalmazta a belterületre vonatkozó adatokat. A Kvtv. alapján végzett számításokhoz a Földmérési és Távérzékelési Intézet szolgáltatta az adatokat.

l) ponthoz: A 68/2013. (XII. 29.) NGM rendelet szerinti kormányzati funkció megnevezésének pontosítása.

m) ponthoz: A költségvetési törvényben a szociális és gyermekjóléti ellátásokhoz kapcsolódó támogatás egyidejű igénybevételét korlátozó előírásokat a gyakorlathoz kell igazítani az intézmények működőképessége érdekében.

n) ponthoz: A költségvetési törvényben a szociális és gyermekjóléti ellátásokhoz kapcsolódó támogatás egyidejű igénybevételét korlátozó előírásokat a gyakorlathoz kell igazítani az intézmények működőképessége érdekében.

o)-p) pontokhoz: A gyakorlati végrehajtásnak megfelelő szövegpontosítás.

q) ponthoz: A kormányzati funkciók, államháztartási szakfeladatok és szakágazatok osztályozási rendjéről szóló 68/2013. (XII. 29.) NGM rendelet szerinti kormányzati funkció megnevezésének pontosítása.

r) ponthoz: A módosítás az ivóvíz- és szennyvízberuházások mellett a hulladék-gazdálkodásra irányuló projekteknél is lehetőséget ad előleg igénybevételére, figyelemmel arra, hogy az előleg az összes, az európai unió felé vállalt derogációs kötelezettséggel érintett terület esetében nyitva álljon annak érdekében, hogy Magyarország határidőre teljesíteni tudja kötelezettségeit, elkerülve ezzel az esetleges kötelezettségszegési eljárásokat és bírságot.

s) ponthoz: A módosítás révén önálló előirányzatként létrejövő, az adósságkonszolidációban nem részesült települési önkormányzatok fejlesztéseinek támogatása forrásának részbeni összege (6000,0 millió forint) a fejezeti tartalékból kerül biztosításra, így annak előirányzatát is indokolt ezzel párhuzamosan módosítani.

t)-u) pontokhoz: A módosítás a helyi nemzetiségi önkormányzatok előző évekről származó elszámolásai rendezésének szabályait teremti meg.

v)-w) pontokhoz: Szövegpontosítások.

x) ponthoz: A pont az önálló előirányzatként létrejövő, az adósságkonszolidációban nem részesült települési önkormányzatok fejlesztéseinek támogatása BM és NGM általi pályázati kiírásának lehetőségét teremti meg.

y) ponthoz: A profitorientált gazdasági társaságok és az egyéni vállalkozók által fenntartott nevelési-oktatási intézményekben foglalkozatott pedagógusok és a nevelő-oktató munkát közvetlenül segítők elismert létszáma után az átlagbér alapú támogatás 30%-ban jár. Ugyanilyen arányban illeti meg e fenntartói kört a minősített pedagógusok többletbér támogatása is. Ez utóbbira - az érintett 3. alponton belüli d) pontra - való hivatkozással egészül ki a jogszabály.

z) ponthoz: A módosítás az államháztartásról szóló 2011. évi CXCV. törvénnyel való összhangot teremti meg.

zs) ponthoz: Szövegpontosítás.

A 11. §-hoz

Hatályba léptető rendelkezés.