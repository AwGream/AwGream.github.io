2019. évi VIII. törvény indokolása

az Európai Unió és tagállamai, valamint Japán közötti Stratégiai Partnerségi Megállapodás kihirdetéséről

-----STARTING---POINT---ALTALANOS---

Általános indokolás

A törvény célja az Európai Unió és tagállamai, valamint Japán közötti Stratégiai Partnerségi Megállapodás kötelező hatályának elismerése, valamint törvényben való kihirdetése.

Az elmúlt időszakban az Európai Unió és Japán közötti kapcsolatok kiemelt elemét képezte a Megállapodással összefüggő tárgyalások lefolytatása és annak aláírása. 2012. november 29-én a Tanács felhatalmazta a Bizottságot és az Unió külügyi és biztonságpolitikai főképviselőjét, hogy tárgyalásokat kezdjenek Japánnal az Európai Unió és Japán közötti keretmegállapodásról. A Megállapodás első tárgyalási fordulójára 2013. április 19. és 22. között került sor, amely tárgyalások 2018. április 25-én sikeresen lezárultak. A Tanács (EU) 2018/1197 határozata (2018. június 26.) felhatalmazást adott a Megállapodás Unió nevében történő aláírására és ideiglenes alkalmazására. A Megállapodás a 2018. július 17-i Tokiói csúcson került aláírásra, melynek ceremóniáján az Európai Tanács elnöke és az Európai Bizottság elnöke is részt vettek.

A Megállapodás megalapozza a kiemelt együttműködést számos kérdéskörben, mint a migráció, a terrorizmus elleni küzdelem, az igazságügyi együttműködés, a mezőgazdaság, az energiapolitika, a foglalkoztatás és szociális ügyek. A Megállapodásban a Felek továbbra is fenntartják a demokrácia, a jogállamiság, az emberi jogok és alapvető szabadságok közös értékeit és elveit, melyek áthatják a Felek hazai és nemzetközi politikáit, valamint előmozdítják az ilyen közös értékeket és elveket a nemzetközi fórumokon.

A magyar-japán kétoldalú kapcsolatok legfontosabb területe a gazdasági együttműködés. Japán a legjelentősebb ázsiai beruházó hazánkban, ezért közös érdekünk ennek további bővítése és diverzifikálása. A magyar-japán relációban az azonos értékrend, a kölcsönös gazdasági érdek, az erős civil kapcsolatok, az egymás iránti szimpátia és a kulturális érdeklődés hosszú távon stabilitást biztosít a két ország közötti együttműködéshez. Japán a gazdasági súlyának megfelelő nemzetközi politikai szerep elérése érdekében aktív külpolitikára törekszik és nagyra értékeli Magyarország ehhez nyújtott támogatását.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét tartalmazza, amely 51 cikkből áll. A Megállapodás hatálybalépéséig annak egyes rendelkezéseit az Unió és Japán között ideiglenesen alkalmazni kell a 47. cikk (2) és (3) bekezdésben meghatározottak szerint.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba. A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

A törvény végrehajtásához szükséges intézkedésekről a külgazdasági ügyekért felelős miniszter és a külpolitikáért felelős miniszter gondoskodik.