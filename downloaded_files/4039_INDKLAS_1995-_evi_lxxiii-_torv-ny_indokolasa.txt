1995. évi LXXIII. törvény indokolása

a társadalombiztosítás pénzügyi alapjainak 1995. évi költségvetéséről és a természetbeni egészségbiztosítási szolgáltatások finanszírozásának általános szabályairól

-----STARTING---POINT---ALTALANOS--- 

A magyar gazdaság egyensúlyi helyzetének romlása az elmúlt években tovább fokozódott. A negatív tendenciák tovább erősödésének megakadályozása határozott gazdaságpolitikai intézkedések megtétele mellett az államháztartási reform felgyorsítását is szükségessé teszi.

Az egyensúlyi helyzetet elősegítendő a Kormány átdolgozásra visszakérte a társadalombiztosítási alapok 1995. évi költségvetési törvényjavaslatát és azt a stabilizációs program keretébe illeszkedő intézkedési csomaggal olyan helyzetbe kívánja hozni, amely révén már ez évben a bevételek terjedelmének további bővülését és a kiadások dinamikájának további mérséklését lehetne elérni úgy, hogy a vagyonátadásból származó bevétel ne bizonytalanítsa el az alapok költségvetésének teljesíthetőségét.

-----STARTING---POINT---RESZLETES---

A Nyugdíjbiztosítási Alap költségvetése

A főösszegek

Az 1. §-hoz

A Nyugdíjbiztosítási Alap (továbbiakban Ny. Alap) 1995. évi költségvetésében 511,417 milliárd forint bevételi, 511,417 milliárd forint kiadási előirányzattal nulla egyenleggel záródik.

Az Alap bevételi főösszegének előirányzata 18 %-kal magasabb az 1994. évi előzetes ténynél.

A bevételek részletezése

A 2. §-hoz

Rendszeres járulékbevételek a munkáltatói járulék befizetések tervezésénél 13 % keresetkiáramlással és javuló befizetési fegyelemmel számoltunk. Figyelembe vettük az 1994. évi kiegyenlített MÁV tartozást, valamint az 1995. évi fennmaradó MÁV hátralékot.

A munkanélküli ellátás után fizetett munkáltatói és egyéni járulékbiztosítási járulék 20,4 %-ban megállapított előirányzata a munkanélküliek számának prognosztizálható üteméhez igazodik.

Az egyes szociális ellátások után fizetett járulék összege az igénybevétel várható bővülése miatt meghaladja az 1994. évi várható értéket.

A kintlévőségek behajtásából eredő járulékbevételt - 19,5 milliárd forintot - a behajtás megerősödése, ösztönzési rendszer bevezetése és a szabályok nyilvánosságával elért fegyelem kell garantálja. 1994-ben mintegy 9 milliárd forint volt a Ny. Alapra jutó tényleges behajtás.

A társadalombiztosítási tevékenységgel kapcsolatos egyéb bevételeknél összességében az 1994. évinél alacsonyabb bevétellel számolunk a behajtási tevékenység eredményességére alapozva, ami a késedelmi pótlék és a rendbírság csökkenését eredményezi.

A kamat és egyéb hozambevételek 3,2 milliárd forintos összegénél azt vettük figyelembe, hogy a szolgáltatási vagyon megosztása után a Ny. Alap tulajdonába került Lakásalap fedezeti kötvény hozama 23,75 %-os kamatot eredményez.

Az Alapok között a bruttó elszámolási elv érvényesül, a pénzbeli egészségbiztosítási ellátások után számított járulék alapján az Egészségbiztosítási Alap (továbbiakban E. Alap) 35,5 milliárd forint járulékot ad át az Ny. Alapnak.

A működési célú bevétel nagysága 395 millió forintban került megállapításra, amely összeg a társadalombiztosítás által folyósított, de nem a TB által finanszírozott ellátások költségtérítésének összege mellett, tartalmazza a családi pótlék igénylési rendjének módosulása miatti többletmunka elismeréseképpen a központi költségvetés általi költségtérítés növekmény Ny. Alapra eső részét, 25 millió forintot.

A kiadások részletezése

A 3. §-hoz

Az Alap 511,417 milliárd forintos előirányzata 12 %-kal magasabb az 1994. évi előzetes tényadatnál.

Nyugellátások:

Az Ny. Alap 1995. évi nyugdíjkiadási előirányzata 443,7 milliárd forint 14,5 %-kal haladja meg az 1994. évi várható nyugdíjkiadást.

A nyugdíjkiadási előirányzat 14,5 %-os nettó keresetnövekedés feltételezésével készült, összhangban a makrogazdasági feltételekkel.

A mezőgazdasági járadékokat 1995-től a profiltisztítás befejezéseképpen a központi költségvetés magára vállalta. Ezt is figyelembevéve az 1995. évi szerkezetnek megfelelően számított nyugdíjkiadások előirányzata az 1994. évi előzetes tényadatot 16,0 %-kal haladja meg.

1995-ben a nyugdíjbiztosítási ág ellátásainál mintegy 1,5 %-os átlagos létszám növekedési ütemet prognosztizáltunk. A tervezett mérték minimális növekedést mutat a korábbi évek tendenciáihoz képest.

A 4. §-hoz

A Ny. Alap működési költségvetésének teljes összege 9,2 milliárd forint, ebből az előirányzatból 357 millió forintot a Köztisztviselők jogállásáról szóló 1992. évi XXIII. törvényben előírt kötelezettségek teljesítésére lehet felhasználni.

A működési célú informatikai fejlesztésre fordítható kiadás 1995-ben a befektetések hozama tartalékot terheli. Ugyanakkor ez a forrása a Fővárosi és Pest megyei Igazgatóság életveszélyes épületének kiváltását is szolgáló Váci úti és Röntgen utcai irodaberuházásnak is.

Amennyiben a világbanki kölcsönszerződés tényleges kiadása meghaladja a 150 millió forint kiadási előirányzatot, úgy a befektetési hozamok tartaléka terhére az összeg növelhető.

Az államháztartás racionalizálási programjába illeszkedve a kormányzati költségvetési szervekhez hasonló módon a társadalombiztosítási önkormányzat igazgatási szervezetei a bér és az ahhoz kapcsolódó tb. járulék kiadása, valamint a dologi kiadások terén költségcsökkentést hajtanak végre, mely az Ny. Alap működési költségvetése előirányzatának kialakítása során figyelembevételre került.

Az Egészségbiztosítási Alap költségvetése

A főösszegek

Az 5. §-hoz

Az E. Alap 1995. évi költségvetésében 436 milliárd forint bevételi és ugyanennyi kiadási előirányzattal nulla egyenleggel zár.

A számok megalapozásánál a bruttó keresettömeg 13 %-os prognosztizált növekedésére támaszkodtunk, valamint a Kormány által elfogadott járulékalap szélesítésre.

A bevételek részletezése

A 6. §-hoz

A járulékbevételek együttes - 361,4 milliárd forint - bevételén belül a munkáltatói és egyéni járulékbevételek együttes összege 326,4 milliárd forint. Ez az összeg az 1994. évi előzetes tényadatot 22,0 %-kal haladja meg. Az előirányzat kialakításakor az 1994. évi MÁV tartozás központi költségvetés általi kiegyenlítése, valamint az 1995. évi fennmaradó MÁV hátralék figyelembe vételre került.

Mivel a baleseti járulék 1995-től teljes egészében az Egészségbiztosítási Alap bevételét képezi indokolt a rendszeres járulékbevételek között a baleseti járuléknak külön soron történő feltüntetése.

A kintlévőségek behajtásából származó bevétel nagyságának 15,9 milliárd forintos alakulását az Ny. Alapnál leírtak alapozzák meg.

A központi költségvetés által biztosítottak után 10 milliárd forint átalányösszeg került megállapításra.

A központi költségvetést 1995-ben 3,9 milliárd forint összegben terhelik egészségügyi feladatok, melyből a terhesgondozás állami költségvetés általi megtérítése 2,5 milliárd forint, a terhességmegszakítás megtérítése 1,4 milliárd forint.

A társadalombiztosítási tevékenységgel kapcsolatos egyéb bevételek 25,2 %-kal lesznek kevesebbek az 1994. évinél, ezen belül késedelmi pótlék és a rendbírság esetében kb. 25 %-os csökkenés várható. Az idetartozó egyéb bevételi tételeknél szintentartás vagy mérsékelt növekedés van előirányozva.

A kamat és egyéb hozambevételek csökkenése az 1994. évi előzetes tényhez képest jelentős, 86,1 %.

A két alap elszámolása során az E. Alap az Ny. Alaptól 56,4 milliárd forintot kap.

Az E. Alap működési célú bevételei tartalmazzák az Ny. Alaptól közös feladatra átvett 1,5 milliárd forintot, valamint a családi pótlék igénylési rendjének módosulása miatti a központi költségvetés által finanszírozott ellátások utáni költségtérítés növekmény E. Alapot megillető részét, 425 millió forintot.

A kiadások részletezése

A 7. §-hoz

Az alap 436 milliárd forintos kiadási előirányzata 9,0 %-kal magasabb az 1994. évi előzetes tényadatnál.

A kiadások között a gyógyító megelőző ellátások előirányzatánál 12,5 %-os emelkedés történik. Ez tartalmazza az 1995. január 1-től történő közalkalmazotti bérintézkedés fedezetét is, valamint az 1994. évi bérintézkedés folyó évi szintre hozását. Év közben ez az előirányzat megemelkedik a Kormány által az energia-áremelés átutalásra kerülő kompenzációra szánt célelőirányzatával.

Az egészségügyi intézményi kapacitások tervezett csökkentése 5 milliárd forint, ami belső átcsoportosításra ad lehetőséget.

Az egészségügyi szolgáltatások finanszírozásának szűkítése (fogászati ellátás, gyógyfürdő szolgáltatások, a szanatóriumi ellátás, sport-egészségügyi) miatt a természetbeni ellátások kiadásai csak 10,8 %-kal nőnek az 1994. évi tényadathoz viszonyítva. (A kiadások szűkítése nélkül a növekmény 16,6 % lenne).

A gyógyszerkiadások emelkedése az 1994. évihez képest 6,0 %. Ezt a gyógyszertámogatás tervezett reformja alapozza meg. Az előirányzat kialakításakor figyelembe vettük a 9 %-os forint leértékelés, a 8 %-os vámtarifa módosulás, valamint az elkövetkezendő hónapok leértékelései miatt bekövetkező többletköltségeket mintegy 3 milliárd forintot, de ez az összeg azonban nem fedezi egészében a többletterhet, ahhoz további intézkedések megtétele szükséges.

A gyógyászati segédeszközök 7,5 milliárd forint összegű előirányzata a várható átlag-áremelkedés fedezetét biztosítja.

Az E. Alaphoz tartozó rokkantsági, baleseti rokkantsági, valamint az ezekhez kapcsolódó nyugdíjkiadások előirányzata 69,6 milliárd forint. Az 1994. évi előzetes tényadatnál 20 %-kal több. Az 1995. évi előirányzat 14,5 %-os emelési intézkedés feltételezésével készült, ez megegyezik az Ny. Alap nyugdíjkiadásainak döntő részét kitevő öregségi nyugdíjak tervezett 1995. évi emelési mértékével.

1995-ben az E. Alapnál az ellátásban részesülők 5 %-os létszám növekedésével lehet számolni. Ettől az ütemtől tehát elmarad a teljes nyugdíjas állomány létszámnövekedése. Ez valószínűsíti, hogy az E. Alapnál újonnan megállapított nyugdíjak színvonala az állományból kikerülő átlagától lényegesen nem tér el.

A terhességi gyermekágyi segély előirányzata 10,2 milliárd forint. A gyermeknevelési támogatások átalakításának eredményeképpen a terhességi gyermekágyi segély időtartama 52 hétre nő az eddigi 24 hétről. Ezzel együtt az első hat hónapban a mérték 100 %-ról 70 %-ra csökken, az egy éves korig történő kiterjedés időszakában pedig 50 % a mérték. Az intézkedésnek a többlete csak 1996-ban jelentkezik az átmeneti intézkedések miatt. A növekedés összetevőit a rendszerátalakításon kívül befolyásolja a demográfiai prognózisok alapján 3 % körül vélelmezhető születésszám növekedés is.

A táppénzkiadások a betegszabadság kiterjesztése, a nyugdíj mellett foglalkoztatottak táppénzjogosultságának megszűnése (a járulékfizetési kötelezettség egyidejű törlésével), valamint a táppénz állománybavétel újraszabályozása és az ellenőrzés szigorítása miatt a kiadások 6,2 milliárd forinttal mérséklődnek az 1994. évi előzetes tényadathoz képest.

A 8. §-hoz

A működési költségvetés kiadásainak teljes összege 11,6 milliárd forint, mely tartalmazza az Ny. Alaptól közös feladatra átvett 1,5 milliárd forint összeget.

Az E. Alap működési költségvetése előirányzatának kialakításánál is figyelembe vettük az államháztartás racionalizálási programjába illeszkedő társadalombiztosítási önkormányzatok igazgatási szerveit érintő bér- és dologi kiadások költségcsökkentését.

A természetbeni egészségbiztosítási szolgáltatások finanszírozásának általános szabályai

A 9-11. §-hoz

A természetbeni szolgáltatások teljesítését az E. Alapból kell finanszírozni. Felhatalmazást kap a Kormány arra, hogy rendeletben határozza meg a finanszírozás és a szerződéskötés részletes szabályait. E §-ok rendelkeznek a szerződések általános tartalmáról, illetve a közös eljárási szabályokról.

A 12-20. §-hoz

A különböző ellátási formákra (gyógyszer és gyógyászati segédeszköz, háziorvosi ellátás, járóbeteg-szakellátás, fogorvosi ellátás, fekvőbeteg-szakellátás, speciális ellátások) vonatkozó különös szabályok találhatók e §-okban, illetve az ellenőrző hálózat működtetését és a kockázatcsökkentő és -kezelő programok finanszírozását rendezi a jogalkotó.

A társadalombiztosítási alrendszer összevont költségvetését érintő rendelkezések

A 21. §-hoz

A társadalombiztosítási alrendszer összbevétele 852,6 milliárd forint, amely megegyezik a kiadásaival, tehát 1995-ben nullszaldós.

A 22. §-hoz

Az Ny. Alap és az E. Alap kintlévőségeinek csökkentésére irányuló intézkedések eredményeképpen 1995-ben a kintlévőségek behajtásából eredő - az erre a célra szolgáló célelszámolási számláról befolyó - járulékbevétel 2 %-a, illetve a járulékellenőrzés során 1995-ben feltárt járuléknak (elfedett járulékkiróvás) 2 %-a fordítható a tb. önkormányzatok behajtási, ill. járulékellenőrzési tevékenységet végző igazgatási szervei hatékonyabb működéséhez szükséges feltételek megteremtésére, ill. anyagi ösztönzésre.

A 23. §-hoz

Az Ny. Alap és az E. Alap nyugdíjkiadásainak együttes összegéből 1995-ben 600 millió forintot különös méltánylást érdemlő esetben nyugellátás megállapítására, illetve a nyugdíjak egyéni elbíráláson alapuló, a szociális rászorultságot is figyelembevevő emelésére lehet fordítani.

A 24. §-hoz

A társadalombiztosítási alrendszer útján történő nem tb. finanszírozási ellátások részletes bemutatását is előírja a törvénytervezet.

-----STARTING---POINT---VEGE---

A 25-31. §-hoz

A hatálybaléptető rendelkezések mellett a jogharmonizáció érdekében szükséges törvénymódosításokra került sor.

Az egészségügyi finanszírozás szabályainak módosításai a természetbeni szolgáltatások E. Alap általi finanszírozását korszerűsítik.