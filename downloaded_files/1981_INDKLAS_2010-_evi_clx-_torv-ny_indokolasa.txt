2010. évi CLX. törvény indokolása

egyes állami tulajdonú szakosított hitelintézetekre vonatkozó törvények módosításáról

-----STARTING---POINT---ALTALANOS--- 

A Magyar Fejlesztési Bank Részvénytársaságról (a továbbiakban: MFB Zrt.) szóló 2001. évi XX. törvényt (a továbbiakban: MFB Tv.) legutoljára átfogóan a 2010. évi LII. törvény módosította. Az állam a fejlesztési bankján keresztül - sajátos banki eszközökkel - támogatja a Kormány gazdaságpolitikáját. Döntően fejlesztési hitel- és tőkefinanszírozással elősegíti a gazdasági növekedést, a versenyképesség javítását, a munkahelyteremtést, a foglalkoztatás megerősítését, a regionális különbségek mérséklését.

A 2010. évi LII. tv. hatályba lépése óta eltelt rövid időszak alatt is egyértelművé vált, hogy a beszűkülő költségvetési mozgástér, a szigorú fiskális fegyelem, valamint a felmerült katasztrófák káros következményeinek enyhítése - a hagyományos fejlesztési banki feladatkör megőrzése mellett - indokolja a korábbiakhoz képest szélesebb körű fejlesztési banki eszközök rendelkezésre állását. A fejlesztési banki működés megerősítése mellett azonban továbbra is érvényesül, hogy a hitelintézet - nagyon korlátozott körre kiterjedő kivételekkel - alapvetően a szokásos banki, prudenciális szabályokat kell, hogy alkalmazza. Továbbra is irányadó, hogy az MFB Zrt. pénzügyi intézményrendszerben betöltött szerepe, a pénz- és tőkepiac területén elfoglalt piaci pozíciója, tevékenységének jellege miatt a kereskedelmi bankok piacán nem jelentkezhet versenytársként.

Az MFB Zrt. kizárólag az MFB Tv. 2. §-ában felsorolt feladataihoz közvetlenül kapcsolódó üzletszerű tevékenységet végezhet, ezért a törvény garanciális jelleggel pontosítja az MFB. Zrt. törvényi feladatát.

A 2010. évi LII. törvény a korábbi általános jellegű előíráshoz képest részletesen meghatározta, definiálta, hogy az MFB Zrt. állami tulajdonú társasági részesedések felett tulajdonosi jogokat gyakorol és egyértelművé tette, hogy a bank állami tulajdonú társasági részesedést nem privatizálhat. E mellett a törvény rögzítette a tulajdonosi joggyakorláshoz kapcsolódó egyes költségvetési elszámolási szabályokat. Tekintettel arra, hogy az MFB Tv. hatálya alá átkerült állami vagyonelemekre is az állami vagyon többi részével azonos költségvetési szabályokat kell alkalmazni, ezért ezen külön előírásokat hatályon kívül kell helyezni. Az állami vagyonhoz kapcsolódó költségvetési szabályokat egységesen az Áht.-nak kell tartalmaznia és ezen előírásokat kell a rábízott vagyon körében a banknak is követnie. Így biztosítható az átlátható, egységes költségvetési elszámolás, az állami vagyonnal való felelős gazdálkodás.

A hazai gazdaság különböző területein felmerülő, állami részvételt is szükségessé tevő fejlesztési feladatok finanszírozásának igénye, a gazdasági válságból történő kilábalás meggyorsítása, a katasztrófahelyzetek következményeinek hatékony orvoslása megköveteli, hogy az MFB Zrt. beruházáshoz kapcsolódó fejlesztési célú hitel-, illetőleg kölcsön mellett - új elemként - befektetett pénzügyi eszköz, forgóeszközigény, fejlesztési vagy forgóeszköz hitel, illetőleg kölcsön kiváltásának, továbbá az MFB Tv. mellékleteiben felsorolt gazdasági társaságok működésének finanszírozására is nyújthasson hitelt, illetve kölcsönt. Ezen új tevékenységekre azonban továbbra is vonatkozik az általános korlát, azaz az MFB Zrt. pénzügyi szolgáltatási tevékenységet kizárólag az MFB Tv.-ben meghatározott feladatai ellátása érdekében végezhet.

A törvény visszaállítja a 2004. június 1-ig hatályos szabályozást, azaz az MFB Zrt.-től történő osztalék elvonás tilalmát. Az osztalék elvonás tilalmával a kormány kifejezi elkötelezettségét a MFB törvényben meghatározott fejlesztési feladatok mellett, hiszen a banki működésből származó eredmény újból gazdaság-fejlesztési célok finanszírozására allokálható. Az osztalék elvonás tilalma megmutatja, hogy a kormánynak nincsen osztalék célzatú eredmény elvárása a bankkal szemben, azaz a fejlesztési bank működésében nem kényszerítő alapelv a profitorientált működés. Ez a jelleg a fejlesztési banki működést alapvetően elhatárolja a kereskedelmi banki működéstől, ahol elsődleges szempont a jövedelem, illetve eredménytermelő képesség. Az MFB működésének eredményességét nem osztalékban, hanem a magyar gazdaság növekedésében betöltött akcelerátor szerepével kell mérni. Az MFB a 2006/48/EK banki irányelv alkalmazási köréből - többek között - éppen azért kivett pénzügyi intézmény, mivel kereskedelmi bankokkal nem, vagy csak kis mértékben versenyez. Az osztalék elvonás tilalma megerősíti a bank kivételi listára történt felvételét, hiszen osztalék elvárás hiányában a kereskedelmi bankokkal történő lehetséges verseny alapvető mozgatója (profitelvárás) hiányzik. Mindezért az osztalék elvonás tilalma garanciális jelentőségű, külön alátámasztja, hogy az MFB a kivételi listán szerepel. Az osztalék elvárás hiánya azonban egyidejűleg nem jelenti a bankkal szembeni jövedelmezőségi elvárások hiányát. Az MFB tevékenységéhez illeszkedő jövedelmezőségi elvárásokat ugyanis az éves üzleti tervben meg kell határozni.

A törvény az MFB Zrt. részére - nagyon szűk körben - a prudenciális előírások tekintetében kivételt biztosít, részben a nemzetközi pénzpiacokról történő forrásbevonásban betöltött szerepére, részben az állami tulajdonú társasági részesdésekhez kapcsolódó tulajdonosi jogok gyakorlására figyelemmel (6. §).

A törvény az összeférhetetlenségi szabályok körében lehetővé teszi, hogy az MFB Zrt. alkalmazottja vezető tisztségviselő legyen olyan gazdasági társaságban, amellyel szemben az MFB Zrt.-nek kitettsége áll fenn (8. §).

A törvény az átláthatóság, a köztulajdonnal való felelős gazdálkodás érdekében áttöri a banktitok Hpt.-ben megfogalmazott szabályát, az ügyfél személyére és az ügylet összegére vonatkozó adatok ugyanis nem minősülnek banktitoknak. A törvény kifejezetten kimondja, hogy nem minősül banktitoknak az MFB Zrt. tulajdonában álló, illetőleg a rábízott vagyon körébe tartozó gazdasági társaságok tulajdonlásával, tulajdonosi irányításával összefüggő adat. A törvény ezen szabályai megerősítik a közérdekű adatok nyilvánosságához fűződő jogokat, és a korábbiakhoz képest mélyebb átlátást biztosítanak a banki működésben. A törvény a banki szerepkör megerősítését a nagyobb nyilvánosság biztosításával (is) korlátozza.

-----STARTING---POINT---RESZLETES---

Az 1. §-hoz

A törvény aktualizálja az MFB Zrt. által ellátandó feladatok körét, illetőleg lehetővé teszi, hogy az MFB Zrt. rugalmasan megfelelhessen a vele szemben támasztott kormányzati elvárásoknak.

A 2. §-hoz

Az állami vagyonról szóló 2007. évi CVI. törvényben foglaltakhoz hasonlóan előírja a rábízott vagyon körébe tartozó társasági részesedések értékének megőrzési kötelezettségét és rögzíti, hogy a tulajdonosi joggyakorlásból eredő szervezeti működési költségeket a központi költségvetés biztosítja.

A 3. §-hoz

A más pénzügyi szereplők által újra gondolt finanszírozási politikára tekintettel szükséges, hogy az MFB Zrt. - a korábbiakhoz képest - bővebb körben lásson el finanszírozási tevékenységet. A törvény első része zárt felsorolás formájában újrafogalmazza a fejlesztési hitelnyújtáson túl végezhető pénzügyi szolgáltatások körét. A törvény biztosítja továbbá, hogy az MFB Zrt. egyes speciális feladatait teljesíteni tudja.

A 4. §-hoz

A módosítás megkönnyíti az MFB Zrt. - likviditás kezeléshez elengedhetetlen - éven belüli lejáratú forrásbevonási tevékenységét.

Az 5. §-hoz

Az MFB Zrt.-nél rendelkezésre álló, illetőleg a később megképződő források a gazdaság fejlesztéséhez szükségesek. Így indokolatlan és célszerűtlen lenne, ha az MFB Zrt.-nél képződő nyereséget a fejlesztés-finanszírozástól pillanatnyi költségvetési szempontok miatt - mint ahogy arra a közelmúltban sor került - el lehetne vonni.

A 6. §-hoz

A gazdasági elvárásoknak megfelelően a törvény lehetővé teszi azt, hogy az MFB Zrt. tulajdonosi részvételével is segíthesse a közfeladatok végrehajtását.

A 7. §-hoz

A törvény törli a köztulajdonban álló gazdasági társaságok takarékosabb működéséről szóló 2009. évi CXXII. törvény hatályon kívül helyezett 4. § (3) bekezdésére történő utalást.

A 8. §-hoz

Az önkormányzatok, illetőleg az önkormányzati tulajdonú gazdasági társaságok gazdálkodási helyzetére tekintettel szükséges, hogy az MFB Zrt-nél rendelkezésre álló speciális pénzügyi szakismeretekkel, jártassággal rendelkező szakemberek vezető tisztségviselőként, illetőleg felügyelőbizottsági tagként segítsék, ellenőrizzék ezen társaságok helyzetének rendezését. Erre, valamint az MFB Zrt. ügyfélkörébe tartozó társaságok ellenőrzési lehetőségeinek bővítése érdekében a törvény tágabb körben teszi lehetővé az MFB Zrt. alkalmazottjainak vezető tisztségviselővé vagy felügyelőbizottsági taggá választását.

A 9. §-hoz

A törvény az MFB Zrt. működésének nagyobb nyilvánossága érdekében kiveszi a banktitok köréből az ügyfél nevét és az ügylet összegét, továbbá egyértelműen rögzíti, hogy az MFB Zrt. által tulajdonolt, illetőleg tulajdonosi joggyakorlásával érintett gazdasági társaságok tulajdonlásával, illetve tulajdonosi irányításával összefüggő információk sem tartoznak a banktitok körébe.

A 10. §-hoz

Az MFB Tv. - 6. § által módosított - 8. § (4) bekezdés c) pontjához kapcsolódó felhatalmazó rendelkezés.

A 11. §-hoz

A törvény cégnévvel feltűnteti a Magyar Köztársaság Kormánya és az Oroszországi Föderáció Kormánya között a földgáz Magyar Köztársaság területén történő tranzitszállítását szolgáló gázvezeték megépítésével kapcsolatos együttműködésről szóló megállapodás 3. cikke szerint Déli Áramlat Magyarország Zrt. néven létrehozott gazdasági társaságot.

A 12. §-hoz

A törvény az MFB csoport egészére biztosítja, hogy a csoporton belül - a Felügyelet alá tartozó társaságoknál - a vezető állású személyekre egységes engedélyezési szabályok érvényesüljenek.

A 13-15. §-hoz

A törvény egy vagyonnyilatkozat tételi kötelezettséget ír elő azon személyek esetében is, akik egyes vagyonnyilatkozat-tételi kötelezettségekről szóló 2007. évi CLII. törvény hatálya alá tartozó több jogviszony alapján kötelesek vagyonnyilatkozatot tenni.

A 16. §-hoz

A § más jogszabályokkal való összhang érdekében történő szövegpontosítást tartalmaz.

-----STARTING---POINT---VEGE---

A 17. §-hoz

A § hatályba léptető rendelkezést tartalmaz.

A 18. §-hoz

Az állami vagyonnal való gazdálkodás szabályait minden tulajdonosi joggyakorló és vagyonkezelő tekintetében a az államháztartásról szóló 1992. évi XXXVIII. törvényben célszerű szabályozni, így az MFB törvényből ezek törlésre kerülnek.