1992. évi LXV. törvény indokolása

a bírák, az ügyészek, a bírósági és az ügyészségi dolgozók előmeneteléről és javadalmazásáról szóló 1990. évi LXXXVIII. törvény módosításáról

-----STARTING---POINT---ALTALANOS--- 

A bírák az ügyészek, a bírósági és az ügyészségi dolgozók előmeneteléről és javadalmazásáról szóló 1990. évi LXXXVIII. törvény (a továbbiakban: Tv.) a korábbi szabályozással szakítva az előmenetel és a javadalmazás területén is kifejezésre juttatta a bírónak és az igazságszolgáltatásnak más hatalmi ágaktól való függetlenségét. Célja az volt, hogy az érintettek javadalmazását az általuk végzett felelősségteljes munkához igazítsa, részükre egzisztenciális biztonságot teremtsen, előre belátható szakmai életpályát garantáljon, megállítsa az igazságszolgáltatás működését veszélyeztető pályaelhagyási folyamatot.

A Tv. koncepcionális rendelkezései helyesnek bizonyultak, így a Tv.-t módosító 1991. évi LXXXI. törvény csak kisebb tartalmi és formai változásokról, illetve 1992. évre a költségvetési szervekét némileg meghaladó bérfejlesztésről rendelkezett.

A tapasztalatok azonban azt is igazolják, hogy a Tv. céljainak az eléréséhez - a folytatódó pályaelhagyási folyamat megállításához, a bírói és az ügyészi hivatás vonzóvá tételéhez, a munkával arányban álló javadalmazás eléréséhez - további lépések szükségesek. A Javaslat erre figyelemmel a bírói és az ügyészi fizetések jelentős emelését tartja szükségesnek. Az évenkénti törvénymódosítások elkerülése és a hosszabb távon is megnyugtató megoldás érdekében a javadalmazási rendszer alapját képező kezdő bírói, illetve ügyészi személyi alapbéreket a köztisztviselők jogállásáról szóló 1992. évi XXIII. törvény szerinti illetményalaphoz viszonyítva állapítja meg. Valamennyi fizetési osztályban az egyes fizetési fokozatokhoz a kezdő bírói, ügyészi személyi alapbér alapulvételével - az eddigi forintösszegek helyett - meghatározott szorzószámok kapcsolódnak.

A nem bírói, illetve ügyészi munkakört ellátó dolgozók tekintetében a Javaslat szerinti szorzószámok a személyi alapbérek karbantartását célozzák.

A Javaslat egyéb rendelkezései a Tv. kisebb tartalmi módosítását, szövegének a pontosítását tartalmazzák.

-----STARTING---POINT---RESZLETES---

Az 1. §-hoz

A Javaslat a munkajogi szabályozásban bekövetkezett változásokat követve a Tv. 3. §-ából elhagyja a Munka Törvénykönyvére és a végrehajtási rendeleteire történő hivatkozást.

A 2-3. §-okhoz

1. A Tv. 6. §-a szerint a szolgálati időt a kinevezés napjától kell számítani, azonban az egyes munkakörök sajátosságainak megfelelően a kinevezés előtti bizonyos munkaviszonyok idejét részben vagy egészben szolgálati időként lehet figyelembe venni. A Javaslat kiváló munkavégzés esetén - a kinevezéstől számított három éven belül - lehetővé teszi a kinevezéskor figyelembe nem vett idők további beszámítását. A bírói függetlenség védelme érdekében a beszámításra bíró esetében a kollégium tehet előterjesztést.

2. A bírósági és az ügyészségi fogalmazókat az V. fizetési osztályba kell besorolni, személyi alapbérük ezen belül csak az egyetemi oklevél minősítésétől függ. Fogalmazói működésük alatt magasabb személyi alapbér megállapítására jelenleg nincs lehetőség. A Javaslat a merev szabályozást feloldja, és kiváló munkavégzés esetén lehetővé teszi az V. fizetési osztályon belül magasabb személyi alapbér megállapítását.

A 4. §-hoz

1. A Javaslat a Tv. céljainak az elérése, a bírói és az ügyészi hivatás megfelelő anyagi elismerése érdekében a kezdő bírói, illetve ügyészi személyi alapbért a köztisztviselők jogállásáról szóló 1992. évi XXIII. törvény szerinti mindenkori illetményalap négyszeres összegében állapítja meg.

2. A bíróságokról szóló 1972. évi IV. törvény 56. §-ának (4) bekezdése szerint a bíró (helyi bírósági és megyei, fővárosi bírósági bíró) a hozzájárulásával a Legfelsőbb Bíróságra is beosztható, ítélkező munkát azonban nem végezhet. A Javaslat a Tv. rendelkezései alapján eddig követett gyakorlatot megerősítve kimondja, hogy az érintett bíró ilyen esetben is jogosult a korábbi beosztásának megfelelő alapbérére, és megilletik a Tv. szerint az e beosztás után járó béremelések.

Az 5-7. §-okhoz

1. A Javaslat a Tv. 11. §-ának (1) bekezdésében foglalt, a bírósági és az ügyészségi tisztviselő besorolására vonatkozó szabályt pontosítja. A Tv. 5. §-ában és a 2. számú mellékletében foglaltakkal összhangban kimondja, hogy a besorolásnál - a szolgálati időn kívül - a szakirányú iskolai végzettséget és a tényleges munkaköri beosztást kell alapul venni.

2. A Tv. 17. §-a (2) bekezdésének b) pontja alapján az egy havi személyi alapbére arányosan csökkentett összegének megfelelő ún. külön juttatásra az jogosult, akinek a bírósági vagy ügyészségi munkaviszonya a naptári évben a hat hónapot meghaladta. A 17. § (4) bekezdése szerint viszont nem részesíthető külön juttatásban az, akinek ezen munkaviszonya a naptári évben a hat hónapot nem érte el. A Javaslat 7. §-a a Tv. e két rendelkezése közötti ellentmondást feloldja.

A 8. §-hoz

A Javaslat 1. és 2. számú melléklete a bírák, az ügyészek, a bírósági és az ügyészségi dolgozók személyi alapbérét a kezdő bírói, ügyészi személyi alapbérből kiindulva, annak meghatározott szorzószámában állapítja meg. A bírák és az ügyészek személyi alapbérét tartalmazó III., II. és I. fizetési osztályokon belül az egyes fizetési fokozatok között a szorzószám egységesen 0,7 százalékkal emelkedik.

A megyei (fővárosi) bírósági bírák, illetve a megyei (fővárosi) főügyészségi ügyészek egy része már elérte, illetve a közeljövőben eléri a II. fizetési osztály legmagasabb, 7. fokozatát; így további előmenetelükre a Tv. szerint nincs lehetőség. A Javaslat erre figyelemmel a II. fizetési osztályt további, 8. fizetési fokozattal egészíti ki.

-----STARTING---POINT---VEGE---

A 9. §-hoz

A Javaslat szerinti béreket 1994. január 1-jétől kell alkalmazni, a fizetéseket azonban 1993. január 1-jétől az 1993. évi állami költségvetés tervezetében az e területre előirányzott bérfejlesztésnek megfelelő mértékben emelni kell.