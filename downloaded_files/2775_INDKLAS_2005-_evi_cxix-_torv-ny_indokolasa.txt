2005. évi CXIX. törvény indokolása

az adókról, járulékokról és egyéb költségvetési befizetésekről szóló törvények módosításáról

-----STARTING---POINT---ALTALANOS--- 

-----STARTING---POINT---RESZLETES---

Első rész

A személyi jövedelemadót, a társasági adót és az osztalékadót érintő módosítások

I. Fejezet

A személyi jövedelemadóról szóló 1995. évi CXVII. törvény módosítása

A személyi jövedelemadóról szóló törvény módosítása az öt évre szóló adócsökkentési programban szereplő intézkedéseket, a jogharmonizációból adódó, továbbá a jogalkalmazást segítő, kiegészítő rendelkezéseket tartalmazza.

Az öt évre szóló adócsökkentési program jegyében a törvény a 2010-ig terjedő időszakra határozza meg az adótábla sávhatárait és a fizetendő adó mértékét. Az adótábla kétkulcsos, a 18 százalékos alsó kulcs mellett a felső kulcs 2006-tól kezdődően 36 százalékra mérséklődik, egyidejűleg 50 ezer forinttal nő az alsó sávba tartozó jövedelmek felső határa. A sávhatár az adókulcsok változatlansága mellett a következő években is növekszik,

2007-ben 1 700 000 forintra,

2008-ban 1 900 000 forintra,

2009-ben 2 300 000 forintra,

2010-ben 3 000 000 forintra.

A minimálbér összegét meg nem haladó bérjövedelem adómentességét 2006-ban továbbra is az adójóváírás, illetve a kiegészítő adójóváírás intézménye biztosítja. Az adójóváírás mértéke változatlanul a bér 18 százaléka, legfeljebb havi 9000 forint. A minimálbér havi összegének 63 ezer forintra való növekedésével összhangban a kiegészítő adójóváírás összege 1260 forint/hóról 2340 forint/hóra nő. Az adójóváírás érvényesítésére jogosító jövedelemhatár 150 ezer forinttal - 1 500 ezer forintra - nő, a kiegészítő jogosultsági határ változatlanul 1 millió forint.

Tovább folytatódik a személyi jövedelemadó törvényben biztosított kedvezmények rendszerének átalakítása. Az önkéntes kölcsönös biztosító pénztárnál vezetett egyéni számlán történő jóváírássá alakul át az önkéntes kölcsönös biztosító pénztári kedvezmény. Hasonló szabályok alapján írható jóvá az újonnan bevezetendő nyugdíj-előtakarékossági számlára a magánszemély által befizetett összegek meghatározott része.

A családi adókedvezmény a családtámogatás elemévé válik, csak a három vagy több gyermeket nevelő családok adókedvezménye marad fenn korlátozott mértékben. Havi 4000 forintra módosul a kedvezményezett eltartottak után érvényesíthető kedvezmény mértéke, amely maradéktalanul csak akkor vehető figyelembe, ha a magánszemély éves jövedelme nem haladja meg a 6 millió forintot. Négy vagy több gyermekes családok esetében a jövedelemhatár gyermekenként 500 ezer forinttal 8 millió forintig növekszik. Ha a jövedelem az eltartottak létszámához kötött határt meghaladja, a kedvezmény fokozatosan megszűnő mértékben jár, a szabályozás szerint az értékhatárt meghaladó jövedelem 20 százalékát meghaladó összegben.

Az egyéb adókedvezmények többsége is változatlanul jövedelemkorláthoz kötötten vehető figyelembe, legfeljebb összesen 100 ezer forint összegben. Továbbra sem tartozik ebbe a körbe a lakáscélú hitel törlesztéséhez kapcsolódó kedvezmény és a magánszemélyt a fogyatékosságára tekintettel megillető személyi kedvezmény. Az említett korlát nem vonatkozik a megállapodás alapján fizetett nyugdíjjárulék, illetve magán-nyugdíjpénztári tagdíj, valamint a magánszemély által fizetett tagdíj-kiegészítés utáni 25 százalékos mértékű kedvezményre.

A törvény a bér 15 százalékában határozza meg a munkáltató által adómentesen adható béren kívüli juttatások értékhatárát. A keret a gyermekekre és a házastársra/élettársra tekintettel személyenként 10-10 százalékkal, fejenként 72 ezer forinttal növelhető, de nem haladhatja meg az évi 500 ezer forintot. Egyes juttatások (pl. étkezési utalvány, munkába járás költségeinek megtérítése, lakáscélú munkáltatói támogatás) továbbra is a kereten felül nyújthatók.

A törvény több - a tőkejövedelmeket érintő - módosítást 2007. január 1-jei hatályba lépéssel tartalmaz. Ezen időponttól kezdve 10 százalékos mértékű adó terheli a kamatból származó jövedelmeket és a tőzsdei ügyletből származó jövedelmeket. Ugyancsak 10 százalékos mértékű adó kerül bevezetésre az Európai Unió bármely tagállamában működő, a tőkepiacról szóló törvényben elismert (szabályozott) piacnak minősülő tőzsdére bevezetett értékpapír - az adott tagállam joga szerint - osztaléknak minősülő hozamára.

Részletes indokolás

Az 1. §-hoz

Az Szja tv. 3. §-ának 16. pontját módosító rendelkezés összhangot teremt a közérdekű önkéntes tevékenységről szóló 2005. évi LXXXVIII törvénnyel, amely egyes - a személyi jövedelemadóban egyébként költségtérítés jellegű bevételnek tekintendő - juttatásokat ellenszolgáltatásnak nem minősülő tételként kezel, valamint kiterjeszti a fogalmat a hivatalos utazásokra adott térítésekre is abban az esetben, ha a hivatalos utazás nem feltétlenül bevételszerzés érdekében történik.

A Szja tv. 3. §-ának 20. pontját módosító rendelkezés pontosítja az üzemanyag-fogyasztási norma meghatározásának módját. Lehetőséget teremt arra, hogy az üzemanyag-fogyasztási normákról szóló kormányrendeletben nem szereplő egyedi esetekben a gyártó által megadott érték is alkalmazható legyen, ne csak a költséges műszaki szakértő által megállapított érték.

A törvény kiegészíti a nyugdíj fogalmának meghatározását (3. § 23. pont) azzal összefüggésben, hogy a magánszemélynek a jövőben - egyéni döntésére alapozva - lehetősége nyílik hosszú távú befektetéseinek nyugdíj-előtakarékossági számlán történő elhelyezésére. A nyugdíjba vonulást követően erről a számláról teljesített nyugdíjszolgáltatásnak minősülő kifizetés a Szja tv. alkalmazásában nyugdíjként kezelendő. A számlára vonatkozó feltételeket külön törvény szabályozza.

A módosítás kiegészíti a társas vállalkozás fogalmát az európai szövetkezettel és a lakásszövetkezettel. Az utóbbiról 2005. január 1-jétől külön törvény rendelkezik, ezért annak érdekében, hogy a lakásszövetkezetek tagjaként jövedelmet szerző magánszemélyek adózása a 2004. évihez viszonyítva ne változzék, szükséges a meghatározás kiegészítése. A pontosító rendelkezés a 2005. évre visszamenőleg is alkalmazható.

Jelenleg csupán a községekben élők, és ott falusi turizmussal foglalkozók vehetik igénybe a falusi turizmus adókedvezményét. Ugyanakkor a városok jelentős része rendelkezik falusias jellegű település részekkel, az e területeken élők azonban nem részesülnek a falusi szállásadókat megillető kedvezményben. A települések közigazgatási besorolása, a városi minősítés önmagában nem zárja ki a falusi turizmus jellegzetességeinek érvényesülését, indokolt tehát a kedvezményt kiterjeszteni a városok falusias jellegű település-részeire is. Mivel az értelmező rendelkezések közül a legfontosabb a falusi lakóház fogalmához kapcsolódik, ezért célszerű ennek bővítése az adókedvezmény igénybevételének szempontjából. Az adókedvezmény egyéb feltételei változatlanok maradnak.

Az Szja. tv. 3. §-a 62. pontjának felvezető szövege a felsőoktatási törvény módosításával összhangban változik.

A Szja. tv. 3. §-ának 72. pontjában a szociális gondozói díj adóterhet nem viselő járandóságnak minősülő része 48 ezer forintról 120 ezer forintra nő.

A magánszemélyek előtt megnyíló új befektetési lehetőség megjelenésével összefüggésben a törvény a nyugdíj-előtakarékossági számla fogalmával egészíti ki az értelmező rendelkezéseket.

A jövő évtől többszintű lesz a minimálbér, ugyanakkor az Szja. tv. egyes rendelkezései a legkisebb havi munkabérhez kapcsolódnak, szükséges e fogalmat általános érvénnyel bevezetni.

A 2. §-hoz

Az önkéntes kölcsönös biztosító pénztári adókedvezmény átalakulásával, valamint a nyugdíj-előtakarékossági számlával összefüggő változás, miszerint a magánszemély tagot az egyéni számlán történő jóváírás formájában megillető átutalás, valamint a magánszemély nyugdíj-előtakarékossági nyilatkozat alapján kiutalt, a nyugdíj-előtakarékossági számlán jóváírt összeg nem lesz adóköteles (ld.13. §).

A törvény szerint nem kell a jövedelem kiszámításánál figyelembe venni azt az összeget, amelyet az önkéntes kölcsönös biztosító pénztár a kedvezményezett rendelkezése alapján annak egyéni számláján vagy - kedvezményezett hiányában - a pénztár tagjainak egyéni számláin jóváír, ezzel az elhunyt tag pénztárban lévő vagyonrésze adómentessé válik az azt megszerző magánszemélyeknél.

Szintén az önkéntes kölcsönös biztosító pénztárak tagságát érintő jogtechnikai módosítás annak meghatározása, hogy a tételes egészségügyi hozzájárulás fizetési kötelezettség megszűnését követően mely munkáltató jogosult a köztehermentes pénztári befizetésekre. A módosítás nem jelent érdemi változást, mert ugyanazt a módszert kell továbbra is alkalmazni, csak nem az Eho tv. alapján, hanem annak a Szja törvénybe emelt szövege alapján.

A 3. §-hoz

Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény szerint az alkalmi munkát végző nem köteles bevallani az ilyen tevékenységből származó jövedelmét, ha az kevesebb, mint a minimálbér éves összege. A rendelkezés ezzel összhangban a Szja tv.-ben is kiegészíti azon jövedelmek körét, amelyekről nem kell bevallást benyújtani.

A 4. §-hoz

A rendelkezés lehetővé teszi, hogy a munkáltató ne csak pénzben téríthesse meg a munkába járás költségeit, hanem az egy tételben megvásárolt bérletek, jegyek kiosztásával is megoldhassa dolgozói munkába járását. A módosítás egyértelművé teszi azt is, hogy gépjárművel történő munkába járás címén a magánszemély költséget nem számolhat el a munkahely és a lakóhely közötti útvonalra.

Az 5. §-hoz

A módosítás választási lehetőséget biztosít arra, hogy a munkaviszony megszűnésével összefüggésben végkielégítésben részesülő magánszemély döntsön: a törvényben meghatározott mértékű végkielégítés összegét a vonatkozó szabályok szerint megosztja az adóévek között, vagy a teljes összeg után a kifizetés évének jövedelmeként adózik.

A 6. §-hoz

A törvény egyéb jövedelemként határozza meg azokat a nyugdíj-előtakarékossági számlán nyilvántartott követeléseket, amelyek meghaladják a magánszemély által teljesített befizetéseket és a nyilvántartott befektetési eszközök elhelyezésekor képviselt szokásos piaci értékének együttes összegét olyan esetben, amikor a számla bármely okból nem felel meg a számlára vonatkozó külön törvényben meghatározott feltételeknek.

A 7. §-hoz

A rendelkezés 1 millió 500 ezer forintról 1 millió 550 ezer forintra emeli az összevont adóalapba tartozó jövedelmek adójának meghatározására szolgáló adótábla alsó sávjának felső határát és 38 százalékról 36 százalékra mérsékli a felső kulcsot.

A 8. §-hoz

A módosítás - jövedelemkorláthoz (un. jogosultsági határ) kötötten - 63 ezer forint/ hó bérjövedelmet mentesít az adó alól. Az adójóváírás mértéke és maximális összege változatlan (18 százalék, de legfeljebb 9000 forint/hó), ugyanakkor 1080 forinttal - 2340 forintra - nő az ugyancsak jövedelemkorláthoz (ún. kiegészítő jogosultsági határ) kötötten igénybe vehető kiegészítő adójóváírás havi összege. Az adójóváírás érvényesítésére jogosító jövedelemhatár (jogosultsági határ) évi 150 ezer forinttal - 1 millió 500 ezer forintra - emelkedik. A kiegészítő jogosultsági határ változatlan, évi 1 millió forint.

A 9. §-hoz

A rendelkezés változatlanul hagyja a megállapodás alapján fizetett egyes társadalombiztosítási és magán-nyugdíjpénztári befizetések kedvezményét, de nem tartalmazza az önkéntes kölcsönös biztosító pénztári adókedvezményeket. Ez utóbbiak a pénztárnál vezetett egyéni számlán történő jóváírás formájában nyújtott támogatássá alakulnak, ennek szabályairól a törvény 13. §-a rendelkezik. [A rendelkezéshez tartozik a törvény záró rendelkezésében a 2004. évi CI. törvény 300. §-ának a Szja tv. 35. §-át hatálytalanító (14) bekezdésének hatályon kívül helyezése.]

A 10. §-hoz

A családi kedvezmény az egy és két gyermeket nevelő családok esetében családi pótlékká alakul át. A személyi jövedelemadóban 2006-tól családi kedvezményt csak a három vagy több eltartottról gondoskodó magánszemélyek érvényesíthetnek jövedelemkorláthoz kötötten. A kedvezmény mértéke a kedvezményezett eltartottak létszáma után gyermekenként és jogosultsági hónaponként 4000 forint/főre módosul. A jövedelemkorlátok változásáról a törvény 12. §-a intézkedik.

A 11. §-hoz

A törvény könnyítést biztosít az olyan magánszemélyek számára, akik a rendelkezési jog 10 éven belüli gyakorlása miatt a biztosítási kedvezmény címén levont összeg növelt összegű visszafizetésére kötelezettek. Az új szabály szerint nem terheli visszafizetési kötelezettség a biztosítási kedvezmény címén levont összeget, ha a levonás évének utolsó napja és a rendelkezési jog gyakorlása között három évnél hosszabb idő telt el.

A 12. §-hoz

A törvény továbbra is jövedelemkorláthoz köti a Szja törvény 40. §-a szerinti családi kedvezmény érvényesítésének lehetőségét. A három eltartottat nevelő magánszemély a kedvezményezett eltartottanként figyelembe vehető havi 4000 forint kedvezményt évi 6 millió forint jövedelemig érvényesítheti. Minden további eltartottra tekintettel a jövedelemkorlát eltartottanként 500 ezer forinttal nő, 8 millió forint összeghatárig. Ezen felül, ha a magánszemély adóbevallásban bevallott vagy az adóhatóság adatszolgáltatás alapján történő adómegállapítása során elszámolt éves jövedelme a rá vonatkozó jövedelemkorlátot meghaladja, akkor a családi kedvezménynek azt részét veheti figyelembe, amely meghaladja a jövedelemkorlát feletti összes jövedelme 20 százalékát.

Az Szja tv. 36. §, 36/A. § 39. § és 41-42. §-aiban szabályozott adókedvezményeket a magánszemély legfeljebb évi 100 ezer forint összegben akkor érvényesítheti, ha az adóbevallásban bevallott vagy az adóhatóság adatszolgáltatás alapján történő adómegállapítása során elszámolt éves jövedelme nem haladja meg a 6 millió forintot. Ha a jövedelem meghaladja a 6 millió forintot, de nem éri el a 6 millió 500 ezer forintot, legfeljebb annyi kedvezmény érvényesíthető, amely nem több, mint a 100 ezer forintnak a 6 millió forint feletti összes jövedelem 20 százalékát meghaladó része.

A 13. §-hoz

Az Szja tv. új címmel és rendelkezéssel egészül ki, amelynek következtében az önkéntes biztosító pénztári befizetések után eddig járó adóvisszatérítés a pénztári számlán történő jóváírássá alakul át. Az önkéntes kölcsönös biztosító pénztár magánszemély tagja az adóbevallásában tett nyilatkozatban vagy az adóhatóság adatszolgáltatás alapján történő adómegállapítása céljából tett nyilatkozatban tett külön nyilatkozatban rendelkezhet az önkéntes biztosító pénztári befizetései után őt megillető összeg átutalásáról valamely olyan egyéni számlája javára, amelyre a pénztár igazolása szerint rendelkezési jogosultságot megalapozó befizetés, jóváírás, lekötés, illetve amely terhére a szolgáltatás igénybevétele történt. Ha a magánszemély egyidejűleg több pénztárnak is tagja, az előzőekben említett számlák közül csak egyet jelölhet meg. A törvény rendelkezik arról is, hogy milyen eljárást kell követnie a pénztárnak abban az esetben, ha a magánszemély időközben más pénztárba átlép, kilép a pénztárból vagy elhalálozik.

A kiutalás összege főszabályként megegyezik a korábbi szabályok alapján adókedvezményként érvényesíthető összeggel, de nem haladhatja meg az összevont adóalap adójának az adókedvezmények levonása után fennmaradó részét. A kiutalás alapját változatlanul a magánszemély befizetései, az egyéni számlán megjelenő adóköteles jóváírások, illetve az egészségpénztárak esetében még az egyéni számlán lekötött összegek, illetve a prevenciós szolgáltatások értéke képezik.

A magánszemély az adóbevallásában tett nyilatkozatában vagy az adóhatóság adatszolgáltatás alapján történő adómegállapítása céljából tett nyilatkozata keretében rendelkezhet az adójáról a nyugdíj-előtakarékossági számlán általa elhelyezett összegek után is. Ennek mértéke a nyugdíj-előtakarékossági számlára a magánszemély által forintban befizetett összeg 30 százaléka, de több számla esetén is legfeljebb 100 ezer forint (annál a magánszemélynél, aki 2020. január 1. előtt tölti be a jogszabályok szerint reá irányadó öregségi nyugdíjkorhatárt, 130 ezer forint). A nyugdíj-előtakarékossággal kapcsolatos visszatérítés nem haladhatja meg az összevont adóalap adójának az adókedvezmények levonása után fennmaradó részét. Több számla esetén is csak egy jelölhető meg.

Ha a magánszemély az önkéntes kölcsönös biztosító pénztári befizetéseivel és a nyugdíj-előtakarékossági számlára teljesített befizetéseivel összefüggésben is kiutalási igényről nyilatkozik, de az érvényesíteni kívánt adókedvezmények levonása után fennmaradó adója nem teszi lehetővé a nyilatkozatok szerinti teljes összeg kiutalását, az adóhatóság az utalást a nyilatkozatokban megjelölt összegek arányában teljesíti, de az egyes jogcímeken átutalt összeg ebben az esetben sem haladhatja meg az adott jogcímre irányadó összeghatárt.

Az utalandó összeg nagyságát utólag nem befolyásolja, ha a magánszemély önellenőrzése vagy az adóhatóság utólagos adómegállapítása következtében módosul az összevont adóalap adójának az adókedvezmények levonása után fennmaradó része. Ha azonban az adókedvezmények levonása után fennmaradó adó olyan mértékben lecsökken, hogy összege már nem éri el a nyugdíj-előtakarékossági számlára utalt összeget, a különbözetet az adóhatóság határozatával személyi jövedelemadó kötelezettségként írja elő.

A 14. §-hoz

A rendelkezés az adójóváírás mértékének változásával összhangban módosítja az adóelőleg levonásánál figyelembe vehető összegeket.

A módosítás további része a munkaviszonyuk megszűnésével összefüggésben végkielégítésben részesülő magánszemélyek számára - a végkielégítés adózásával összefüggő választási lehetőségre tekintettel - választási lehetőséget biztosít az adóelőleg mértékére vonatkozóan is.

A 15. §-hoz

Az Szja tv. 49. §-át módosító rendelkezések az Art-nak a közterhek közös számlára történő befizetési, bevallási előírásaival teremtenek összhangot. A törvény szerint az adóelőleg megállapítására kötelezett egyéni vállalkozónak a negyedévet követő hónap 12-éig be kell vallania az adóelőleget a tárgynegyedév utolsó hónapjának kötelezettségeként. Ugyanakkor mentesül az adóelőleg-megállapítási és -fizetési kötelezettség alól a kiegészítő tevékenységet folytató vállalkozónak minősülő egyéni vállalkozó az e tevékenységből származó bevétele alapján.

A 16. §-hoz

A törvény kiterjeszti a veszteségelhatárolás lehetőségét azokra az esetekre is, amikor az egyéni vállalkozó jövedelmét önellenőrzéssel tárja fel vagy az adóellenőrzés állapítja azt meg.

A társasági adóval összhangban az egyéni vállalkozók számára is biztosítani indokolt az évi 5 millió forintot meg nem haladó vállalkozói adóalapra a 10 százalékos vállalkozói személyi jövedelemadó mértéket, ha az egyéni vállalkozó kisvállalkozói adókedvezménnyel a vállalkozói személyi jövedelemadóját nem csökkenti, és a munkavállalóinak átlagos állományi létszáma után legalább az éves minimálbér másfélszeresére (hátrányos helyzetű kistérség vagy település esetén egyszeres) számított társadalombiztosítási járulékokat megfizeti. A létszámba az egyéni vállalkozó önmagát is beszámíthatja. Az uniós szabályok szempontjából a 10 százalékkal megállapított adó „de minimis” támogatásnak minősül.

Ha az egyéni vállalkozó jogosult a 10 százalékos kulcs alkalmazására, az egyéb kedvezményeinek „de minimis” támogatástartalmát az összes ilyen kedvezményre 5 millió forintig 10 százalékos, azt meghaladóan 16 százalékos kulccsal kell meghatároznia.

A 17. §-hoz

Az Országos Érdekegyeztető Tanács 2005. október 14-i ülésén született megállapodás szerinti szöveg.

A 18. §-hoz

A rendelkezés módosítja a biztosításokkal összefüggésben keletkező kamatnak minősülő jövedelem meghatározását. Az új szabály szerint a biztosítási szerződéshez fűződő maradékjogból származó bevétel mellett a tíz évnél rövidebb lejáratú életbiztosítás vagy a három évnél rövidebb lejáratú nyugdíjbiztosítás egyösszegű szolgáltatásai címén keletkező bevételből kell kamatjövedelmet számítani (egyébként a szolgáltatások adómentesek). A lejárati összegből az a rész minősül kamatnak, amely meghaladja a magánszemély által befizetett, vagy a javára más magánszemély által megfizetett adóköteles biztosítási díj összegét.

A 19. §-hoz

Az új rendelkezés egy eddigi adóelkerülési lehetőség megszűntetését célozza. Abban az esetben, amikor valamely cég többszöri tőkeemelést hajt végre, esetleg többször átalakul (eközben a tulajdonosoknak adókötelezettsége nincs), végül - mint részvénytársaság - a részvényeket a tőzsdén értékesítik, a tőzsdei ügyletből származó bevétel kamatnak minősül, ezért a hatályos szabályok szerint 0 százalékkal adózik, azaz ezen a módon az induló tőke akár többszörösét kitevő vagyonnövekmény (pl. éveken át ki nem osztott osztalék) adómentesen válhat személyi jövedelemmé. A módosítás értelmében a tőkeemeléssel és átalakulással adózás nélkül nevesített vagyonnövekményre az árfolyamnyereségből származó jövedelemre vonatkozó szabályokat kell alkalmazni. (A törvény a dolgozói részvényeket nem érinti.)

A (2) bekezdés rendelkezése pontosítja, hogy az olyan értékpapír esetében, amely után a magánszemély illetéket fizetett, az illeték kiszabása alapjául szolgáló értéket az értékpapír megszerzésére fordított értékként kell figyelembe venni. A módosítás újrafogalmazza az értékpapírral kapcsolatos járulékos költségek meghatározását is.

A 20. §-hoz

A rendelkezés pontosítja a természetbeni juttatás révén a magánszemély által megszerzett bevétel értékének meghatározását, továbbá azt az értéket, amelyet akkor kell szerzési értékként figyelembe venni, ha a magánszemély elidegeníti a természetbeni juttatásként megszerzett terméket, szolgáltatást.

Ezen kívül a reprezentáció éves kerete a törvény szerint 10 millió forintról 25 millió forintra emelkedik, oly módon, hogy továbbra is korlát az adóévre elszámolt éves összes bevétel 0,5 százaléka.

A 21. §-hoz

A rendelkezés azon béren kívüli juttatások értékét korlátozza, amelyeket a munkáltató adómentesen nyújthat dolgozóinak. A korlátozás alá vont jogcímeken a munkáltató legfeljebb a munkavállalónak évi 400 ezer forintot fizethet ki.

A keret átlépése (függetlenül attól, hogy önmagában adómentes vagy bevételnek nem számító juttatásról van szó) esetén a juttatás - a juttatót terhelő módon, a természetbeni juttatásra vonatkozó adómértékkel (44 százalék) - adókötelessé válik.

Az adómentes keretbe tartozó juttatások a következők:

- az önkéntes kölcsönös egészségpénztárba és/vagy önkéntes kölcsönös önsegélyző adómentesen fizetett munkáltatói hozzájárulás;

- a munkáltató által adómentesen fizethető az iskolai rendszerű képzés költsége;

- az adómentesen juttatott üdülési csekk értéke vagy az adómentes üdültetés;

- az adómentes iskolakezdési támogatás értéke;

- a csekély értékű ajándék értéke;

- a köztisztviselők jogállásáról szóló törvény alapján a köztisztviselőt, valamint a törvény előírása alapján a bírót, az igazságügyi alkalmazottat, továbbá az ügyészségi alkalmazottat megillető adómentes ruházati költségtérítés;

- az adómentes internethasználat munkáltató által viselt díja;

- a helyi utazási bérlet juttatása révén kapott adómentes bevétel;

- a művelődési intézményi szolgáltatás szokásos piaci értéke szerinti bevétel.

Az étkezési juttatás (utalvány), a lakáscélú munkáltatói támogatás, valamint a vidékről történő munkába járáshoz adott térítés továbbra is a kereten kívül adható.

A 22. §-hoz

Az Országos Érdekegyeztető Tanács 2005. október 14-i ülésén született megállapodás szerinti szöveg.

A 23. §-hoz

A § a módosuló mellékletek megnevezését tartalmazza.

II. Fejezet

A társasági adóról és az osztalékadóról szóló 1996. évi LXXXI. törvény módosítása

Általános indokolás

A társasági adóról és az osztalékadóról szóló 1996. évi LXXXI. törvény (a továbbiakban: Tao.) módosítása a versenyképesség javítása, a közösségi és belső jogharmonizáció miatt szükséges, emellett kisebb - az alkalmazást segítő - kiigazítást tartalmaz.

A versenyképesség növelése érdekében 2006-ban 5 millió forint adóalapig 10 százalékra csökken a társasági adókulcs. Ezt azok a vállalkozások vehetik igénybe, amelyek alkalmazottaik után legalább a minimálbér kétszerese után fizetnek járulékot, és más adókedvezményt nem vesznek igénybe. (Ez az intézkedés az egyéni vállalkozókra is vonatkozik.)

2006-tól az iparűzési adó 100 százaléka lesz levonható a társasági adó alapjából. (Ez az intézkedés az egyéni vállalkozókra is vonatkozik.)

Részletes indokolás

A 24. §-hoz

A törvény szövegpontosítást fogalmaz meg annak érdekében, hogy egyértelmű legyen, amennyiben nincs Magyarország és a külföldi állam között egyezmény a kettős adóztatás elkerülésére, és a külföldi személy üzletvezetésének helye Magyarország, akkor a külföldi személyt belföldi illetőségűnek kell tekinteni.

A 25. §-hoz

A törvény a közösségi jogharmonizációs kötelezettségnek tesz eleget. Az Európai Unió Tanácsa ugyanis 2005. február 17-én módosította a 90/434/EGK tanácsi irányelvet, amely a tagállamban illetőséggel bíró társaságok átalakulásakor alkalmazandó közös adózási rendszerről szól (egyesülési irányelv). Az irányelv módosítás egyértelművé teszi, hogy a hatálya kiterjed arra az esetre is, amikor kedvezményezett részesedéscsere esetén a megszerző társaság már többségi részesedéssel rendelkezik, de további részesedést szerez meg. (A módosítás a Tao. 4. § 23/C pontját érinti).

Az érdekképviselet alapcélja közérdekű, így indokolt adómentesen lehetővé tenni a vállalkozási nyereség alapcélra történő felhasználását, figyelemmel arra is, hogy e szervezetek számára törvény nem teszi lehetővé a közhasznú jogállás megszerzését.

A 26. §-hoz

A törvény a képzőművészeti alkotások beszerzése alapján érvényesíthető adóalap-kedvezmény előírását pontosítja, megnevezve, hogy a művészeti értéket a Képző- és Iparművészeti Lektorátus által működtetett művészeti zsűrik szakvéleményben ismerik el. Ezen kívül a művészet közvetett támogatása, illetve a művészeti tevékenységből származó jövedelem láthatóvá tétele érdekében a törvény a kortárs képzőművészeti, iparművészeti alkotások vásárlói számára választási lehetőséget ad, hogy

- a hatályos törvényben biztosított adóalap-csökkentéssel élnek, amely a művészeti értékű képzőművészeti alkotás esetében (amely nemcsak a kortárs művészek alkotásaira vonatkozik) a bekerülési értékkel, de legfeljebb az adózó által az adott évben elszámolt beruházás értékének 1 százalékával engedi meg csökkenteni az adóalapot, vagy

- a művészi értéket képviselő kortárs képző- és iparművészeti alkotások esetében a bekerülési értéket 5 év alatt - évente azonos összegben, azaz annak 20 százalékát - vonják le az adóalapból, amely nem zárja ki, hogy később terven felüli értékcsökkenés elszámolására, illetve az értékesítéskor ráfordítás elszámolására kerüljön sor, amelyek az adózás előtti eredményen keresztül csökkentik az adóalapot.

Az alkotást mind a két esetben a Képző- és Iparművészeti Lektorátus által működtetett zsűri minősíti. A kedvezménnyel akkor lehet élni, ha a zsűri által kiadott szakvélemény az alkotást művészeti értékűnek tekinti.

Kortárs művésznek az a művész tekinthető - összhangban a személyi jövedelemadó törvényben foglaltakkal -, aki a vásárlás évének első napján élt.

A szövetkezeti törvények szerint a fel nem osztható vagyont átalakuláskor, illetve jogutód nélküli megszűnéskor szövetkezeti célra át kell adni másik szövetkezetnek vagy szövetkezeti szövetségnek. Az átadás elszámolása a támogatásra vonatkozó előírások szerint történik, azaz az átadó a ráfordításként elszámolt összeggel növeli, az átvevő a bevételként elszámolt összeggel csökkenti az adóalapot. Abban az esetben azonban, ha az átvett fel nem osztható vagyon terhére az átvevő társadalmi szervezet (szövetkezeti szövetség) támogat szövetkezetet annak érdekében, hogy az szövetkezeti célra legyen felhasználva, a támogatásban részesülő szövetkezet nem élhet az adóalap csökkentés lehetőségével, mivel a hatályos törvény a nonprofit szervezettől kapott támogatásra levonást nem enged meg. A módosítás - a kétszeres adózás elkerülése érdekében - a szabály alól kivételt fogalmaz meg a kapott támogatásnak arra a részére, amelyet a társadalmi szervezet szövetkezettől kapott fel nem osztható vagyonból ad át.

A másik módosítás összefügg a kulturális örökség védelméről szóló, 2001. évi LXIV. törvény 80/A. §-a rendelkezésével, amely arra utal, hogy az örökségvédelmet pénzügyi eszközökkel is segíteni kell. Ezek konkrét formáját azonban nem jelöli meg. A hivatkozott rendelkezés szerint a kedvezményekről a pénzügyi szaktörvények rendelkeznek. Az indítvány ennek felel meg.

A 27. §-hoz

A törvény a versenyképesség javítását hivatott szolgálni azzal, hogy az adóalap 5 millió forintot meg nem haladó összegére 10 százalék adómértéket határoz meg. Az alacsonyabb adókulcs alkalmazásának azonban feltétele, hogy az adózó a foglalkoztatottai után - átlagban - legalább a minimálbér adóévre számított összegének másfélszerese után fizessen nyugdíj- és egészségbiztosítási járulékot, továbbá ne érvényesítsen a társasági adóból adókedvezményt. A nyugdíjas személy a járulék-feltétel számításakor - tekintettel arra, hogy vele összefüggésben más járulékszabályok érvényesek - figyelmen kívül hagyható.

A 10 százalékos adókulcs - tekintettel arra, hogy érvényesítése feltételhez kötött - a közösségi szabályok alkalmazásában állami támogatásnak minősül. A törvény tartalmazza az állami támogatás összegének meghatározására vonatkozó előírást is, amelyet csekély összegű támogatásként határoz meg. Ennek összege a törvény szerint a 10 százalékkal adózott jövedelem 6 százaléka. Ugyancsak itt  történik rendelkezés arról, hogyan kell az adóalapban érvényesített, csekély összegű támogatások támogatástartalmát meghatározni annak az adózónak, amely él a 10 százalékos adómérték alkalmazásának lehetőségével. Ezt úgy kell meghatározni, hogy az összes említett adóalap-kedvezményt össze kell adni, s 5 millió forintig 10 százalék, az e feletti összegre 16 százalékos adókulcsot alkalmazva kell az adótartalmat meghatározni, és ezt az összeget kell csekély összegű támogatásnak tekinteni.

A 28. §-hoz

A törvény az osztalékadóra vonatkozó rendelkezéseket tartalmaz, amelynek oka a következő.

Az Európai Bizottság irányelvet fogadott el 2003-ban a magánszemélyek megtakarításból származó kamatjövedelemének adóztatásáról (2003/48/EK) (a továbbiakban: kamatirányelv), amelyet 2005. július 1-jétől kell alkalmazni. Ennek kapcsán több, nem tagállammal is megegyezés született arról, hogyan történik a más államban illetőséggel rendelkező magánszemély kamatból elért jövedelemének adóztatása. Ilyen külön megállapodást kötött az Európai Bizottság Svájccal is a tagállamok nevében. E megállapodás lényege, hogy Svájc is alkalmazza a kamatirányelvet, azzal, hogy a Svájcban illetőséggel bíró társaságnak fizetett osztalékot is hasonlóan kezelik a tagállamok, mint a tagállamok társaságai közötti osztalékot, E kiterjesztést 2005. július 1-jétől kell hatályba léptetni.

A törvény - tekintettel arra, hogy 2006-tól megszűnik az osztalékadó - az átmeneti rendelkezések között fogalmazza meg, hogy a Svájci illetőségű társaságnak 2005. július 1-jétől fizetett osztalékra azokat az előírásokat kell alkalmazni, amelyek a tagállami társaságokra vonatkoznak [Tao. 29/H. § (1) bekezdés].

A másik átmeneti rendelkezés az irányelv és a bírósági gyakorlat miatt szükséges, amely szerint a mentesség akkor is megilleti a tagállami társaságot, ha a feltétel a kifizetést követően teljesül. A kezességvállalás lehetővé tétele ezt biztosítja, de arra nincs rendelkezés a hatályos törvényben, mi az eljárás, ha a részesedési feltétel két éves hiánya miatt - kezességvállalást nem alkalmazva - a külföldi megfizeti az adót. Ennek pótlását - tekintettel arra, hogy indokolt a 2004. május 1-jétől kifizetett (jutatott) osztalékra alkalmazni, illetve, hogy 2005. december 31-ét követően is (legalább 2 évig) hatályban kell tartani - a Tao. törvény 29/H. § (2) bekezdése tartalmazza.

A 29. §-hoz

Az egyesülési irányelv módosítása miatt a Tao. 31. §-a nevesíti a módosítást tartalmazó 2005/19/EK tanácsi irányelvet.

A 30. §-hoz

A § a módosuló mellékletek megnevezését tartalmazza.

Második rész

Az általános forgalmi adót és a regisztrációs adót érintő módosítások

III. Fejezet

Az általános forgalmi adóról szóló 1992. évi LXXIV. törvény módosítása

Általános indokolás

Az általános forgalmi adóról szóló törvény módosítása kapcsán kiemelendő az államháztartási támogatásra jutó áfa levonhatatlanságára vonatkozó szabályozás hatályon kívül helyezése, amely egyúttal jelentős adminisztrációs többlettől is mentesíti az adózókat, valamint a hulladékkereskedelem területén az ún. fordított adózás bevezetése, amelynek célja a visszaélési lehetőségek csökkentése.

Részletes indokolás

A 31. §-hoz

A hatályos szabályozás szerint a belföldön vevői készletet fenntartó külföldi adóalanynak Magyarországon nem kell adóalanyként bejelentkeznie, ha a termék feladásának helye szerinti tagállamban a termék másik tagállamba történő továbbítását nem tekintik értékesítésnek, vagy ahhoz a feltételhez kötik, hogy a vevői készlet helye szerinti országban alkalmazhatóak legyenek a vevői készlethez kapcsolódó speciális rendelkezések. Értelmezési probléma merült fel azonban az olyan tagállami relációban, amelynél az adott tagállam a vevői készlet helye szerinti tagállam szabályozásától függően alakította ki a saját szabályozását, azaz a két tagállam egymás szabályozására kölcsönösen visszautalva tette alkalmazhatóvá e rendelkezéseket. A módosítással a vevői készletre vonatkozó szabályozás feltétele kizárólag az lesz, hogy a belföldi adóalany vevő a vevői készlet céljára továbbított termék kapcsán Közösségen belüli beszerzést hajtson végre.

A 32. §-hoz

A törvény egyértelművé teszi hogyan történjen az import áfa alapjának meghatározása abban az esetben, ha a Közösség területéről javítás, feldolgozás céljából ideiglenesen visznek ki terméket a Közösség területén kívülre. A bérmunka elvégzését követően a Közösség területére visszakerült terméknél a hozzáadott anyagok, valamint a terméken elvégzett munka eredményeképp előállt értéknövekedést kell a termékimport adóalapjának tekinteni. A törvény kitér arra is, hogy külföldi fizetőeszközben kifejezett ellenérték esetén az adó összegének forintban történő meghatározásához, ugyanazt az árfolyamot kell alkalmazni, mint amilyen árfolyamon a vámértéket meghatározták.

A 33. §-hoz

Az áfa-törvény módosításával 2004. május 1-jétől, visszamenőleges hatállyal biztosítottá válik az Európai Közösségek szervezetei részére történő termékértékesítések és szolgáltatásnyújtások adómentessége. E módosítás indoka, hogy a 2005. évi XXVII. törvény kihirdette az Európai Közösségek és a Magyar Köztársaság között az Európai Közösségeknek nyújtott kiváltságokra és mentességekre vonatkozó Jegyzőkönyv Magyar Köztársaság által adózási ügyekben történő alkalmazásáról szóló Megállapodást, mely rögzíti az Európai Közösségek szervezetei által történt beszerzésekre, szolgáltatásokra vonatkozó adómentességet. Tekintettel arra, hogy e Megállapodás szerint az adómentesség lehet közvetlen mentesség és visszatérítés útján történő mentesítés, a módosítás a közvetlen mentesség alkalmazására állapít meg kiegészítő szabályokat.

A 34. §-hoz

Az áfa-törvény hatályos rendelkezései alapján mentes az adó alól azon termékek importja, amelyeket az import közvetlen következményeként adómentes Közösségen belüli termékértékesítésként értékesítenek. A módosítás a 77/388/EGK tanácsi irányelvvel összhangban az import alóli mentességet eredményező Közösségen belüli értékesítések körét pontosítja.

Adómentes az ideiglenesen harmadik országba kivitt termék (pl. raklap) visszahozatala, amennyiben arra vámmentesség vonatkozik. Az áfa-törvény ugyanis jelenleg csak a végleges rendeltetéssel kivitt termékek adómentes visszahozataláról rendelkezik, az ideiglenesen kivitt termékekről azonban nem.

A 35. §-hoz

A közvetett vámjogi képviselőre vonatkozó, 2003. január 1-jétől hatályos szabályozás a képviselő és a megbízó közötti jogviszonyban az adó számlával történő áthárítását írja elő. A módosítással az áfa törvény nem érintené a két fél közötti jogviszony tartalmát, pusztán a megbízó és a vámjogi képviselő adókötelezettségét rendezné. Az új szabályozási koncepciónak megfelelően így az áfa-törvény levonási jogra vonatkozó rendelkezései kifejezetten rendelkeznek arról, hogy a megbízó a közvetett vámjogi képviselő által megfizetett adó levonására jogosult.

Megszünteti annak. a lehetőségét, hogy a hulladékokra választani lehessen a különbözet szerinti adózást, hiszen az a fordított adózás bevezetéséből fakadó előnyöket semlegesíti. Ezen túlmenően egyértelművé teszi, hogy a levonási jog gyakorlásának tárgyi feltétele a számla, egyszerűsített számla.

A 36. §-hoz

Az áfa-törvénynek a 2005. június 24-én hatályba lépő rendelkezései alapján a pénzügyi lízing esetén a lízingtárgy - annak eredeti besorolásától függetlenül - az általános szabályok szerinti adómértékkel adózik. A módosítás nem illeszkedik az áfa-törvény általános szabályaihoz, illetve a levonási tiltásokkal sem koherens. A módosítás eredeti szándékának megfelelően, a pénzügyi lízing keretében történő adóköteles hasznosítás céljából beszerzett lakóingatlan kapcsán az előzetesen felszámított adó levonhatóvá válik.

A 37. §-hoz

A közvetett vámjogi képviselő és a megbízója közötti jogviszony újraszabályozása keretében a törvény rendezi, hogy a megbízó adólevonási jogának tárgyi feltétele a szabadforgalomba bocsátásról szóló határozat, illetve a közvetett vámjogi képviselőnek az adókötelezettség teljesítéséről szóló nyilatkozata.

A 38. §-hoz

A rendelkezés a közvetett vámjogi képviselő megbízója adólevonási jogának időpontjaként a közvetett vámjogi képviselő adófizetési kötelezettsége keletkezésének időpontját rögzíti.

A 39. §-hoz

A 77/388/EGK tanácsi irányelvvel való összeegyeztethetőség okán indokolttá válik az államháztartási támogatás miatti arányosítási kötelezettség megszüntetése, amely a kedvezőbb levonási hányad megteremtésén túl az arányosítással járó jelentős adminisztrációs-többlettehertől is mentesíti az adózókat. A jelenlegi szabályozás összeegyeztethetőségét illetően az Európai Unió részéről hivatalos jelzés eddig ugyan nem érkezett, de a hasonló szabályozás kapcsán egy másik tagállam esetében a közeljövőben precedens értékű bírósági döntés várható. Mindezen okok alapján az áfa-törvény arányosításra vonatkozó előírásainak módosítása indokolt, mellyel az államháztartási támogatás miatti arányosítási kötelezettség megszűnik.

A 40. §-hoz

A törvény a hulladék-kereskedelemben tapasztalható visszaélések megakadályozása érdekében az Európai Unióban is alkalmazott fordított adózási szabályokat iktat be, a különbözeti adózás e tevékenységi körben való - jelenleg hatályos törvény szerinti - kötelező alkalmazását hatályon kívül helyezve. A fordított adózás lényege, hogy a hulladékot értékesítő adóalany számlájában áfa-t nem tüntethet fel, az áfa-t az adóalany vevő önadózás keretében állítja be bevallásába fizetendő adóként, és ugyanebben a bevallásában az általános szabályok szerint adólevonási jogot is gyakorolhat.

A 41. §-hoz

A módosítás biztosítja, hogy közvetett vámjogi képviselő igénybevételével történő import esetén az importáló ugyanolyan likviditási helyzetben legyen, mint abban az esetben, ha az importot képviselő igénybevétele nélkül bonyolítaná. Tehát megszűnik a képviselőn keresztüli és a közvetlen import közötti differenciálás.

A 42. §-hoz

A számlában a jelenleg hatályos előírások szerint is szövegesen utalni kell arra a tényre, ha az adó megfizetésére a terméket beszerző, a szolgáltatást saját nevében megrendelő kötelezett. A fordított adózás bevezetését követően ezt az információt a hulladék értékesítéséről kibocsátott számlában is szerepeltetni kell.

A 43. §-hoz

A törvény megszünteti annak a lehetőségét, hogy a hulladékokra választani lehessen a különbözet szerinti adózást, hiszen az a fordított adózás bevezetéséből fakadó előnyöket semlegesíti. Ezen túlmenően egyértelművé teszi, hogy a levonási jog gyakorlásának tárgyi feltétele a számla, egyszerűsített számla.

Továbbá pontosítja a fordított adózás alá eső hulladékok körét, egyrészt azáltal, hogy kiemeli a hulladékkörből a primer nyersanyagokat, másrészt bővíti a hulladékkört további vas- és nemvas hulladékokkal, valamint pontosítja az egyes megnevezéseket és a tarifális besorolásokat.

A 44. §-hoz

A módosítás biztosítja, hogy közvetett vámjogi képviselő igénybevételével történő import esetén az importáló ugyanolyan likviditási helyzetben legyen, mint abban az esetben, ha az importot képviselő igénybevétele nélkül bonyolítaná. Tehát megszűnik a képviselőn keresztüli és a közvetlen import közötti differenciálás.

A 45. §-hoz

A törvény további garanciákat épít be az áfa-raktárak szabályozásába arra vonatkozóan, hogy amennyiben terméket tárolnak ki áfa-raktárból belföldre, vagy a Közösség másik tagállamába történő kivitel céljából, úgy a kitárolást a vámhatóság áruvizsgálata kíséri, annak érdekében, hogy visszaszorítsa azt a tendenciát, hogy az áfa-raktárakból adózatlanul tűnjenek el termékek.

A 46. §-hoz

Az 5 százalékos termékkör bővítésén túl a törvény elsősorban jogharmonizációs kötelezettségünkből kifolyólag tartalmazza az áfa-törvény 2. és 3. számú mellékletének módosítását, valamint a hulladékkereskedelemben bevezetendő fordított adózással összefüggésben az áfa-törvény új mellékletében rögzíti a fordított adózás alá eső termékek körét.

IV. Fejezet

A regisztrációs adóról szóló 2003. évi CX. törvény módosítása

Általános indokolás

A regisztrációs adóról szóló törvény módosítása - a jogalkalmazást segítő módosításokon túl - az öt százalékpontos áfakulcs csökkentés ellentételezésére irányul.

Részletes indokolás

A 47. §-hoz

A törvény a négykerekű motorkerékpárok kapcsán pontosítja a személygépkocsi, a muzeális jellegű gépjármű és a motorkerékpár fogalmát az egyértelmű jogalkalmazás érdekében. Az új személygépkocsi fogalma helyett bevezeti az új gépjármű fogalmát, amely lefedi mind az új személygépkocsikat, mind az új motorkerékpárokat.

A 48. §-hoz

A hatályos szabályozás szerint az áfa fizetésére nem kötelezett személy által a Közösség területéről behozott gépjármű esetén a regisztrációs adó fizetésére kötelezettnek a gépjármű első belföldi tulajdonosa minősül. A szabályozás problémát jelent abban az esetben, ha a gépjárművet még forgalomba helyezés előtt értékesítik. A módosítás így egyértelműen rendezi, hogy az adó fizetésére ez esetben az a személy kötelezett, akinek a nevére a forgalomba helyezést kezdeményezik.

A 49. §-hoz

Az egyes kategóriákban az adó mértékét a melléklet szerint kell meghatározni.

Az 50. §-hoz

A törvény az áfa törvény változásával összhangban nemcsak az új személygépkocsik esetében írja elő az áfa megfizetését az adóigazolás kiadásának feltételeként, hanem az új motorkerékpárok esetében is.

Az 51. §-hoz

Adómentesek a muzeális jellegű gépjárművek.

Az 52. §-hoz

A gépjármű átalakítása következtében megállapított negatív adókülönbözet esetén a törvény egyrészt lehetővé teszi a korábban ténylegesen megfizetett regisztrációs adó, és az új állapotnak megfelelően megállapított regisztrációs adótétel közti különbség visszatérítését az adóalany számára, másrészt rendezi, hogy az így visszatérített adó összege nem haladhatja meg a ténylegesen megfizetett adó és az átalakulás utáni állapot szerint megállapított adó különbözetét.

Az 53. §-hoz

Az egyes kategóriákban az adó mértékét a melléklet szerint kell meghatározni.

Harmadik rész

V. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

A törvény a jövedéki szabályozás tekintetében elsősorban az áfa-kulcsok változásával összefüggésben módosul. Az áfa-kulcs csökkentés a jövedéki termékkörben - fő szabályként - a jövedéki adók emelésével kompenzálásra kerül. További adóváltozásra csak a dohánygyártmányok esetében kerül sor, a szőlőbor adómértéke pedig 0 lesz. Az egyéb módosítások közül kiemelhető az adminisztráció egyszerűsítését, a vámhatósági ellenőrzések feltételeinek javítását, továbbá az egyértelműbb jogalkalmazás elősegítését célzó módosítások.

Részletes indokolás

Az 54. §-hoz

A törvény kiegészíti az adóraktár adókötelezettségét keletkeztető „betárolás” fogalmát azzal, hogy ilyen esetben a betárolást adójogi értelemben a jövedéki termék vámjogi szabadforgalomba bocsátását követően történő adóraktári készletfelvétele jelenti, ha a harmadik országból behozott jövedéki termék még a vámeljárás keretében közvetlenül egy adóraktárba kerül.

A törvény az Unión belüli repülés esetén a vámhatósági igazolás helyett a légi jármű parancsnokának és a repülőtér üzembentartója megbízottjának együttes igazolását írja elő az adó-visszaigénylési jogosultság igazolásához, az Európai Unióban bevett gyakorlat szerint.

Az alternatív és megújuló energiahordozók elterjesztésének hatékonyabbá tételéről szóló 63/2005. (VI. 28.) OGY határozat 1.4 pontja szerint - az Európai Unió ajánlásait is figyelembe véve - el kell érni, hogy az üzemanyagok 2007-től legalább 2%, 2010-től pedig legalább 4% bioüzemanyagot tartalmazzanak, s ezért a jövedéki szabályozás részesítse előnyben a bioüzemanyagokat.

Az 55. §-hoz

A törvény újrafogalmazza a hatályos Jöt. 9. § (1) és (2) bekezdését. Tekintettel arra, hogy a 9. § csak bizonyos vámmentességi esetekhez kapcsolódóan biztosít jövedékiadó-mentességet, ezért célszerű pusztán a vonatkozó 918/83/EGK rendeletben foglalt vámmentességekre való hivatkozással meghatározni a jövedékiadó-mentességeket.

Az 56. §-hoz

A törvény arra az esetre rendezi el az importálóra az adófelfüggesztés melletti vámjogi szabadforgalomba bocsátás lehetőségét, amikor a harmadik országból behozott jövedéki termék adóraktárba való beszállítása még a vámeljárás során valósult meg, s így a törvény értelmezése szerinti importáláskor (vámjogi szabadforgalomba bocsátáskor) a jövedéki termék már adóraktárban van.

Az adómentes felhasználó keretengedélyének a megszűnése esetén célszerű megengedni, hogy ne csak adóraktárba legyen visszaszállítható a készleten maradt jövedéki termék, hanem másik adómentes felhasználónak is átadható legyen. Ezt a lehetőséget a törvény nem általánosan, hanem csak a megszűnés esetére leszűkítve engedi meg.

A felszámolási, végelszámolási eljárások eredményesebb lebonyolítása érdekében lehetővé válik, hogy a felszámolási, végelszámolási eljárásoknál meghatározott hosszabb ideig lehessen a jövedéki terméket adó nélkül, továbbra is adófelfüggesztéssel tartani, ha az adóraktári vagy a keretengedély egyéb okból való megszűnését követő 30 napon belül felszámolási vagy végelszámolási eljárás is indul.

Az 57-58. §-hoz

A törvény az adómentes felhasználók elszámolására és az adó alóli végleges mentesülésükre vonatkozó szabályok pontosítását, egyértelműbbé tételét, valamint az adó alóli mentesülésnek az adómentes felhasználók részére való átadás esetével való kiegészítését tartalmazza.

A törvény egyértelműsíti továbbá, hogy az adóraktár engedélyese csak a hazai szabályok szerinti teljes denaturálási eljárással denaturált alkohol után mentesül véglegesen a felfüggesztett adómegállapítási és adófizetési kötelezettsége alól.

A törvény szerint a szőlőbor belföldi szállítása esetén nem kell TKO-t alkalmazni (egységesen a borkísérő okmány alkalmazandó a továbbiakban).

Kiterjeszti az adómentes repülőgép üzemanyag tankolásának lehetőségét a katonai lajstromjelű légi járművekre is. A jelenlegi szabályozás szerint repülőtéri adóraktárból csak a gazdasági célú repülést végző légi járművek juthatnak adómentesen üzemanyaghoz, a NATO gépek tankolására viszont külön eljárás vonatkozik. A módosítás annak a lehetőségét teremti meg, hogy a NATO gépek is tankolhassanak Ferihegyen adómentes üzemanyagot, amelyre jelenleg csak utólagos adó-visszaigénylés érvényesíthető.

Az 59-60. §-hoz

A törvény az üzemanyagok adaléka utáni adófizetési kötelezettség keletkezésére és az adófizetésre kötelezett személyre vonatkozó szabályozást érinti. Pontosítja, hogy akkor kell az itt meghatározott külön szabály szerinti adófizetést alkalmazni, ha a törvény egyéb rendelkezései szerint más személynek (például az adóraktár-engedélyesnek, a bejegyzett kereskedőnek, a közösségi jövedéki engedélyes kereskedőnek) nem keletkezik adófizetési kötelezettsége. Ilyen esetben az adófizetésre kötelezett a felhasználói engedélyes, és az adófizetési kötelezettség az üzemanyagok adalékaként, hígítóanyagaként való kínálás, értékesítés, felhasználás esetén keletkezik.

A 61. §-hoz

A törvény előírja, hogy az adó nélkül tagállamba szállított jövedéki termékek kísérő okmányának (TKO) 5. példányát az okmány kiállításával egyidejűleg kell a vámhatóságnak megküldeni. Ez a gyakorlatban elektronikus formában valósítható meg, amelyet a törvény a Jöt. 35. § (1) bekezdés f) pontjában az adóraktári engedély feltételeként határoz meg. (Ezek a rendelkezések azonban - a felkészülésre megfelelő időt hagyva - csak 2006. július 1-jén lépnek hatályba).

A 62. §-hoz

A törvény egyértelműsíti, hogy a jövedéki biztosíték kiegészítésével kapcsolatos rendelkezést a bejegyzett kereskedő helyett eljáró adóképviselő esetében is alkalmazni kell.

A 63. §-hoz

A módosítás megteremti a Magyarországon előállított bioetanol más tagállamba EKO-val történő szállításának lehetőségét, tekintettel arra, hogy egyes tagállamokba csak ilyen módon lehet az üzemanyag-előállító adóraktárakba bioetanolt szállítani.

A 64. §-hoz

A törvény az üzemanyag tagállamból történő, adómentes magánforgalmára a harmadik országból való adómentes behozatallal azonos szabályozást vezet be.

A 65. §-hoz

A törvény az adóraktárban előállítandó ásványolajtermékek között a biodízelt is megnevezi, az adóraktári engedélykövetelményt a biodízel előállításához is előírja.

A 66. §-hoz

A törvény - 2006. július 1-jei hatálybalépéssel - az adóraktári engedélyek feltételéül írja elő, hogy az adóraktárból kiszállított jövedéki termékek kísérő okmányainak (TKO, EKO) vámhatóság részére történő megküldését elektronikus úton, a vámhatósággal létesített közvetlen számítógépes kapcsolati rendszerben kell teljesíteni.

A 67. §-hoz

A törvény az adóraktár, mint fizikai hely engedélyezési korlátozására vonatkozó szabályt szigorítja. A hatályos szabályozás csak az adóraktári engedély visszavonása esetén követeli meg az új engedély adott fizikai helyre való kiadásához, hogy a korábbi adóraktár-engedélyesnek ne legyen a jövedéki adóval, áfá-val és vámmal összefüggő semmilyen tartozása. Ha az engedély megszűnése az engedély visszaadása miatt következik be, akkor ezt a szabályt nem kell alkalmazni. Ez a gyakorlatban módot adott arra, hogy a tartozást felhalmozó adóraktáros az engedélyét visszaadva, majd más néven engedélyt kérve továbbfolytathassa tevékenységét. A törvény ezt a kiskaput zárja be, és a fizikai hely engedélyezésének korlátozására vonatkozó szabályt mindenfajta engedélymegszűnés utáni engedélykérésre előírja.

A 68. §-hoz

A törvény kiveszi a szőlőbort a jövedéki termékek belföldi szállításánál előírt okmányolási rendből (egységesen a borkísérő okmány alkalmazandó a továbbiakban).

A törvény előírja az adóraktár-engedélyesnek az adóraktárból való kiszállítás bizonylatainak, adózatlan kiszállítás esetében a TKO, adózott kiszállítás esetében az EKO egy példányának a vámhatóság részére az okmány kiállításával egyidőben való megküldését, mely rendelkezés 2006. július 1-jétől lép hatályba.

Az adóraktárakban kötelezően előírt, vámhatósági jelenlét és felügyelet mellett végzett készletfelvételek rendjének változásával (lásd Jöt. 49. §) összefüggésben a törvény rendelkezik arról, hogy a vámhatósági jelenlét nélkül végzett készletfelvétel során megállapított készleteltérésekkel milyen feltételek teljesítése esetén korrigálható az elszámolt időszak zárókészlete (a saját belső rend szerint végzett készletfelvételek előzetes, évenkénti bejelentése, a készletfelvétel jegyzőkönyvben való rögzítése).

A törvény a megfigyelt termékek adóraktári előállítása, kiszerelése esetében meghatározza a nyilvántartásukra, elszámolásukra vonatkozóan alkalmazandó szabályokat (azonosan kell eljárni, mint a felhasználói engedélyeseknek).

A törvény rendelkezik arról, hogy a harmadik országból vámeljárásban közvetlenül adóraktárba behozott jövedéki terméket mikor kell adóraktári készletre venni (az adókötelezettség ilyen esetben ugyanis az adóraktári készletre vétellel keletkezik).

A 69. §-hoz

A törvény az adómentes felhasználó telephelyének, mint fizikai helynek adómentes üzemkénti engedélyezési korlátozására vonatkozó szabályt szigorítja. A hatályos szabályozás csak a keretengedély visszavonása esetén követeli meg az új engedély adott fizikai helyre való kiadásához, hogy a korábbi adómentes felhasználónak ne legyen a jövedéki adóval összefüggő tartozása. Ha az engedély megszűnése az engedély visszaadása miatt következik be, akkor ezt a szabályt nem kell alkalmazni. Ez a gyakorlatban módot adott arra, hogy a tartozást felhalmozó adómentes felhasználó az engedélyét visszaadva, majd más néven engedélyt kérve továbbfolytathassa tevékenységét. A törvény ezt a kiskaput zárja be, és a fizikai hely engedélyezésének korlátozására vonatkozó szabályt mindenfajta engedélymegszűnés utáni engedélykérésre előírja. A másik változás, hogy az adómentes felhasználónál is megjelenik a jövedéki adótartozás mellett - azonosan az adóraktár-engedélyesre vonatkozó szabályozással - az áfa- és vámtartozásra vonatkozó kitétel is az új rendelkezésben.

A 70. §-hoz

A törvény előírja, hogy jövedéki termékeknek adómentes felhasználótól történő - a Jöt. 10. § (5)-(7) bekezdés módosításával lehetővé váló - adó nélküli beszerzésének esetére is ugyanolyan szabályok alkalmazandók, mint amelyek az adóraktárból végzett adómentes beszerzésekre vonatkoznak.

A 71. §-hoz

Az adómentes felhasználók esetében a technológia sajátosságaiból adódóan előfordul, illetve egyes esetekben jellemző, hogy a beszerzett jövedéki termék többször is visszaforgatható a termelési folyamatba. A törvény rendelkezik arról, hogy a technológiából visszanyert és a regenerált jövedéki terméket is készletre kell venni (bruttó elszámolás alkalmazása).

A 72. §-hoz

A törvény - fenntartva az adómentes felhasználó negyedéves készletfelvételen alapuló elszámolását - módosítja a készletfelvétel eddigi rendjét. Megszünteti a vámhatóság kötelező jelenlétét a készletfelvételnél, viszont előírja a negyedéves elszámolásnak a vámhatósághoz történő benyújtását, amit a tárgynegyedévet követő hó 12-éig kell megtenni, azonosan az adóraktár-engedélyeseknek a termékmérlegek benyújtására vonatkozó határidejével.

A készletek korrekciója a vámhatóság jelenléte nélkül végzett készletfelvételen alapuló elszámolás esetében akkor történhet, ha arról az adómentes felhasználó jegyzőkönyvet vesz fel.

Amennyiben az adómentes felhasználó másik adómentes felhasználónak ad át - az új szabályok szerint, a keretengedély megszűnését követően - jövedéki terméket, azt csak abban az esetben kell a vámhatóság felügyelete mellett végezni, ha az átadás adózatlanul történik.

A 73. §-hoz

A külföldre távozó repülőgépbe betöltött üzemanyag utáni adó-visszaigénylés érvényesítéséhez csak a harmadik országba való repülés esetén szükséges a vámhatóság által adott igazolás, tagállami repülés esetén elégséges a légi jármű parancsnokának és a repülőtér üzembentartója megbízottjának együttes igazolása.

Az adót vissza lehet igényelni akkor is, ha az adómentes felhasználó keretengedélyének megszűnése után az adómentes felhasználó a törvény rendelkezései szerint a megszűnést követő 30. napon még készleten lévő terméke után megfizette az adót, s ezt az adózott készletét adta el egy exportálónak.

A 74. §-hoz

A törvény előírja, hogy az adómentes felhasználók által tárgynegyedévenként, telephelyenként benyújtandó elszámolás is - azonosan az adóraktárak termékmérleg elszámolásával - a jogkövetkezmények szempontjából adóbevallásnak minősül. Az adóraktárak esetében pedig pontosítja, hogy a termékmérlegek havi zárását kell benyújtaniuk.

A törvény rendelkezik arról, hogy a nem kell a szőlőborra adóbevallást benyújtani, tekintettel arra, hogy a szőlőbor nulla kulcsos lesz.

A 75. §-hoz

Az adminisztráció egyszerűsítése, az ellenőrzések ésszerűsítése érdekében a jövő évtől megváltozik a kötelezően előírt vámhatósági készletfelvételek rendje. Az adóraktáraknál és az adómentes felhasználóknál előírt, jelenlegi negyedéves, vámhatósági felügyelet és ellenőrzés mellett elvégzett készletfelvételek helyett az évente egyszeri lesz a kötelező. (Emellett természetesen továbbra is lehetőség marad évközben bármikor, váratlanul vagy előre bejelentett időpontban ellenőrzést folytatni.) A vámhatóság a felszabaduló ellenőrzési kapacitásait átcsoportosíthatja az illegális tevékenységek, adócsalások felderítésére, és a kockázati tényezők és az ellenőrzési költségek figyelembe vételével racionálisabban, célszerűbben szervezheti ellenőrzéseit az adóalanyoknál is.

A 76. §-hoz

A hatályos szabályozás szerint a biodízel és az adalékanyagok csak 5 liter vagy annál nagyobb kiszerelés esetén tartoznak a megfigyelt termékkörbe. Az adalékanyagok közül az üzemanyag-adalékokat ugyanakkor a kereskedelemben jellemzően ez alatti kiszerelésben árusítják, s így hozzák be importból vagy tagállamból, a jelenlegi szabályozás szerint - mint a megfigyelt körön kívüli termékeket - ellenőrzés nélkül, az adófizetés esetleges megkerülésével. Ezért indokolt az üzemanyag-adalékokat kiszereléstől függetlenül a megfigyelt körben tartani. Hasonlóan a visszaélések lehetősége miatt indokolt a biodízelre is ugyanezt a szabályt alkalmazni.

A 77. §-hoz

Az ásványolajok felhasználási cél szerinti adóztatására vonatkozó szabályozásnak a törvényben szereplő kiegészítése szükséges ahhoz, hogy a tagállamokból a bejegyzett/nem bejegyzett kereskedők vagy a jövedéki engedélyes közösségi kereskedők által behozott vagy a harmadik országból importált üzemanyag-adalékok és biodízel utáni adókötelezettség egyértelműen érvényesíthető legyen.

A 78. §-hoz

A bioüzemanyag utáni adókedvezményt a biodízel esetében is - azonosan a bioetanolra vonatkozó szabályozással - csak arra a termékre indokolt biztosítani, amelyet az Európai Unióban előállított alapanyagból gyártanak.

A 79. §-hoz

Az alternatív és megújuló energiahordozók elterjesztésének hatékonyabbá tételéről szóló 63/2005. (VI. 28.) OGY határozat előírja, hogy 2010-ben a bioüzemanyagok részarányának el kell érnie a 4 százalékot. E cél teljesítése érdekében szükséges az adó-visszaigénylésre vagy levonásra jogosító bioüzemanyag mennyiséget - a 2005. évi 2 százalékhoz képest - az évi 0,25 százalékos növekményről évi 0,5 százalékos növekményre megemelni.

A 80. §-hoz

Az alternatív és megújuló energiahordozók elterjesztésének hatékonyabbá tételéről szóló 63/2005. (VI. 28.) OGY határozat 1.4 pontja szerint el kell érni, hogy az üzemanyagok 2007-től legalább 2%, 2010-től pedig legalább 4% bioüzemanyagot tartalmazzanak, és ezért a jövedéki szabályozás részesítse előnybe.

A módosítás az OGY határozat alapján, az abban megfogalmazott célok elérése érdekében adó-differenciálást vezet be a biotartalomtól függően. Ahhoz, hogy az alacsonyabb adómérték legyen alkalmazható, legalább 4,4 térfogatszázalékban kell a motorbenzinnek bioetanolt, a gázolajnak pedig biodízelt tartalmaznia. Az adó-differenciálás a motorbenzinre a jelenlegi adómértékek változatlanul hagyása mellett, a gázolaj esetében a jelenlegi alacsonyabb, 85 Ft-os adómérték változatlanul hagyása mellett a jelenlegi magasabb adómérték 90 Ft-ról 93 Ft-ra való emelésével valósul meg, a benzinnél 8,30 Ft/litert, a gázolajnál 8 Ft/litert jelent.

A motorbenzinre már 2007. július 1-jétől, a gázolajra 2008. január 1-jétől lép be az adó-differenciálás.

Ezen időpontoktól kezdődően egyidejűleg megszűnik a biokomponensekre jelenleg biztosított adó-visszatérítés.

A 81. §-hoz

A cseppfolyós gáz adóraktári előállításakor megfigyelt termék előállítására is sor kerül (például a feldolgozás során keletkező stabilizálatlan gazolin tisztításával stabilizált gazolint gyártanak), ezért a cseppfolyósgáz-töltő adóraktárban végezhető tevékenységek között a megfigyelt termék előállítását is szerepeltetni kell.

A kis forgalmú, vidéki repülőtereken az üzemanyag adózatlan kiszolgálását biztosító adóraktárak nagyobb számban való létesítésének jelenleg gátja az ilyen adóraktár-engedélyhez előírt legalább 300 m3-es tárolótartály és a legalább 200 millió Ft-os jövedéki biztosíték. A törvény - kedvezőbb lehetőséget teremtve a repülési üzemanyag közvetlen adómentes tankolásához a vidéki repülőtereken is - reálisabb, könnyebben teljesíthető követelményeket határoz meg a havi 50 ezer liternél kisebb üzemanyagforgalmat bonyolító repülőtéri adóraktár létesítéséhez. Ilyen esetben elégséges lesz a 10 m3-es tárolótartály, a jövedéki biztosítékot pedig fix összegben, 10 millió Ft-os nagyságrendben kell nyújtani.

A 82. §-hoz

A felhasználói engedélyesek elszámolásának nemcsak a beszerzett, felhasznált és értékesített, hanem az előállított (kiszerelt) mennyiséggel való elszámolást is szükséges tartalmaznia, valamint a felhasználói engedélyes esetében is meg kell engedni, hogy veszteséget számolhasson el (pl. a kiszerelésre). A törvény ezeket a kiegészítéseket tartalmazza.

A 83. §-hoz

A törvény rendelkezik arról, hogy a biodízel és az üzemanyag-adalék importálásakor melyik adómértékkel kell a vámhatóságnak az adót kivetnie. A törvény szerint a kéntartalom alapján megállapított adómértékek közül az alacsonyabb adómértékekkel kell a vámkezelést elvégezni. Ugyanez a szabály vonatkozik az üzemanyagként, tüzelőanyagként importált egyéb ellenőrzött ásványolaj vámkezelésére is.

A törvény szerint - az adóraktár-engedélyeseken és a felhasználói engedélyeseken kívül - a bejegyzett/nem bejegyzett kereskedő, valamint a közösségi kereskedő is hozhat be tagállamból biodízelt és üzemanyag-adalékot, amennyiben a rájuk vonatkozó szabályok szerint keletkezett adókötelezettséget teljesítik. Egyéb ellenőrzött ásványolaj és megfigyelt termék pedig más tagállamból közösségi kereskedő által akkor is beszerezhető, ha a beszerzés nyilvántartásba vett felhasználó részére történik.

A 84. §-hoz

A törvény az áfa-kulcs csökkentés jövedékiadó-emeléssel való kompenzálását eredményező adómérték-változásokat tartalmazza az alkoholtermékekre. Az új jövedékiadó-mérték az átlagárak szintjén számított áfa-tartalom alapján került meghatározásra. A bérfőzési szeszadó kedvezményes mértéke az alkoholtermékek megemelt adómértékének a fele, szintén emelkedik.

A 85. §-hoz

A törvény egyértelműsíti, hogy gyógyszerhatóanyagok és gyógyszeripari intermedierek ipari előállításához is adómentesen használható fel alkohol, a szabályozásba eddig is beleérthető adómentes felhasználási lehetőség a gyógyszerekre vonatkozó rendelkezésben kerül konkrétan nevesítésre. Új elemként jelenik meg továbbá, hogy a törvény az uniós csatlakozás előtti időszak szabályozásához hasonlóan ismételten megadja a lehetőséget ezen termékek gyártóberendezéseinek adómentes alkohollal történő tisztításához is. A „galenusi készítmények” nevesítése pedig a vonatkozó szakmai törvénnyel, a 2005. évi CXV. törvénnyel való összhang megteremtése érdekében törlésre kerül.

A 86. §-hoz

A törvény egyértelműsíti, hogy a Magyarországon az alkohol teljes denaturálását csak a hazai (nemzeti) denaturálószerekkel lehet elvégezni. Csak az így denaturált alkohol tekinthető teljesen denaturált alkoholnak, s mentesíthető belföldön az adó alól.

A 87. §-hoz

Megteremti a lehetőségét annak, hogy az etilalkoholt előállító szeszüzemek kereskedelmi célra szerezhessenek be máshol előállított etilalkoholt. Ezt indokolja a magyar szeszpiacon az utóbbi időben tapasztalt, a beinduló bioetanol beindulásával összefüggő időszakos hiány, amit az italgyártók más tagállamból importtal tudnak csak áthidalni. Célszerűbb ilyenkor a szeszüzemek jól ellenőrzött értékesítési csatornáin keresztül eljuttatni az italgyártókhoz az alapanyagot, a többszereplős, nehezebben ellenőrizhető beszerzésekkel és forgalmazásokkal szemben. Ehhez az kell, hogy a szeszüzemek számára a kereskedelmi célú beszerzés is megengedett legyen ésszerű korlátok között, a saját termelés 25%-áig.

A 88. §-hoz

A törvény az áfa-kulcs csökkentés jövedékiadó-emeléssel való kompenzálását eredményező adómérték-változásokat tartalmazza a sörre. Az új jövedékiadó-mérték az átlagárak szintjén számított áfa-tartalom alapján került meghatározásra.

A 89. §-hoz

A törvény a kisüzemi sörfőzdék esetében eltörli a jövedéki ügyintéző alkalmazásának kötelezettségét az adóraktári engedély feltételeként, azonosan a kis bortermelőkre és a bérfőzdékre már jelenleg is érvényesülő szabályozással.

A 90. §-hoz

A törvény az Európai Unió által meghatározott minimumszinten, 0 Ft-ban állapítja meg a szőlőbor adóját.

A 91. §-hoz

A törvény szövegpontosítást tartalmaz azzal összefüggésben, hogy boradóraktári engedély már nem lesz kérhető a szőlőbor előállítására, csak egyszerűsített adóraktári engedély.

A 92. §-hoz

A törvény szerint 2006. január 1-jétől szőlőbor előállítása és tárolása egységesen, az előállított szőlőbor mennyiségétől függetlenül egyszerűsített adóraktári engedély birtokában végezhető, csak ilyen engedély kérhető.

A törvény a pincekönyv hitelesítésének egyszerűbb, az ügyfeleket kímélő módjának lehetőségét teremti meg azáltal, hogy a módosítás alapján a hitelesítést nem az adóraktári engedélyt kiadó hatóság (regionális jövedéki parancsnokság), hanem az ügyfelek által jobban elérhető helyi vámhivatalok (regionális jövedéki központok) végezhetik.

A 93. §-hoz

Az egyszerűsített boradóraktárakban a készletfelvétel eljárási rendjét a többi adóraktáréval azonosan szabályozza a törvény. A készletfelvételt az egyszerűsített adóraktár-engedélyes végzi, a vámhatóság jelenlétében és ellenőrzése mellett.

A 94. §-hoz

A törvény szerint 2006. január 1-jétől csak az egyéb borra kell a szigorúbb feltételeket támasztó boradóraktári engedélyt kérni. A törvény az ezzel kapcsolatos módosításokat vezeti át.

A 95-96. §-hoz

A törvény az áfa-kulcs csökkentés jövedékiadó-emeléssel való kompenzálását eredményező adómérték-változásokat tartalmazza a pezsgőre és a köztes alkoholtermékre. Az új jövedékiadó-mérték az átlagárak szintjén számított áfa-tartalom alapján kerültek meghatározásra.

A 97-98. §-hoz

A törvény az áfa-kulcs csökkenés jövedéki adóban való ellentételezésén felül a cigaretta, a finomra vágott fogyasztási dohány, valamint az egyéb fogyasztási dohány esetében további adóemelést is tartalmaz. A cigarettákra az áfa-kulcs csökkenés jövedéki adóban való ellentételezésén felül - az EU minimumszinthez való közelítés céljából - 7,5 százalékos adótartalom-növekedésnek megfelelő adóemelésre is sor kerül, melynek hatása a fogyasztói árakra 6,8 százalék körüli. Változik a cigaretta adóminimuma is az adóváltozások hatásainak átvezetésével, valamint amiatt, hogy adóminimumként a legkelendőbb cigaretta adótartalmának 97,5 százalékos mértéke helyett 98,5 százalékos mérték kerül figyelembe vételre. A finomra vágott fogyasztási dohányok esetében - a cigaretta és a finomra vágott fogyasztási dohány adószintje közelítése céljából - az áfa-kompenzáción felüli, a cigarettákéhoz igazított adóemelésre kerül sor. A pipadohányok jövedéki adója az áfa-kompenzáláson felül további 4 százalékponttal nő (23 százalékos adótartalom-növekedés), továbbá a finomra vágott fogyasztási dohányokéval azonos adóminimum is bevezetésre kerül.

A 99. §-hoz

A törvény szerint a szabadforgalomból visszaszállított dohánygyártmány után az adót már nemcsak az adóraktár engedélyese, hanem az importáló és a bejegyzett kereskedő is visszaigényelheti, és nem csak a minőségi kifogás, lejárt szavatosság, illetve jogszabályváltozás miatti visszáruzásra lekorlátozva.

A 100. §-hoz

A biodízelre is kiterjed az üzemanyagok esetében érvényesülő azon szabály, mely szerint minden olyan esetben, ha a forgalmazás nem üzemanyagtöltő állomáson keresztül történik, ahhoz jövedéki engedélyt kell kiváltani.

A törvény a jövedéki engedély megszűnését követően a készleten maradt jövedéki termék vámhatósági felügyelet mellett végzett eladására kimondja, hogy az nem tekintendő jövedéki engedélyes tevékenységnek, ezáltal megteremti a szabályozott, jogszerű módját az ilyen készletek értékesítésének.

A 101. §-hoz

A törvény az ásványolajtermékek forgalmazásához szükséges jövedéki engedély feltételeit módosítja, teszi életszerűbbé. Eszerint nem kell az 500 m3-es tárolótartály követelményt arra a telephelyre teljesíteni, ahol kizárólag csak kiszerelt ásványolajtermékeket forgalmaznak.

A törvény szerint szőlőborral kapcsolatos jövedéki engedélyes kereskedelemhez az eddigiektől eltérően nem kell jövedéki biztosítékot nyújtani.

A 102. §-hoz

Tekintettel arra, hogy a felhasználói engedélyes kiszerelhet 5 liter/5 kilogrammnál kisebb kiszerelésben is egyéb ellenőrzött ásványolajat és megfigyelt termékek közül üzemanyag-adalékot, a törvény a felhasználói engedélyest is megjelöli, mint akitől a jövedéki engedélyes kereskedő is beszerezhet.

A törvény a biodízel és az 5 liter vagy annál kisebb kiszerelésű üzemanyag-adalék kereskedelmi forgalmazását is megengedi, de csak abban az esetben, ha azok adózott termékek.

A 103. §-hoz

A törvény a nem jövedéki engedélyes kereskedőknek is lehetővé teszi, hogy felhasználói engedélyestől szerezzenek be jövedéki termékeket. Ezek a termékek gyakorlatilag - a törvény egyéb rendelkezéseinek figyelembevételével - az 5 liter/5 kilogramm vagy annál kisebb kiszerelésű egyéb ellenőrzött ásványolajat, vagy az adózott biodízelt és az adózott 5 liter vagy annál kisebb kiszerelésben forgalmazott üzemanyag-adalékot jelenthetik.

A törvény a biodízel üzemanyagkutaknál való forgalmazására is előírja - azonosan a hagyományos üzemanyagra vonatkozó szabályhoz - a biodízel magyar szabványnak való megfelelésének követelményét.

A 104. §-hoz

A vámhatóság jövedéki ellenőrzéseinek eredményesebb lefolytatásához a módosítás törvényi szinten külön előírja az ellenőrzöttek együttműködési kötelezettségét, amely kiterjed arra is, hogy az ellenőrzést gátló körülmény elhárítását az érintetteknek biztosítaniuk kell.

A 105. §-hoz

Az adózás alóli elvonás esetei között a törvény általánosabban, s ezáltal minden esetre kiterjedően fogalmazza meg a vámmentesen behozott termékekkel való visszaéléseket. Eszerint a vámmentesség alapjául szolgáló, a vámjogszabályokban részletesen meghatározott jogcímektől eltérő bármilyen felhasználása, birtokolása a vámmentesen behozott termékeknek ilyennek minősül, és a legszigorúbb jövedéki bírság érvényesíthető rájuk.

Tekintettel arra, hogy adóraktárban is előállítható megfigyelt termék, e termékekre az adóraktárban feltárt készlethiány esetében is ki kell vetni a jövedéki bírságot. A törvény ezt a kiegészítést tartalmazza.

A 106. §-hoz és 108. §-hoz

A borhamisítások jövedéki bírsággal szankcionálhatók. Ez azonban kettős szankcionálást eredményezne, mivel ugyanezen esetekre a hatályos bortörvény alapján is kivethetők bírságok. A módosítás a két törvény ezen koherencia zavarát, a kettős szankcionálást szünteti meg azáltal, hogy csak azok az esetek maradnak jövedéki bírsággal szankcionálhatók, amelyekre a bortörvény alapján minőségvédelmi bírság kiszabására nincs mód.

A 107. §-hoz

A törvény szigorítja és az adózás rendjéről szóló törvény rendelkezéseihez igazítja a jövedéki terméket forgalmazó nagy- és kiskereskedésekre vonatkozó üzletbezárási szabályokat. A jövedéki nagykereskedő helyisége az eddigi lehetőségeken túl akkor is bezárásra kerül, ha a jövedéki termék eredetét, származását hitelt érdemlően nem tudja bizonyítani. A borhamisítás visszaszorítását és elsősorban a vendéglátóegységek nagyobb szankcionálhatóságát célozza, hogy a jelenlegi 90 liter helyett már 2 liter adózatlan, illetve hivatalos zárral el nem látott bortétel esetében is sor kerülhet üzletbezárásra.

A 109. §-hoz

A törvény a Jöt. jogharmonizációs záradékát aktualizálja, az Európai Közösségek jövedéki törvénnyel kapcsolatban álló jogszabályainak felsorolását pontosítja.

Negyedik rész

VI. Fejezet

A helyi adókról szóló 1990. évi C. törvény módosítása

Általános indokolás

A törvény - 2006. január 1-jei hatállyal - a helyi adókról szóló 1990. évi C. törvény (a továbbiakban: Htv.) iparűzési adóalapra vonatkozó rendelkezését akképp módosítja, hogy a külföldön tevékenységet végző vállalkozások számára biztosítja a kétszeres adófizetés elkerülését. A törvény záró rendelkezésében ugyanakkor szerepel az iparűzési adó 2007. december 31-ével való megszüntetése, illetve az a szándék, hogy az iparűzési adó adórendszerből való kivezetése miatt elmaradó bevétel pótlásáról 2006. december 31-ig megalkotandó külön törvény rendelkezik.

Részletes indokolás

A 110. §-hoz

A hatályos szabályozás szerint az iparűzési adóra nem terjednek ki a kettős adóztatást kizáró egyezmények, lévén, hogy az adó nem a jövedelmet vagy a vagyont terheli, hanem közvetlen adóként - a sajátos adóalap-megállapítási szabályokból eredően - a hozzáadott értéktől magasabb a bruttó termelési értéktől pedig alacsonyabb értéket. A törvény értelmében a Htv. 2006. január 1-jétől hatályos módosítása lehetővé teszi a külföldi telephelyen végzett tevékenységből származó iparűzési adóalap kiemelését (csökkentését) a Magyarországon adóztatható adóalapból, ha a vállalkozónak - gazdasági tevékenysége után - a külföldi telephely szerinti önkormányzat számára kellett adót fizetni. Az adóalap csökkentése mindazonáltal csak az összes iparűzési adóalap legfeljebb 90 százalékáig terjedhet, mellyel a szabályozás azt ismeri el, hogy a magyarországi székhelyen akkor is folyik gazdasági tevékenység, ha az összes árbevétel külföldön végzett tevékenység ellenértékeként áll elő.

Ötödik rész

VII. fejezet

Az adózás rendjéről szóló 2003. évi XCII. törvény módosítása

Általános indokolás

Az adózás rendjéről szóló 2003. évi XCII. törvény (a továbbiakban: Art.) 2005. nyarán tartalmában és terjedelmét illetően is jelentős módosításon ment át (2005. évi LXXXV. törvény), ezért e törvény döntő részben pontosító, a jogalkalmazást elősegítő, a jogértelmezést könnyítő, kisebb jelentőségű módosításokat tartalmaz.

Részletes indokolás

A 111-112. §-hoz

Az adókról, járulékokról és egyéb költségvetési befizetésekről szóló törvények módosításáról szóló 2004. évi CI. törvény 187.§-a és 188. §-a 2005. január 1. napjától csupán a gazdasági társaság, egyesülés és a közhasznú társaság esetében tette kötelezővé a szervezeti képviselő, azaz a vezető tisztségviselő adóazonosító számának bejelentését az állami adóhatósághoz. A törvény az adózók adminisztratív terheinek csökkentése érdekében más adózókhoz hasonlóan a gazdasági társaság, egyesülés és a közhasznú társaság esetén sem írja elő a szervezeti képviselő adóazonosító száma bejelentésének kötelezettségét, így a nem magánszemély adózónak a rá vonatkozó jogszabály szerinti képviselőjével kapcsolatos adat-bejelentési kötelezettsége egységesen a képviselő nevének és lakóhelyének bejelentésére terjed ki.

Tekintettel arra, hogy a könyvvizsgálat nem kizárólag gazdasági társaság tevékenységére, hanem egyéb adózók tevékenységére is irányulhat, a törvény az Art. 16. § (3) bekezdés c) pontjának rendelkezését is pontosítja, eszerint ha az adózó könyvvizsgálatát végző személy gazdálkodó szervezet, akkor a gazdálkodó szervezet könyvvizsgáló elnevezését és székhelyét, valamint a könyvvizsgálatért személyében is felelős természetes személy nevét, lakóhelyét az adóhatósághoz be kell jelenteni.

Az adminisztrációs terhek csökkentését célozza a törvény azon rendelkezése is, mely szerint ha a gazdasági társaság vagy egyesülés tulajdonosa az Art. 17. § (3) bekezdésében meghatározott időpontban még nem rendelkezik adóazonosító jellel, akkor az adóazonosító jel képzéséhez szükséges nyomtatványt elegendő a bejelentésre előírt időpontban előterjeszteni az állami adóhatósághoz.

A 113. §-hoz

A rendelkezés megszüntetve a hatályos szabályozás indokolatlan megszorítását, valamennyi magánszemélyt mentesít az állami adóhatóság felé teljesítendő bejelentési kötelezettség alól, ha kizárólag termőföld művelési ágú földterület bérbe-, haszonbérbe adása miatt válik az általános forgalmi adó alanyává.

A 114. §-hoz

A törvény pontosítja az adatszolgáltatás alapján történő adóhatósági adómegállapítás szabályait. Amennyiben az adózó az adómegállapítással kapcsolatban a törvényes határidőn belül észrevételt tesz és az adóhatóság az abban foglaltaknak helyt adva a korábbi adómegállapítást módosítja, a megállapított adókülönbözet megfizetésének, illetőleg az adóvisszatérítés kiutalásának határideje a módosított adómegállapítás kézbesítésétől számított 15 nap. A hatályos rendelkezésben a fizetési kötelezettség teljesítésére vonatkozó határidő-előírás nem szerepel.

A 115. §-hoz, a 116. § (1) bekezdéséhez és a 199. §-hoz

Az Art. módosításáról szóló 2005. LXXXV. törvény 2006. január 1-jétől az egyéni adó- és járuléknyilvántartás kialakítása érdekében a munkáltatók és a kifizetők terhére egy egységes, személyre lebontott adatok feltüntetésével havonta, a tárgyhót követő hó 12-éig elektronikus úton vagy gépi adathordozón teljesítendő bevallási kötelezettséget vezet be az adó-, illetőleg a társadalombiztosítási kötelezettséget eredményező, magánszemélyeknek teljesített kifizetésekkel, juttatásokkal összefüggésben. Ezzel egyidejűleg megszűnik a kifizetők, munkáltatók (egyéni vállalkozók) nyugdíjbiztosítási igazgatási szervek részére közvetlen módon teljesített adatszolgáltatási kötelezettsége, illetőleg az adóévet követő január 31-ig teljesítendő éves adatszolgáltatási kötelezettsége.

A törvény meghatározza a havi részletező bevallásban feltüntetendő adatokat, amelyek az adókötelezettségek teljesítésének ellenőrzéséhez, illetőleg a társadalombiztosítási (nyugdíjbiztosítási és egészségbiztosítási) ellátásokra való jogosultság megállapításához szükségesek. A törvény - a korábban meghirdetettekhez képest - ezen adatokkal kapcsolatos pontosításokat tartalmaz, ezzel összefüggésben - a felsorolás számozásának változása miatt - szükségessé vált az azokra történő hivatkozás módosítása is az Art. 52. § (7) bekezdésében.

A törvény a módosított bekezdések szövegét teljes egészében tartalmazza, ezért a korábban e szakaszokat módosító 2005. LXXXV. törvény 8. § (1) bekezdése és 13. § (3) bekezdése nem lép hatályba.

A 116. § (2) bekezdéséhez

Az Art. 52. §-a kiegészül egy új (14) bekezdéssel, amely a Mezőgazdasági és Vidékfejlesztési Hivatal által kifizetett támogatásokkal kapcsolatos adatszolgáltatási kötelezettségről rendelkezik. A Mezőgazdasági és Vidékfejlesztési Hivatal ezen adatszolgáltatási kötelezettségét korábban az Art. 3. számú melléklet A/I. pontja alapján teljesítette, mivel azonban e jogszabályhely 2006. január 1-jétől hatályát veszti, szükséges az Art. 52. §-ának kiegészítése.

A 117. §-hoz

Az Art. hatályos szabályai szerint az adóhatóság negyedévente közzéteszi azoknak az adózóknak a nevét (elnevezését), lakóhelyét, székhelyét, telephelyét, a megállapított adóhiány és jogkövetkezmény összegét, akiknek (amelyeknek) a terhére az előző negyedév során kiemelkedően nagy - a magánszemélyek esetében 10 millió, más adózók esetében 100 millió forintot meghaladó - összegű adóhiányt állapított meg, függetlenül attól, hogy az adózó e tartozását később megfizette-e.

A törvény ösztönözve az adózókat az önkéntes teljesítésre, az említett adatok közzétételét csak abban az esetben teszi lehetővé, ha az adózó az adóhiányt megállapító határozatban előírt összeget a határozatban megállapított határidőben, illetőleg az adóhatóság külön felhívására nem fizette meg.

A 118. §-hoz

A magánnyugdíjpénztári tagdíjfizetéssel kapcsolatos ellenőrzési és végrehajtási feladatokat az állami adóhatság a hatályos szabályok szerint a pénztár megkeresése alapján soron kívül köteles teljesíteni. Mivel azonban a gyakori, jellemzően kis összeg behajtására irányuló megkeresések azonnali teljesítése az adóhatóság szűkös kapacitásait rendkívüli módon leterheli, a módosítás a soron kívüliség követelményét eltörli. Az adóhatóság a megkereséseket a társadalombiztosítás ellátásaira és a magánnyugdíjra jogosultakról szóló 1997. évi LXXX. törvény 51. §-ában meghatározott feltételekkel teljesíti.

Az Art. hatályos szabályai szerint az állami adóhatóság jár el minden költségvetési támogatással kapcsolatos ügyben, feltéve, ha törvény nem utalja más hatóság vagy adóhatóság hatáskörébe. A lakáscélú támogatás azonban - tekintettel az Art. tárgyi hatályát meghatározó rendelkezésre - nem minősül az Art.-ben meghatározott költségvetési támogatásnak, figyelemmel arra, hogy a törvény hatályát meghatározó rendelkezés egyértelműen csak azokat a költségvetési támogatásokat vonja az Art. szabályozási körébe, amelyek megállapítása, beszedése, végrehajtása, visszatérítése, kiutalása vagy ellenőrzése az adóhatóság hatáskörébe tartozik. Ebből következően ahhoz, hogy ezen támogatás típus tekintetében az állami adóhatóság bármilyen eljárás lefolytatására jogosult legyen az Art.-ben erre vonatkozó speciális hatásköri szabály előírása szükséges.

Minthogy az állami adóhatóság hatáskörét nem célszerű kiszélesíteni olyan feladatokkal, amelyek jellemzően polgári jogi jogviszonyból eredő követelések érvényesítésére irányulnak, a törvény az állami adóhatóság alaptevékenységéhez igazodva, a támogatások jogszerű igénybevételét igazoló számlák tekintetében írja elő az adóhatóság ellenőrzési kötelezettségét.

A 119. §-hoz és a 122. §-hoz

Az általános forgalmi adóról szóló törvény szerint 2006-tól módosul az új közlekedési eszköznek minősülő motorkerékpárt beszerző személy esetén az adómegállapítás módja, a vámhatóság kivetéssel állapítja meg az áfát. Ennek megfelelően indokolt az Art.-nak a vámhatóság hatáskörét szabályozó rendelkezését is módosítani.

A 120. §-hoz

Az adózók jogbiztonsága és az adóigazgatási eljárások elhúzódásának megakadályozása érdekében adóhatósági ellenőrzések lefolytatására nyitva álló határidőt, illetőleg az annak meghosszabbítására vonatkozó előírásokat az adózás rendjéről szóló törvény részletesen szabályozza. A gyakorlatban számos esetben előfordul, hogy a tényállás alapos felderítéséhez valamely külföldi adóhatóság megkeresése válik szükségessé, ami a válasz megérkezéséig az ellenőrzési határidő többszöri - a felettes szerv, illetőleg a pénzügyminiszter által történő - meghosszabbítását is indokolttá teheti.

A törvény ennek elkerülése érdekében kimondja, hogy ha az adóhatóság valamely adókötelezettség megállapításához szükséges tény vagy körülmény tisztázása érdekében a kettős adózás elkerüléséről szóló egyezmények, illetőleg az Európai Közösség adóügyi együttműködési szabályai alapján külföldi adóhatóságot keres meg, az értesítés kézbesítésétől a külföldi adóhatóság válaszának megérkezéséig eltelt időtartam a megkereséssel érintett adó, illetőleg költségvetési támogatás tekintetében az ellenőrzés határidejébe nem számít bele. Garanciális szabályként a törvény előírja, hogy a megkeresésről és az ellenőrzés szüneteléséről az adózót a megkereséssel egyidejűleg értesíteni kell.

A 121. §-hoz

A 2001/115/EK tanácsi irányelv rendelkezései szerint, „amennyiben ellenőrzés céljából szükséges, a tagállamok előírhatják a területükön teljesített termékértékesítésről vagy szolgáltatásnyújtásról kiállított számláknak, és az adóalanyok által a területükön kapott számláknak a nemzeti nyelvükre történő lefordítását.” Ebből következik, hogy egyetlen tagállam sem írhatja elő kötelező jelleggel saját nyelvének használatát a számlázás során, így a fentiekkel összefüggésben a számviteli és az áfa-törvény vonatkozó rendelkezéseinek módosítása vált szükségessé. Tekintettel azonban arra, hogy az adóhatóságnak az ellenőrzés lefolytatása során szüksége lehet az idegen nyelvű számla vagy bizonylat tartalmának megismerésére, a törvény az ellenőrzés megkönnyítése érdekében előírja, hogy az adójogi tényállás tisztázásához szükséges idegen nyelvű számlát, egyszerűsített számlát, bizonylatot az adózónak felhívásra magyar nyelven is rendelkezésre kell bocsátania. Annak érdekében, hogy az adózó a fordítás átadásának késedelmes teljesítésével az ellenőrzés határidőben történő lefolytatását ne hiúsíthassa meg, a törvény kimondja, hogy a felhívástól a kötelezettség teljesítéséig eltelt időtartam az ellenőrzési határidőbe nem számít bele.

A 123. §-hoz

A felettes szerv felügyeleti jogkörében eljárva a jogszabálysértő határozatot, önálló fellebbezéssel megtámadható végzést (intézkedést) megváltoztatja, megsemmisíti, illetőleg amennyiben indokoltnak látja, új eljárás lefolytatását is elrendelheti vagy az elsőfokú adóhatóságot eljárás lefolytatására utasítja. Az új eljárásra utasítás természetesen a felettes szerv megítélésének függvénye, de a hatályos rendelkezés - félreérthető módon - az új eljárás elrendelésére, mint a határozat megsemmisítéséhez kapcsolódó, minden esetben szükséges következményre utal. A törvény ezért a rendelkezés pontosításával egyértelművé teszi, hogy az új eljárásra utasítás nem minden esetben következménye a határozat megsemmisítésének, csak ha a felettes szerv döntése alapján a tényállás további tisztázása szükséges.

A 124. §-hoz

Számos esetben előfordul, hogy az adóhatóságnak huzamosabb ideig külföldön tartózkodó, például külföldön munkát vállaló személytől kell adótartozást beszednie, ugyanakkor a magyar adóhatóságok végrehajtási cselekményeket kizárólag a Magyar Köztársaság területén foganatosíthatnak. A tartozások mielőbbi beszedése érdekében a rendelkezés kiterjeszti a kötelezettség külföldön történő érvényesítésére közbeszerzési eljárás keretében jogot szerző szervezet (jelenleg a Sigma Rt.) eljárási jogosultságát a 183 napot meghaladóan külföldön tartózkodó belföldi illetőségű személyekre is. Az törvény továbbá nem csak az adótartozásokra, hanem valamennyi adók módjára behajtandó tartozásra nézve lehetővé teszi, hogy azok beszedésében a Sigma Rt. közreműködjön.

A 125. §-hoz

A csődeljárásról, a felszámolási eljárásról és a végelszámolásról szóló 1991. évi XLIX. törvény (a továbbiakban: Csődtv.) 38. §-ának (1) bekezdése szerint a felszámolás kezdő időpontjában folyamatban levő végrehajtási eljárásokat a végrehajtást foganatosító hatóságnak haladéktalanul meg kell szüntetnie, így törvény különös rendelkezése alapján az adóssal szemben az adótartozás érvényesítésére szolgáló adóvégrehajtás alkalmazása a felszámolási eljárás alatt, illetőleg ha a felszámolási eljárás eredményeként az adós megszűnik, a felszámolási eljárást követően is kizárt. A felszámolási eljárás kezdőidőpontja a végrehajtási eljárások megszüntetése szempontjából a Csődtv. hatályos rendelkezése szerint az adós felszámolását elrendelő végzés jogerőre emelkedésének napja. A jelenlegi joggyakorlat egységes abban, hogy az adótartozás végrehajtásához való jog elévülését az adótartozás, mint pénz- vagy pénzben kifejezett vagyoni követelés felszámolási eljárásban történő érvényesítése megszakítja. A törvény a felszámolási eljárásban történő igényérvényesítés esetére az adótartozás végrehajtásához való jog elévülésének megszakadására és nyugvására önálló szabályt fogalmaz meg, mely szerint az adótartozás végrehajtásához való jog elévülését az adózó felszámolását elrendelő végzés közzététele megszakítja és az elévülés az ezt követő naptól a felszámolás befejezéséről szóló végzés közzététele napjáig nyugszik. A felszámolás befejezéséről szóló végzés meghozatalára a Csődtv. 60. § (1) és (2) bekezdése szerint a felek egyezségkötése, illetve a fizetésképtelen adós jogutód nélküli megszüntetése esetén kerülhet sor. Utóbbi esetben az adótartozás végrehajtásához való jog elévülésének különös jelentősége az adó megfizetésére kötelezett vonatkozásában van. A végzés közzétételének fogalmára a Csődtv. rendelkezése alkalmazandó, tehát a végzés Cégközlönyben való közzétételét értékeli a törvény az elévülés szempontjából jelentős jogi tényként.

A jogbiztonság követelményét szem előtt tartva a törvényben szereplő elévülési szabályhoz átmeneti rendelkezés is társul, mely az Art. 164. §-ának (6) bekezdése első mondatában foglalt, az adótartozás végrehajtásához való jog elévülésének kezdő időpontját meghatározó rendelkezéssel összhangban kimondja, hogy az adótartozás végrehajtásához való jog elévülésére vonatkozó új rendelkezést csak a törvény hatálybalépését követően esedékessé váló adótartozás végrehajtásához való jog elévülésére kell alkalmazni.

A 126. §-hoz

A törvény pontosítja a be nem jelentett alkalmazott fogalmát, tekintettel arra, hogy a korábbi meghatározásban hivatkozott jogszabályi rendelkezés [Tbj. 44. § (5) bekezdés] hatályát veszti.

Az Art. 31. § (2) bekezdésében a munkáltatók és a kifizetők számára adó és/vagy társadalombiztosítási kötelezettséget eredményező, magánszemélynek teljesített juttatások, kifizetések tekintetében előírt havi bevallási kötelezettség a kifizetéssel, juttatással összefüggésben keletkező valamennyi adó- és járulékkötelezettségre kiterjed. Tekintettel arra, hogy ebbe a körbe beletartozik a vállalkozói járulék is, a bevallási kötelezettség e járulékfajtára is kiterjed. Minthogy azonban az Art. hatályos járulék-meghatározása nem tartalmazza a vállalkozói járulékot, az erre vonatkozó bevallási kötelezettség nem vezethető le. A törvény kiegészíti az Art. járulékfogalmát a vállalkozói járulékkal, teljes körűvé téve ezzel a bevallási kötelezettség terjedelmét.

A 127. §-hoz

A törvény a jogharmonizációs ügyek intézéséről szóló, 2005-ben módosított IM irányelvben foglaltaknak megfelelően kiegészíti a törvény jogharmonizációs záradékát.

A 128. §-hoz

Az Art. mellékleteinek módosításáról szóló technikai rendelkezés.

Hatodik rész

A társadalombiztosítás pénzügyi alapjait megillető egyes befizetéseket érintő módosítások

VIII. fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A járulékrendszer átalakítása megvalósítja a méltányos és arányos közteherviselés elvének érvényesülését az egészségbiztosítási ellátások finanszírozásában. E cél elérése érdekében a törvény kiterjeszti a fizetési kötelezettséget olyan jövedelmekre is, amelyek korábban nem képeztek járulékalapot. Azáltal, hogy minden egészségügyi szolgáltatást igénybe vevő személy után történik befizetés - mely kiadások a központi költségvetést terhelik - megvalósul a nemzeti kockázatközösség. Az adótörvények módosításához igazodva a járulékalap kiegészül az adóköteles béren kívüli juttatással, módosul az egyéni vállalkozó járulék- és magán-nyugdíjpénztári tagdíjfizetési és bevallási kötelezettsége. A magán-nyugdíjpénztári törvénynek a magán-nyugdíjpénztári tagságra kötelezett pályakezdő, és a magánnyugdíjpénztárhoz önkéntes döntéssel csatlakozó természetes személy fogalmának átalakításával összhangban módosulnak a Tbj. ezen meghatározásai is.

Részletes indokolás

A 129-134. §-hoz, 138. §-hoz és a 139. §-hoz

A törvény értelmében a járulékalapot képező jövedelmek köre kiegészül az adóköteles béren kívüli juttatással. Az adóköteles béren kívüli juttatás adóalapként megállapított értékének személyi jövedelemadóval növelt összege után 29 százalékos társadalombiztosítási járulékot kell megfizetni, a biztosítottat e jövedelem után nem terheli járulékfizetési kötelezettség.

A magán-nyugdíjpénztári törvény átalakítja a pénztári tagságra kötelezettek és az önkéntes pénztári tagság feltételeit, ennek megfelelően szükséges módosítani a Tbj. fogalom-meghatározásait is. Az új feltételrendszer csak a törvény hatálybalépését követően létrejött biztosítási jogviszonyok vagy megállapodások esetén érvényesülhet.

A harmadik állam állampolgára biztosítási kötelezettsége és járulékfizetési kötelezettsége ellenére várhatóan nem szerez nyugellátásra jogosultságot magyarországi munkavégzése alapján. Ezért indokolt e személyt a biztosítási kötelezettség alól mentesíteni. Magyarországi tartózkodása alatt azonban bármikor felmerülhet egészségbiztosítási ellátásra való igénye, ezért a nem biztosított harmadik állambeli személy 15 százalék egészségbiztosítási járulékot köteles fizetni, melynek alapján az egészségbiztosítási ellátások teljes körére jogosulttá válik. A törvény meghatározza, hogy ezen személy járulékfizetési, bevallási és adatszolgáltatási kötelezettségét milyen határidőig teljesíti.

A törvény értelmében a társadalombiztosítási járulék mértéke 29 százalékról 2007-ben 3 százalékkal, 2009-ben további 2 százalékkal csökken. 2007-ben a 26 százalék társadalombiztosítási járulékból 17 százalék a nyugdíjbiztosítási járulék, 9 százalék az egészségbiztosítási járulék, 2009-ben a 24 százalék társadalombiztosítási járulékból 16 százalék a nyugdíjbiztosítási járulék, 8 százalék az egészségbiztosítási járulék.

A központi költségvetés a hatályos szabályok értelmében garanciát vállal a társadalombiztosítási ellátások finanszírozásáért. A Tbj. 26. § (5) bekezdésére vonatkozó törvény ezen nem változtat, ugyanakkor meghatározva e kötelezettség konkrétumait kimondja, hogy az állam járulékot fizet azon személyek egészségügyi természetbeni ellátásáért, akik külön járulékfizetés nélkül vehetik igénybe ezen ellátásokat.

A törvény a Tbj. 26. § (7) bekezdését kiegészíti a borravaló után fizethető nyugdíjbiztosítási járulék bevallásának és befizetésének határidejére, valamint a befizetett járulék alapjának és összegének adatszolgáltatására vonatkozó rendelkezéssel.

A 135. §-hoz

Az egyéni vállalkozó járulékbevallási kötelezettsége az adózás rendjéről szóló törvény szerint havi gyakoriságú. Ehhez igazodva a törvény módosítja egyéni vállalkozó bevallási kötelezettségére vonatkozó jogszabályi hivatkozást és megállapítja az egyéni vállalkozó havi járulékfizetési kötelezettségét.

A 136. §-hoz

A törvény meghatározza, hogy az 5. § (3) bekezdése szerint biztosított személy bevallási kötelezettségének, továbbá a befizetett járulék alapjára és összegére vonatkozó adatszolgáltatási kötelezettségének milyen határidőig köteles eleget tenni.

A 137. §-hoz

A törvény értelmében a magánnyugdíjpénztári tagdíjfizetésre kötött megállapodás megszűnésével egyidejűleg a társadalombiztosítási nyugellátásra megkötött megállapodás is megszűnik.

A 140-141. §-hoz

Tekintettel az adó- és járulék-nyilvántartási rendszer átalakítására és a havi bevallási kötelezettség bevezetésére, a foglalkoztatói adminisztráció növelésének elkerülése érdekében indokolt a Tbj. 51. §-ában meghatározott tagdíjbevallási kötelezettséget az új szabályokkal összhangba hozni.

A törvény pontosan meghatározza a havi részletező bevallásban feltüntetendő adatokat. A tagdíjbevallás adattartalmát a teljesítési és az egyeztetési lehetőség megkönnyítése érdekében az egyéni járulékbevallás tartalmával azonosan indokolt szabályozni. Ezzel mind a pénztárak, mind az adóhatóság eljárása egyszerűbbé válik az ellenőrzések tekintetében.

A törvény egyéb eljárási határidőket is meghatároz, amely a pénztárak és adóhatóság közötti intézkedések eredményességét növeli. A meg nem fizetett tagdíj behajtása érdekében szükséges, hogy a magánnyugdíjpénztárnak a bevallás helyesbítésére, a tagdíj megfizetésére vonatkozó iratai a hivatalos iratok kézbesítési szabályai szerint kerüljenek postázásra.

IX. Fejezet

Az egészségügyi hozzájárulásról szóló 1998. évi LXVI. törvény módosítása

Részletes indokolás

A 142-146. §-hoz

A törvény szerint a százalékos mértékű egészségügyi hozzájárulás-fizetési kötelezettség - a mai szabálytól eltérően - a kifizető mellett főszabályként a magánszemélyt is terheli.

A magánszemély 4 százalékos mértékű egészségügyi hozzájárulás-fizetési kötelezettsége az Szja. törvény szerinti külön adózó, bevallási kötelezettség alá eső jövedelmekre terjed ki, így a jövőben a magánszemélynek fizetési kötelezettsége keletkezik a vállalkozásból kivont jövedelem, az értékpapír-kölcsönzésből származó jövedelem, az árfolyamnyereségből származó egymillió forintot meghaladó jövedelem után.

A magánszemély fizetési kötelezettsége mindaddig fennáll, amíg a tárgyévben a biztosítási jogviszonya alapján a foglalkoztatója által, illetőleg a Tbj. 39. § (2) bekezdés alapján megfizetett egészségbiztosítási járulék, valamint az egyes külön adózó jövedelmek után megfizetett százalékos mértékű egészségügyi hozzájárulás együttes összege el nem éri a négyszázezer forintot.

Az egészségügyi hozzájárulás-fizetési felső határt meghaladó kifizetések elkerülése érdekében a törvény rendelkezik arról, hogy az a magánszemély, aki a hozzájárulás-fizetési felső határt elérte vagy azt feltehetően eléri, illetőleg aki az egészségügyi hozzájárulást a felső határig megfizette, erről nyilatkozatot tehessen a kifizető részére. Ha a magánszemély a százalékos mértékű egészségügyi hozzájárulást a fizetési felső határt meghaladóan fizette meg, a túlfizetést az Art. rendelkezései szerint, a tárgyévre vonatkozó adóbevallásban igényelheti vissza.

Új szabályként jelenik meg, hogy mentesség vonatkozik arra a jövedelemre, amely után az adót nem kell megállapítani és/vagy megfizetni, továbbá az ingatlan bérbeadásából származó jövedelemre, ha a bérbeadó a tulajdonában álló, bérbe adott lakásban lakik, és a lakást nem saját vállalkozása részére adja bérbe.

A módosítás értelmében változnak az egészségügyi hozzájárulás megállapítására, megfizetésére vonatkozó szabályok is, melynek alapján az egyéni vállalkozó havonta köteles megfizetni mind a tételes, mind a százalékos mértékű egészségügyi hozzájárulást. A kifizető, valamint az egyéni vállalkozó százalékos mértékű egészségügyi hozzájárulás-bevallási kötelezettségére az Art. 31. §-ának (2) bekezdése az irányadó.

Hetedik rész

Az önkéntes kölcsönös biztosító pénztárakat és a magánnyugdíjpénztárakat érintő módosítások

X. Fejezet

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

Általános indokolás

Az önkéntes kölcsönös biztosító pénztári törvények módosítása az EU jogharmonizációval összefüggő, egyéb jogszabályi változásokból eredő, valamint a pénztári működés egyszerűsítését szolgáló változtatásokat tartalmaz.

Részletes indokolás

A 147. §-hoz

Az Szja tv. módosításhoz kapcsolódó fogalmat értelmező rendelkezés.

A 148. §-hoz

A rendelkezés lehetővé teszi a munkáltatók számára, hogy a nyugdíjkorhatárt 15 éven belül betöltött személyek részére befizetett munkáltatói hozzájárulást korcsoportonként eltérő mértékben határozzák meg. Nyugdíjkorhatárt betöltött alkalmazottak részére azonban nem juttatható magasabb munkáltatói hozzájárulás, mint a nyugdíjkorhatárt be nem töltött személyek számára.

A 149. §-hoz

A rendelkezés valamennyi önkéntes pénztári típusra kiterjeszti azt a lehetőséget, hogy a tagdíjat nem fizető tag számlájának költségeit a pénztár a hozamból jóváírhatja.

A 150. §-hoz

Összhangba kell hozni a pénztártörvény és a Ptk. szabályait a kedvezményezettek, illetve örökösök esetében.

A 151. §-hoz

A rendelkezés egyszerűsíti a pénztár vezető tisztségviselőivel, ügyvezetővel, kötelező megbízottakkal, alkalmazottakkal kapcsolatos bejelentési és nyilatkozattételi kötelezettséget. A jövőben a más intézmények tisztségviselőihez hasonló tartalmú nyilatkozatot kell tennie a pénztári tisztségviselőinek.

A 152. §-hoz

A rendelkezés a közgyűlés kizárólagos hatáskörébe utalja a könyvvizsgáló megválasztását, valamint pontosítja a jegyzőkönyv és a jelenléti ív formai követelményeit.

A 153. §-hoz

A rendelkezés 30 napos határidőt rendel alkalmazni az ügyvezetővel kapcsolatos bejelentésre.

A 154. §-hoz

A rendelkezés egyszerűsíti a szolgáltatóval kötött szerződéssel kapcsolatos bejelentési eljárást. A szolgáltatói szerződésekben fellelhető hibák, hiányosságok száma, jelentősége az elmúlt évek során jelentősen csökkent, a szerződések kezelésére, nyilvántartására fordított kapacitás nem áll arányban az intézkedés által elérhető előnnyel. Így a letétkezelői szerződés kivételével a szerződések és változások bejelentése a jövőben űrlapon történik.

A 155. §-hoz

A rendelkezés elválasztja egymástól az informatikai rendszer fejlesztőjét és üzemeltetőjét, ez utóbbinak téve csak lehetővé a tárolt adatok megismerését.

A 156. §-hoz

A rendelkezés pontosítja a tagsági jogviszony megszűnése után a tagi követelés átutalásának eljárását. A módosítás révén lehetővé válik az, hogy a tagok követelésük 90 százalékához már a tagsági jogviszony megszűnését követő 10. napig hozzájuthassanak. A követelés fennmaradó összegének átutalása a jogviszony-megszüntetés bejelentésének negyedévére vonatkozó hozam jóváírásához kapcsolódik.

A 157. §-hoz

Európai Uniós irányelvnek megfelelően a rendelkezés biztosítja a pénztárból történő kifizetés esetén is a határon túlra utalás lehetőségét.

A 158. §-hoz

Nem indokolt biztosításmatematikai mérleg elkészítésének és aktuárius alkalmazásának kötelezettségét előírni, amennyiben az időszaki járadékfizetés fedezete kizárólag a tag egyéni számlája.

A 159. §-hoz

A rendelkezés egyszerűsíti a pénztár személyi és tárgyi feltételeiben történt változáshoz kapcsolódó bejelentési eljárást.

A 160. §-hoz

Összefüggésben azzal, hogy a könyvvizsgáló megválasztás az alakuló közgyűlés feladatkörébe kerül, a rendelkezés rögzíti, hogy az alakuló közgyűlésen elfogadott dokumentumokat nem kell könyvvizsgálónak megvizsgálnia.

A 161. §-hoz

A rendelkezés lehetővé teszi, hogy a tartósan 15 fő alatti taglétszámmal rendelkező pénztárak tevékenységi engedélyét a Felügyelet visszavonja.

A 162. §-hoz

A jogszabályszerkesztési előírásoknak megfelelően a 98/49/EK irányelvhez kapcsolódó jogharmonizációs klauzula épül be az Öpt.-be.

XI. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

Általános indokolás

A magán-nyugdíjpénztári törvények módosítása az EU jogharmonizációval összefüggő, illetve egyéb jogszabályi változásokból eredő, valamint a pénztári működés egyszerűsítését szolgáló változtatásokat tartalmaz.

Részletes indokolás

A 163. §-hoz

A rendelkezés egyszerűsíti és pontosítja a belépési szabályokat. A korábbi rendelkezések értelmezése és alkalmazása annak bonyolultsága miatt gyakorlati problémákat okozott. Az új rendelkezések értelmében a Magyarországon első ízben biztosítási jogviszonyt létesítő 35 év alatti személy kötelezően válik pénztártaggá. Önkéntesen léphet magánnyugdíj-pénztárba az a 30 év alatti személy, aki már biztosítási jogviszonyban áll, továbbá a már biztosítási jogviszonyban álló, a Tbj. szerinti harmadik állam állampolgárának, hontalannak minősülő személy, valamint - életkorától függetlenül - aki első ízben létesít Magyarországon ilyen jogviszonyt.

A jogalap nélkül felvett járadék visszafizetésével kapcsolatos eljárásokra a Tbj. mellett más jogszabályok is tartalmaznak előírásokat. Így az eljárási szabályoknál pontosítani kell a megfelelő jogszabályra történő utalást.

A 164. §-hoz

A járulékszabályok szerinti biztosítási jogviszonyt, valamint a megállapodással létrejött jogviszonyt magában foglaló nyugdíjbiztosítási jogviszonyra vonatkozó értelmező rendelkezés.

A 165. §-hoz

Összhangba kell hozni a pénztártörvény és a Ptk. szabályait a kedvezményezettek, illetve örökösök esetében.

A 166. §-hoz

A rendelkezés a pénztártagot kötelezi, hogy nyilatkozzon a pénztári tagságáról és annak részletes adatairól.

A 167. §-hoz

A belépési szabályok változása miatt szükségessé vált módosítás.

A 168. §-hoz

A módosítás célja a pénztártag átlépésére és a magánnyugdíjpénztárral történő megállapodásra vonatkozó szabályok pontosítása.

A 169. §-hoz

A tagdíj megfizetéséről szóló igazolás megküldésének határidejét 60 napról 45 napra csökkenti a rendelkezés.

A 170. §-hoz

Összhangba kell hozni a pénztártörvény és a Ptk. szabályait a kedvezményezettek, illetve örökösök esetében.

A 171. §-hoz

A rendelkezés egyszerűsíti a pénztár vezető tisztségviselőivel, ügyvezetővel, kötelező megbízottakkal, alkalmazottakkal kapcsolatos bejelentési és nyilatkozattételi kötelezettséget. A jövőben a más intézmények tisztségviselőihez hasonló tartalmú nyilatkozatot kell tennie a pénztári tisztségviselőinek.

A 172. §-hoz

Szövegpontosító rendelkezés.

A 173. §-hoz

A nyilvános adatok körét érintő pontosító rendelkezés.

A 174. §-hoz

A rendelkezés egyszerűsíti a szolgáltatóval kötött szerződéssel kapcsolatos bejelentési eljárást. A szolgáltatói szerződésekben fellelhető hibák, hiányosságok száma, jelentősége az elmúlt évek során jelentősen csökkent, a szerződések kezelésére, nyilvántartására fordított kapacitás nem áll arányban az intézkedés által elérhető előnnyel. Így a letétkezelői szerződés kivételével a szerződések és változások bejelentése űrlapon történik.

A 175. §-hoz

A rendelkezés elválasztja egymástól az informatikai rendszer fejlesztőjét és üzemeltetőjét, ez utóbbinak téve csak lehetővé a tárolt adatok megismerését.

Nyolcadik rész

XII. Fejezet

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosítása

A 176.§-hoz

A törvény értelmében a termékdíjat import esetén a vámhatóság szedi be azon gazdálkodó körtől, mely kör részére az import áfát is kiveti.

-----STARTING---POINT---VEGE---

Záró rendelkezések

A 177. §-hoz

A törvényben szereplő módosítások főszabályként 2006. január 1-jén lépnek hatályba.

A 178. §-hoz

A rendelkezéseket - a külön felsoroltak kivételével - a hatálybalépés napjától megszerzett jövedelemre és keletkezett adókötelezettségre kell alkalmazni.

A minimálbér 20 százalékáról annak 24 százalékára nő annak az összegnek a maximuma, amellyel az egyéni vállalkozó és a mezőgazdasági őstermelő bevételét csökkentheti, ha szakképző iskolai tanulót tanulószerződéssel foglalkoztat.

A helyi adókról szóló törvény rendelkezései szerint megfizetett helyi iparűzési adó teljes összegével csökkentheti bevételét az egyéni vállalkozó és a mezőgazdasági őstermelő.

A mezőgazdasági őstermelő a jövőben dönthet úgy, hogy elhatárolt veszteségét az adóellenőrzés során feltárt jövedelmekkel kapcsolatban is vegyék figyelembe. Eddig ez a lehetőség, csak az önellenőrzés során feltárt jövedelmeket érinthette.

2006. január 1-jétől az adózás rendjéről szóló törvény nem szabályozza a kifizető adatszolgáltatási kötelezettségét, azt az esetek többségében a kifizető havi bevallási kötelezettsége kiváltja. Az Szja tv. több helyen ír elő évenként egyszeri adatszolgáltatási kötelezettséget a kifizető számára, az Art. által szabályozott határidőt említve. Az Art. módosítása miatt az Szja tv-ben szükséges rendelkezni az adatszolgáltatások határidejéről.

Nem keletkezik kamatkedvezményből származó jövedelem az áruszállításhoz, szolgáltatásnyújtáshoz kapcsolódóan szerződés vagy jogszabály alapján felszámítandó kötbér, kártérítés vagy más hasonló kötelezettség után sem.

Új rendelkezés mondja ki, hogy a társasház adóalapjába nem számít bele az az összeg, amelyet a társasház közvetített szolgáltatásként továbbszámláz.

50 ezer forintról 100 ezer forintra nő a tárgyi eszközök egyösszegű elszámolhatóságának értékhatára az önálló tevékenységet folytató magánszemélyek számára.

A törvény a 2007-2010. közötti időszakra is rögzíti az összevont adóalapba tartozó jövedelmek után fizetendő adó mértékét. A tábla továbbra is két kulcsot tartalmaz (18 és 36 százalék), de évről évre nő az alsó sáv határa:

2007-ben 1 700 000 forintra,

2008-ban 1 900 000 forintra,

2009-ben 2 300 000 forintra,

2010-ben 3 000 000 forintra.

Alkotmányossági megfontolásokból rendezni szükséges az azon magzatok után járó családi adókedvezményt, akikre tekintettel a várandós nő, illetve házastársa az ezévi szabályok alapján családi adókedvezményt vehet igénybe, azonban a jövő évi szabályok alapján ez már nem illetné meg, miközben e kedvezményezett eltartott után még családi pótlékot sem vehet igénybe. A születendő gyermekek után a családi pótlékra való jogosultság megnyílta hónapját megelőző hónapig a jelenleg hatályos Szja törvény szerinti mértékben a családi kedvezmény igénybe vehető. A születendő gyermek után érvényesíthető családi kedvezmény az adóelőleg megállapításánál a megfelelő szabályok alkalmazásával figyelembe vehető.

A (17)-(19) bekezdés az Országos Érdekegyeztető Tanács 2005. október 14-ei ülésén született megállapodás.

A végkielégítés magánszemély döntésétől függő megosztásáról az adóhatóság nem rendelkezik adatszolgáltatással, ezért ilyen esetben nem képes eljárni az adómegállapítást kérő nyilatkozata alapján.

A 179. §-hoz

A törvény több módosító szabálya 2007. január 1-jétől történő hatálybalépéséről intézkedik.

A kamatból származó jövedelem adójának mértéke 2007. január 1-jétől 10 százalék lesz. Nem kell megfizetni ezt az adót a kamatból származó jövedelemnek az 50 ezer forintot meg nem haladó része után, ha a kamatból és tőzsdei ügyletből származó összes jövedelem az évi 250 ezer forintot nem éri el. Az adót a kifizetőnek kell levonnia és megfizetnie, feltéve, hogy a magánszemély nem nyilatkozik arról, hogy kamatból származó jövedelme az 50 ezer forintot még nem érte el. A kifizető köteles levonni az adót, ha az általa jóváírt, kifizetett kamat meghaladja ezt az összeget. A kifizetőt az általa kifizetett, jóváírt kamat tekintetében adatszolgáltatási kötelezettség terheli az állami adóhatóság felé.

Az adó a 2007. január 1-jét követően elsőként kifizetett, jóváírt kamatot még nem terheli, csak az azt követően kifizetett, jóváírt összegekre kell alkalmazni.

2007. január 1-jétől lép hatályba az a módosítás, miszerint az Európai Unió bármely tagállamában működő szabályozott piacnak minősülő tőzsdére bevezetett értékpapír osztaléknak minősülő hozamát 10 százalékos mértékű adó terheli. Ezt a rendelkezést első ízben a 2007. évi eredmény felosztás alapján megállapított osztalékra lehet alkalmazni.

2007. január 1-jétől új szabályozás vonatkozik a tőzsdei ügyletből származó jövedelmek adókötelezettségére. Ezen időponttól kezdve nem minősül kamatnak a tőkepiacról szóló törvény szerinti tőzsdén, illetve az Európai Unió bármely más tagállamában működő, a tőkepiacról szóló törvény szerint elismert (szabályozott) piacnak minősülő tőzsdén kötött ügylet keretében megszerzett bevétel.

A törvény tőzsdei ügyletből származó jövedelemként nevesíti a tőkepiacról szóló törvény szerinti tőzsdén, valamint az Európai Unió bármely más tagállamában működő, a tőkepiacról szóló törvény szerint elismert (szabályozott) piacnak minősülő tőzsdén, továbbá a Gazdasági Együttműködési és Fejlesztési Szervezet (OECD) tagállamában működő tőzsdén a magánszemély által 2006. december 31. napját követően kötött ügyletben az adóévben átruházott értékpapír árfolyamnyereségét, illetve az összetett vagy származtatott ügylet elszámolt nyereségét. A jövedelem - legfeljebb annak mértékéig - csökkenthető az árfolyamveszteséggel, illetve az összetett vagy a származtatott ügyletben elszámolt veszteséggel. A veszteséget a magánszemély döntése szerinti megoszlásban a következő két adóévben az adóalappal szemben elszámolhatja. A tőzsdei ügyletből származó jövedelmet terhelő adó mértéke 10 százalék.

A tőzsdei ügyletből származó jövedelmet szerző magánszemély az adóévre bevallást köteles benyújtani, melyben bevallja a tőzsdei ügyletből származó jövedelmét, illetve veszteségét. Nem kell megfizetnie az adót az adóalap azon része után, amely nem haladja meg az 50 ezer forintnak a kamatból származó jövedelemmel csökkentett részét. Az adót a magánszemély a befektetési szolgáltató által kiállított bizonylat alapján vezetett nyilvántartás alapján állapítja meg. A kiadott bizonylatokról a kifizető adatot szolgáltat az állami adóhatósághoz.

A rendelkezés meghatározza a tőzsdei ügyletből származó jövedelem megállapításához szükséges fogalmakat.

2010. január 1-jétől a külön adózó jövedelmek adómértéke 25 százalékról 18 százalékra csökken. Ezzel egyidejűleg a kamatból és a tőzsdei árfolyamnyereségből származó jövedelem adómértéke 10 százalékról 18 százalékra változik.

A 180. §-hoz

A törvény az általános - 2006. január 1-jei - hatálybalépéstől eltérő hatálybalépést, illetve a Tao. néhány rendelkezésének kisebb módosítását fogalmazza meg, a következők szerint:

a) Hatályba léptető rendelkezések

- A mellékletek módosuló rendelkezésit a 2005-ben kezdődő adóévi társasági adókötelezettségre lehet alkalmazni.

- Az osztalékadó menteség feltételeinek utólagos teljesítése esetén, a megfizetett osztalékadó visszatérítésére vonatkozó előírást a 2004. május 1-jétől kifizetett osztalékra lehet alkalmazni.

- Az (5) bekezdésben szereplő módosítás egyértelművé teszi, hogy, ha a lakás önkormányzatnak történő bérbe adására vonatkozó szerződés 60 hónapon belül megszűnik, de az adózó a megelőző időszak teljes egészére még (mivel a bevallás későbbre esik) nem érvényesítette a kedvezményt, akkor a legközelebbi bevallásban olyan arányban vehesse azt igénybe, amilyen arányt a szerződés megszűnésekor számított. E pontosítást a törvény szerint ugyancsak 2005. évre is lehet alkalmazni.

- 2006. augusztus 18-tól lép hatályba az egyesülési irányelvnek megfelelően az adóalanyok körével, és más adókötelezettséggel kapcsolatos rendelkezés az európai szövetkezet (SCE) miatt. Ennek oka, hogy az SCE alapítására vonatkozó uniós rendelet hatályba lépése 2006. augusztus 18-a.

b) Egyes rendelkezések módosítása

- A lakásszövetkezetek alapításának, működésének feltételeit 2005. január 1-jétől önálló törvény (2004. évi CXV. törvény) szabályozza. Ez azt jelenti, hogy a szövetkezeti törvény előírásai nem vonatkoznak a lakásszövetkezetre, ezért a törvény hatályának pontosítása vált szükségessé, visszamenőleg a 2005. adóévre.

- Az elismert tőkepiacon elért nyereség 50 százalékos adóalap-kedvezménye a tőkepiacról szóló törvény fogalomhasználatának változása miatt „elismert (szabályozott)” piacról „szabályozott” piacra változik.

- A kis- és középvállalkozásoknál a szabadalom és egyes mintaoltalom költsége alapján lehetséges adóalap-kedvezményt kiterjeszti a törvény a növényfajta-oltalomra is.

- A törvény pontosítja az önellenőrzés, adóellenőrzés által feltárt nem jelentős hiba miatti adózás előtti eredményt módosító rendelkezést annak érdekében, hogy összhangban legyen a számviteli gyakorlattal, amely szerint például a téves költségelszámolás nem bevételként, hanem költségcsökkenésként jelenik meg a nyilvántartásokban. Ilyen elszámolás mellett csak az alapelvekből levezetve vonható le olyan következtetés, hogy ekkor is csökkenthető az adóalap az elszámolt összeggel, mert eredménynövelő a hatása, amely után az ellenőrzés során meg is kell az adót fizetni.

- Itt rendelkezik a törvény arról, hogy az iparűzési adó teljes összege csökkenti a társasági adó alapját.

- Az ún. alultőkésítési előírás - amely szerint a saját tőke háromszorosát meghaladó egyes kötelezettségekre (például kölcsön, zártkörű kötvény) arányosan számított kamat növeli az adóalapot - kiterjed az utóbbi időben terjedő csoportos számlavezetésben résztvevők által fizetett kamatra is, tekintettel arra, hogy a kamat figyelembe vehető a kapcsolt vállalkozástól kapott és annak fizetett kamat alapján előírt adózás előtti eredménymódosításnál (amely jellemezően adóalap-csökkentést jelent). A csoportos számlavezetés olyan összetett számlavezetési és folyószámlahitelezési konstrukciót takar, amely a számlavezető bank és a számlatulajdonosok meghatározott csoportja, ezen belül - ha van ilyen - a kijelölt számlatulajdonos és az egyedi számlatulajdonosok közötti kölcsönös megállapodáson nyugszik, és jellemzője, hogy

- a számlavezető bank folyószámlahitelt biztosít a rendszerben érintett számlatulajdonosok részére,

- a számlavezetési rendszerben érintett cégcsoport egyes tagjai - a banknak adott megbízás alapján - a bankszámlájukra érkező bevételeiket vagy annak egy részét naponta átvezettetik a cégcsoport erre kijelölt egyik tagja bankszámlájára (ha van ilyen) azzal, hogy a bank a tagok fizetési kötelezettségeit e kijelölt tag - átvezetett bevételeket is tartalmazó - bankszámlájáról teljesítse, vagy bármely tag fizetési kötelezettsége teljesíthető bármely tag számlájáról.

- A (4) bekezdés utolsó módosítása a fejlesztési adókedvezményre vonatkozó előírások pontosítását jelenti, arra tekintettel, hogy 2005. július 1-jétől bizonyos esetekben bejelentési kötelezettség mellett önadózással érvényesíthető az adókedvezmény.

c) A (7) bekezdés az adókról, járulékokról és egyéb költségvetési befizetésekről szóló törvények módosításáról szóló 2004. évi CI. törvény 301. §-ának (11) bekezdése helyett új rendelkezésként fogalmazza meg az osztalékadó 2006. január 1-től történő hatályon kívül helyezését annak érdekében, hogy a 2005. december 31-éig kezesség vállalása mellett kifizetett (juttatott) osztalékra a kifizetéskor (juttatáskor) érvényes szabályok érvényesek maradjanak, azaz, ha a kétéves 25 vagy 20 százalékos részesedés nem áll fenn 2 évig, akkor az osztalékadót meg kelljen fizetni.

A 181. §-hoz

A közjegyzőkről szóló, illetőleg a lakásszövetkezetekről szóló törvénnyel való összhang megteremtése miatt kibővül a törvény alanyi köre a lakásszövetkezettel és a közjegyzői irodával. A lakásszövetkezet és a közjegyzői iroda a számvitelről szóló törvény kettős könyvvitelre vonatkozó szabályai szerint vezetik nyilvántartásaikat. A módosítás már a 2005. évet is érinti.

A törvény pontosítja, hogy az adóalany december 20-áig nemcsak bejelentheti, hogy a következő adóévben adókötelezettségeit már nem az adóalanyra vonatkozó rendelkezések szerint kívánja teljesíteni, hanem ugyaneddig a határidőig bejelentését vissza is vonhatja. A visszavonásra vonatkozó lehetőség már a 2005. évben is fennáll.

A számviteli törvény hatálya alá nem tartozó adózók esetében az adóalanyiság évközi megszűnésekor a bevallás benyújtásához rendelkezésre álló határidő - összhangban van az adózás rendjéről szóló törvény hatályos rendelkezésével - 30 nap.

Az új adó- és járuléknyilvántartási rendszerrel összefüggésben az eva adóalany az adóelőleg megfizetésével egyidejűleg bevallást is benyújtja és fennmaradó összeget az éves bevallással egyidejűleg megfizeti. Az eva adóalany a negyedévente fizetendő járulékokat az adóelőlegről szóló bevallásban feltünteti, illetőleg a negyedik negyedévre megfizetett járulékot az adóévre vonatkozó bevallásában vallja be.

A törvény tartalmazza, hogy ha az evás egyéni vállalkozó esetében a fejlesztési tartalék címén lekötött összeg célszerinti felhasználása nem az szja. törvényben leírt módon történik, akkor a fejlesztési tartalék címén levont összeg után a korábbi években elszámolt összegre jutó adót vissza kell fizetni. A társas vállalkozások az egyéni vállalkozókhoz hasonlóan járhatnak el. A visszafizetendő adót az adókötelezettség keletkezését kiváltó eseményt követő első eva bevallásában kell bevallani.

Egyszerűsítést jelent, hogy az átalányadózás választására vonatkozó bejelentési kötelezettséget a jövőben az eva bevalláson lehet jelölni.

A módosítások döntő többsége az Európai Uniónak az egyszerűsített vállalkozói adóval kapcsolatos azon álláspontjával függ össze, amely szerint nem lehet hátrányos megkülönböztetést alkalmazni azokkal szemben, akik nemcsak a Magyar Köztársaság területén végeznek tevékenységet. Az Eva tv. módosításával a közösségi adószám használat mellett lehet evát választani.

Az eva alany egyéni vállalkozó járulékfizetési és -bevallási kötelezettségére vonatkozó rendelkezéseket indokolt összhangba hozni az Art. és a Tbj. előírásaival.

A kiegészítő tevékenységet folytató egyéni vállalkozó a baleseti járulékot forintban fizeti meg és az eva bevallásában feltünteti. Az eva bevalláson az adatok korábban ezer forintban szerepeltek, a módosítás az egyéni vállalkozó tekintetében az új előírással való összhangot teremti meg.

Az adózás rendjéről szóló törvény módosítása az Eva tv-ben szereplő módosítással függ össze, amely szerint az eva adóalany is rendelkezhet közösségi adószámmal. Amennyiben az eva alany az Európai Közösség más tagállamában illetőséggel bíró adóalannyal közösségi kereskedelmi kapcsolatot létesít (termékbeszerzés, termékértékesítés) akkor erről bevallást és összesítő nyilatkozatot kell benyújtania.

Az átmeneti rendelkezés biztosítja, hogy az az adózó is beléphessen 2006-tól az evába, aki eva-alany volt, de közösségi adószám miatt kiesett az evából, rájuk nem vonatkozik a 4 éves eva választására vonatkozó tiltás.

A 182. §-hoz

Az uniós előírások alapján nem minősülhet termékértékesítésnek az a tény, ha jövedéki adóraktárból tárolnak ki terméket, így ezen ügyletekre vonatkozó rendelkezések hatályon kívül helyezése indokolt. Az Uniós rendelkezések kapcsán elviekben lehetőség van arra, hogy szolgáltatásnyújtásnak minősüljön, vagyis adóztatható legyen az, ha egy adóalany saját vállalkozása számára nyújt olyan szolgáltatást, melyet - ha mástól venne igénybe - nem illetné meg az adólevonási jog. Az Európai Bizottság illetékes részlegének tájékoztatása alapján azonban a szabálynak konkrét esetekre (konkrét szolgáltatásokról) kellene rendelkeznie. Ez azonban az áfa-törvény levonási tilalmain keresztül jobban kezelhető, így a párhuzamos rendelkezések elkerülése miatt ezen rendelkezés hatályon kívül helyezése indokolt.

Az államháztartási támogatások utáni arányosítási kötelezettség megszüntetése miatt indokolt az áfa-törvény ezzel kapcsolatos egyéb kiegészítő rendelkezéseinek is a hatályon kívül helyezése. Indokolt továbbá, hogy az ilyen támogatásban részesülő adóalanyok az arányosítás miatt korábban le nem vont áfájuk kapcsán utólagos adólevonási jogot ne gyakorolhassanak, azzal ugyanis az egész korábbi szabályozás vesztené értelmét.

Tekintettel a közvetett vámjogi képviselőre vonatkozó szabályozás megváltoztatására, a képviselő és az általa képviselt személy között történő, számlával kísért adóáthárítás kötelezettsége megszűnik.

A regisztrációs adóról szóló törvénnyel való összhang megteremtése érdekében, az áfa-törvénynek az adó megállapítására vonatkozó rendelkezései - 2006. január 1-jétől - a módosítás következtében már a regisztrációs adóköteles motorkerékpárra is tartalmaznak előírásokat.

Jogalkalmazást segítő módosítás az áfa-törvénynek az ellenérték megfizetettségére vonatkozó előírásainak azon változása, mely szerint nemcsak a PHARE, ISPA, illetve SAPARD forrásból történő finanszírozás esetén nem kell vizsgálni az ellenérték megfizetését, hanem a Kohéziós és Strukturális Alapok esetén sem.

Magyarország uniós tagságára tekintettel indokolt, hogy az Európai Közösségek szervezetei által történt beszerzések, szolgáltatások adómentességet előíró új szabályok visszamenőleges hatállyal, már 2004. május 1-jétől lépjenek hatályba.

Az adómérték kezelésére alkalmas pénztárgépeknek a normál áfa kulcs csökkentése következtében aktuálissá váló átállíttatására indokolt átmeneti időszakot meghatározni, mely az átmeneti rendelkezések értelmében: 2006. március 31. Ez a határidő elegendő időt biztosít az adózóknak a pénztárgépeik átállíttatására.

Az adólevonási tilalom alól a pénzügyi lízing keretében történő lakóingatlan-átadás vonatkozásában mentesítő új rendelkezés 2005. június 24-ét követően alkalmazható először.

A módosítás alapján 2006. január 1-jétől csak a napilapokra és az előfizetéses értékesítésre terjeszti ki az 5%-os adómértéket, a nem előfizetéses egyéb újságra, folyóiratra 2006. július 1-jei hatálybalépést rendel el.

A vevői készletre vonatkozó szabályozás pontosítását indokolt 2005. január 1. napjára visszamenőlegesen alkalmazhatóvá tenni. Ezzel kizárható, hogy a hatályos szabályozásból adódó értelmezési problémák esetleges későbbi adóhatósági ellenőrzések során is megjelenjenek.

A 183. §-hoz

A rendelkezés az államháztartási támogatások miatti arányosítási kötelezettség megszüntetése kapcsán azon törvényhelyek hatályon kívül helyezését mondja ki, melyek az arányosítás alóli kivételeket, illetve az arányosítási kötelezettség bevezetéséhez kapcsolódó átmeneti szabályokat írták elő.

A 184. §-hoz

A törvény rendezi, hogy a regisztrációs adóról szóló törvényt érintő módosításokat, így az új adótételeket e törvény hatályba lépését követően induló adóigazgatási eljárásokban kell alkalmazni.

A 185. §-hoz

A jövedéki adótörvény módosításai közül az egyértelműbb jogalkalmazás, az ellenőrzések eredményesebb folytatása érdekében szükséges kiigazításokat, valamint az érintettek számára kedvező változásokat a törvény a kihirdetése napján lépteti hatályba (például a vámeljárásban adóraktárba betárolt importált jövedéki termékre vonatkozó szabályozás, a boradóraktárak adózott kiszállítása utáni adó-visszaigénylés lehetősége, a kis sörfőzdék esetében a jövedéki ügyintéző alkalmazására vonatkozó feltétel eltörlése, az együttműködési kötelezettség előírása).

A termékkísérő okmányoknak a vámhatósághoz a kiállításukkal egyidejű, közvetlen számítógépes kapcsolati rendszeren keresztül történő megküldésére és az adóraktári engedély feltételeinek az előbbivel való kiegészítésére vonatkozó szabályozás 2007. január 1-jén lép hatályba.

A bejegyzett kereskedőkre és az adóképviselőkre előírt elektronikus adatszolgáltatási kötelezettség teljesítésére adott átmenet a törvény szerint meghosszabbodik 2005. december 31-éig.

A biodízel fogalom pontosításával (észterezés helyett az átészterezéssel lehetséges előállítás) egyértelművé válik, hogy a biodízel fogalomba a használt sütőolaj is beleérthető.

A törvény kiveszi a felvásárlási jegyet, mint a jövedéki termék adózott voltát igazoló dokumentumot az adózás alól elvont termékekre vonatkozó rendelkezésből, tekintettel arra, hogy a felvásárlási jegy csak a szőlő igazolására szolgál, a bor igazolására nem.

A törvény alapján a jövőben nem minősül adózás alól elvont terméknek a forgalomba hozatali engedéllyel nem rendelkező szőlőbor, mivel egyrészt a forgalomba hozatali engedély megléte nincs összefüggésben a jövedéki adó megfizetésével, másrészt a vonatkozó szakmai szabályok betartatásának hiányossága miatt nem méltányos jövedéki szankció alkalmazása.

A törvény a szőlőbor adómértékének nulla kulcsossá válásával párhuzamosan bizonyos oka fogyottá vált rendelkezéseket és szövegrészeket szüntet meg.

A törvény kibővíti a mezőgazdaságban felhasznált gázolaj utáni jövedékiadó-visszatérítés lehetőségét, kiterjeszti - a külterületi földekkel azonos módon - a belterületi földekre is.

A motorbenzinre már 2007. július 1-jétől, a gázolajra 2008. január 1-jétől lép be az adó-differenciálás. Ezen időpontoktól kezdődően egyidejűleg megszűnik a biokomponensekre jelenleg biztosított adó-visszatérítés.

A 186. §-hoz

A Jöt. 28. §-ába beiktatott új (4)-(5) bekezdés a bioetanol más tagállamba szabadforgalomba bocsátással történő szállításának lehetőségéről rendelkezik, ugyanakkor a bioetanol előállítása a Jöt.-nek a 7. § 37. pontja értelmében csak 2007. július 1-jétől lesz lehetséges a szeszüzemekben. A módosítás ezt az átmeneti, 2007. június 30-áig tartó időszakot hidalja át.

A 187. §-hoz

Az üzemanyag-adalékok utáni adózás új szabályai 2006. január 1-jétől biztosítják, hogy a kereskedelembe kis kiszerelésben is (5 liter vagy az alatti) csak adózottan kerülhetnek ilyen termékek. Rendezni szükséges ugyanakkor, hogy az ezen időpontig a kereskedők vagy az üzemanyag-adalékot gazdasági tevékenységük keretében felhasználó személyek (pl. szervizek) birtokában lévő adózatlan üzemanyag-adalékok után is megfizetésre kerüljön az adó. A törvény erre vonatkozó átmeneti szabálya e személyek adófizetési kötelezettségét írja elő a 2005. december 31-én készleten lévő üzemanyag-adalékokra, amelyek készletét leltározással kell megállapítani, s az erről felvett jegyzőkönyvet a vámhatóságnak legkésőbb 2006. január 15-éig meg kell küldeni. A vámhatóság a jegyzőkönyvek alapján kiveti az adót.

A 188. §-hoz

A törvény az új jövedékiadó-mértékek hatálybalépésének időpontjában készleten lévő adózott jövedéki termékek után előírja a készletérték jövedékiadó-emelésből adódó különbözetének áfakénti befizetését.

A 189. §-hoz

A törvény a szőlőbor előállítására, tárolására a törvény hatálybalépése előtt kiadott boradóraktári engedélyek „átváltásáról” rendelkezik, azok egyszerűsített adóraktári engedélynek minősülnek.

Az egyszerűsített adóraktári engedélyeseknek a hatályos szabályok szerint a december 1-től november 30-ig tartó gazdasági évre kell, évente egyszer az adót megfizetni. A szőlőbor jövedéki adójának 2006. január 1-jétől történő 0 kulcsossá válása miatt 2005. december hóra lesz még a 8 Ft-tal adófizetési kötelezettség, amelyet célszerű egy adóbevallás keretében rendezni. Ezért a törvény átmeneti rendelkezése kitolja a 2004. december 1. és 2005. november 30. közötti gazdasági évről benyújtandó adóbevallást. Azt 2006. január 15-ig kell benyújtani és abban kell bevallani, továbbá megfizetni a 2005. december hóban keletkezett adófizetési kötelezettséget is. Ezáltal a gazdasági év utáni adókötelezettség rendezése is egy hónapot csúszik. Az előbbi változásokhoz kapcsolódóan az egyszerűsített adóraktáraknak a 2005. augusztus 1. és 2005. november 30. közötti időszakra esedékes mennyiségi elszámolást is a december havival kiegészítve kell 2006. január 15-ig benyújtani.

További átmeneti rendelkezésként a kizárólag szőlőborral foglalkozó kereskedelmi adóraktárak 2006. január 31-éig tovább vezethetik termékmérlegüket, s csak azt követően kell átállniuk a pincekönyvre, tekintettel a pincekönyv hitelesítés időigényére.

A 190. §-hoz

A törvény előirányozza a helyi iparűzési adó megszüntetését 2007. december 31-i hatállyal. A 2008-tól már nem létező iparűzési adó miatti települési önkormányzati bevétel-kiesés pótlásáról - az önkormányzatok bevételi biztonsága érdekében - külön törvény rendelkezik. E törvényt az iparűzési adó megszűnése előtt, már 2006. december 31-ig kell megalkotnia az Országgyűlésnek, miáltal úgy az önkormányzatok, mind az adóalanyok egy évvel az adó megszűnése előtt ismerhetik az adóbevétel kiesése miatti kompenzáció hatását.

A 191. §-hoz

A törvény értelmében 2006. január 1-jétől megszűnik a társasági adótörvény szerinti, kizárólag külföldön tevékenységet végző vállalkozások sajátos jogállása a helyi adókban is, azaz ezen adózói kör is az iparűzési adó alanyává válik. A megosztási szabályokkal kapcsolatban kisebb pontosításként a kis értékű tárgyi eszközök értékhatára 50 ezerről 100 ezer forintra emelkedik.

A 192. §-hoz

A törvény e rendelkezésben - az iparűzési adó megszűnésével összefüggésben - helyezi hatályon kívül 2008. január 1-jétől az iparűzési adóra vonatkozó rendelkezéseket és szövegrészeket.

A 193. §-hoz

A helyi önkormányzatokról szóló - kétharmados szavazattöbbséggel elfogadott - 1990. évi LXV. törvény 12. § (6) bekezdésében foglaltak szerint a képviselő-testület döntéseit határozat, illetőleg rendelet formájában hozza meg. Az Art. 89. § (1) bekezdésének d) pontja szerint ugyanakkor - a Ket. logikáját követve - a felülellenőrzés elrendeléséről szóló, nem érdemi döntését a képviselő-testület végzésbe foglalja. A két jogszabályhely tehát a döntés formáját illetően eltérő rendelkezést tartalmaz, mely az Art. - mint egyszerű többséggel elfogadott törvény - módosításával, gyakorlatilag az eredeti rendelkezés szövegének visszaállításával kiküszöbölhető. A képviselő-testület a felülellenőrzés elrendeléséről a továbbiakban is határozati formában rendelkezik.

A szövegcserék között ezen túlmenően csupán pontosító, a törvényen belül mutatkozó koherencia zavarok feloldását célzó rendelkezések találhatóak.

E § tartalmazza továbbá a módosított rendelkezések alkalmazásával kapcsolatos átmeneti rendelkezéseket.

A 194. §-hoz

Az adózás rendjéről szóló 2003. évi XCII. törvény módosításáról szóló 2005. LXXXV. törvény 40. § (6) bekezdése egy átmeneti szabályt tartalmaz az Art. 2006. január 1-jén hatályba lépő bevallási szabályainak, illetőleg a 2006. április 1-jén hatályba lépő befizetési szabályának módosítását érintően. E szerint az adózó a módosítás hatályba lépését követően az azt megelőző időszakra teljesítendő adómegállapítási, bevallási, adófizetési, adóelőleg-fizetési, bizonylat-kiállítási, adatszolgáltatási és adólevonási kötelezettségét még a korábbi, tehát a 2005. december 31. napján hatályos szabályok szerint teljesíti. Kivétel ez alól a társasági adó bevallási és befizetési kötelezettség, ezt az adózó 2006. január 1-jét követően már az új szabályok szerint teljesíti. Tekintettel arra, hogy a hitelintézetek különadójával összefüggő bevallási és befizetési kötelezettség teljesítésénél - hasonlóan a társasági adóhoz - gondot okozna a korábbi és az új bevallási és befizetési szabályok egyidejű alkalmazása, a törvény ezen adókötelezettség tekintetében is kizárja az átmeneti szabály alkalmazását.

A 195-198. §-hoz

Az adózás rendjéről szóló 2003. évi XCII. törvényt módosító 2005. évi LXXXV. törvénnyel megállapított rendelkezések módosítása az egyes pénzügyi tárgyú törvények módosításáról szóló 2005. évi LXXII. törvény rendelkezéseivel való összhang megteremtése miatt indokolt.

A 200-201. §-hoz

Az Art. 2006. április 1-jétől bevezeti az állami adóhatósághoz teljesítendő befizetések tekintetében a kötelezettségcsoportos befizetési rendet. Ezzel összefüggésben a befizetési jogcímek azonosíthatósága, a befizetés jogosultak közötti feloszthatósága érdekében minden befizetés mellé bevallási kötelezettséget kell rendelni. A módosítás e rendezőelv érvényre juttatása érdekében bevallási kötelezettséget ír elő a szakképzési hozzájárulás előleg fizetési kötelezettséghez kapcsolva.

Az építőipari kivitelezési tevékenységgel kapcsolatos adatszolgáltatással összefüggő egyes törvények módosításáról szóló 2005. évi LXXVI. törvény az építőipar területén a feketegazdaság visszaszorítása érdekében az épített környezet alakításáról és védelméről szóló 1997. évi LXXVIII. törvény 58. §-át - egyebek mellett - kiegészítette az építtető első fokú építésügyi hatósághoz történő, kivitelezőre vonatkozó adatszolgáltatási kötelezettségével. Az építésügyi hatóság az Art. 3. számú mellékletének G) pontja 5. alpontja szerint az építtető által szolgáltatott adatok közül az építési helyszínre és a kivitelezőre vonatkozó adatokat az állami adóhatósághoz továbbítja. Mivel az állami adóhatóság az adózókat adóazonosító számon tartja nyilván, a módosítás a hatósági adatszolgáltatás megkönnyítése érdekében az adatszolgáltatás terjedelmét a kivitelező adóazonosító számára is kiterjeszti.

A 202. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosításával összefüggésben a hatályba léptető és átmeneti rendelkezéseket, valamint a törvénynek megfelelő módosítások miatt szükséges átvezetéseket tartalmazza. Az átmeneti rendelkezések megállapítják, hogy a törvény szerinti járulékokat mely időponttól kell első ízben megállapítani és megfizetni. Rendelkezik arról, hogy

- az egyházi személy után fizetendő tagdíj negyedéves fizetési, bevallási kötelezettsége havi kötelezettségre módosul, ha a tagdíjfizetési kötelezettség év közben szűnik meg, akkor a megszűnést követő hónap 12 napjáig a tárgyévre vonatkozó bevallást is be kell nyújtani,

- a Tbj. 5. §-a (2) bekezdésének módosítása értelmében munkaviszony létesítésének hiányában a társas vállalkozó vezető tisztségviselői (kvázi megbízási) jogviszonyára tekintettel - és nem mint társas vállalkozó - válik biztosítottá,

- a Tbj. 32. §-ának hatályon kívül helyezésével a további jogviszonyokban is meg kell fizetni a 4 százalékos egészségbiztosítási járulékot,

- egészségügyi szolgáltatásra és pénzbeli ellátásra a jövőben nem köthető megállapodás, a már megkötött megállapodások a törvény kihirdetését követő 6. hónap első napján a hatályukat vesztik; ez a rendelkezés nem érinti folyamatban lévő ellátások folyósítását,

- 2006. november 1-jétől megszűnik a tételes egészségügyi hozzájárulás-fizetési kötelezettség.

A 203. §-hoz

Az egyéni vállalkozó vállalkozói járulékfizetési és -bevallási kötelezettségére vonatkozó rendelkezéseket indokolt összhangba hozni a társadalombiztosítási járulék megfizetésével és bevallásával kapcsolatos szabályokkal annak érdekében.. hogy az egyéni vállalkozókra - ideértve az eva adózó egyéni vállalkozókat is - egységes eljárási szabályok vonatkozzanak.

A 204. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 5. § (1) bek. b) pontja az iskolai szövetkezet nappali tagozatos tanuló, hallgató tagját a törvény hatálya alól kiemeli.

Az 1998. évi LXVI. törvény (az egészségügyi hozzájárulásról) 5. § (1) bek. f) pontja ugyanígy rendelkezik.

A 2003. évi LXXXVI. törvény (a szakképzési hozzájárulásról és a képzés fejlesztésének támogatásáról) 2. § (1) bek. b) pontja ugyanígy rendelkezik.

A jogalkotói akarat következetes alkalmazására a módosítandó törvényben is szükség van a fenti módosításra.

A 205. §-hoz

A postáról szóló törvény módosítása alapján a magánnyugdíjpénztárak által feladott könyvelt küldemény is hivatalos iratnak minősül.

A 206. §-hoz

A törvény értelmében a társas vállalkozó a 2005. év első negyedévére vonatkozó vállalkozói járulékbevallási kötelezettségének az Flt. 2005. május 2-áig hatályos rendelkezése alapján tesz eleget.

A 207. §-hoz

Amennyiben az értékpapírra vonatkozó vételi, jegyzési vagy eladási jog alapítása tárgyában született megállapodást 2005. augusztus 31-éig írásba foglalták, a jog gyakorlásából - ezen időponttól számított legfeljebb három éven belül - keletkező jövedelem járulékkötelezettségét indokolt a Tbj. 2005. augusztus 31-éig hatályos szabályai szerint elbírálni.

A 208. §-hoz

A magán-nyugdíjpénztári belépésre vonatkozó rendelkezéseket csak a hatálybalépését követően létesített jogviszonyok esetén kell alkalmazni.

A 209. §-hoz

Az Öpt. és más törvények módosítása következtében szükségessé váló, valamint szövegpontosításokat tartalmazó rendelkezések.

A 210. §-hoz

Az Mpt. és más törvények módosítása következtében szükségessé váló, valamint szövegpontosításokat tartalmazó rendelkezések.

A 211. §-hoz

A jogszabályszerkesztési előírásoknak megfelelően a 98/49/EK irányelvhez kapcsolódó jogharmonizációs klauzula az Öpt. mellett az azt módosításba is beépül.

A 212. §-hoz

A környezetvédelmi termékdíjnak - az áfa-hoz hasonlóan - kivetéses adózássá alakítása kapcsán a törvény rendezi, hogy az új eljárási rendet a törvény hatálybalépését követően elfogadott árunyilatkozatok esetén kell először alkalmazni.

Mellékletek

Az 1. számú melléklethez

Az 1., 2., 8., 9. pontjához

A jövő évtől többszintű lesz a minimálbér, ugyanakkor az Szja tv. egyes rendelkezései a legkisebb havi munkabérhez kapcsolódnak szükséges e fogalmat általános érvénnyel bevezetni.

Több munkáltató esetén a magánszemély van annak ismeretében, hogy az Szja tv. 7. §-a (1) bekezdésének k) pontja melyik munkáltatótájára vonatkozhat, ezért indokolt arról is rendelkezni, hogy ilyen esetben erről nyilatkoznia kell.

A végkielégítés magánszemély döntésétől függő megosztásáról az adóhatóság nem rendelkezik adatszolgáltatással, ezért ilyen esetben nem képes eljárni az adómegállapítást kérő nyilatkozata alapján.

A adójóváírásra vonatkozó rendelkezés egyszerűsödik.

Az önkéntes kölcsönös pénztári befizetések, valamint a nyugdíj-előtakarékosság után a magánszemélyt megillető kiutalásokat ahhoz kötni, hogy a magánszemélynek adótartozása ne legyen, illetőleg szükséges arról is rendelkezni, hogy a teljesítésre csak az adótartozás megfizetését követően kerüljön sor.

Az egyéni vállalkozók számára 10 százalékos adókulcs bevezetése miatt pontosítani kell az adóelőleg szabályát, valamint a bevallások, és az adatszolgáltatás rendjének változása miatt indokolt összhangba hozni a magánszemélyek, illetőleg az egyéni vállalkozók bevallási kötelezettségeit.

A külföldön is adóztatható jövedelemről az állami adóhatóság nem rendelkezik kellő információval, ezért a magánszemélyt, aki ilyennel rendelkezik nem célszerű bevonni az adóhatósági megállapításba.

Az olyan esetekben, amikor a donor nem részesül díjazásban, azonban egészségügyi megfontolásokból étkeztetést biztosítanak számára, az adóztatás nem indokolt. Ugyanez vonatkozik a donorétkeztetés utalvány formájában történő biztosítására is. Tekintettel arra, hogy a donorétkeztetés adómentessége az Szja. tv. hatályos rendelkezései között nevesítetten nem jelenik meg, a jogalkalmazás egyértelműsége és az eddig kialakult jogalkalmazói gyakorlat megerősítése érdekében indokolt a rendelkezés visszamenőleges alkalmazhatóságát is kimondani.

A jövedelmet pótló kártérítésre vonatkozó, a korábbi gyakorlatot megerősítő rendelkezés alkalmazását a korábbi esetekre is lehetővé kell tenni.

A költségvetés és az uniós források terhére megvalósuló a munkanélküliek és a megváltozott munkaképességűek részére történő képzési juttatások legyenek adómentesek már a 2005. év elejétől kezdődően is.

A módosítás bevezeti a rabkeresmény, valamint a távfűtési támogatás adómentességét.

A 3. pontjához

A lakástakarék szerződések az önkéntes öngondoskodás egyik sikeres formájának tekintendő, amely fontos gazdaságpolitika (lakáspolitikai) célok megvalósításához állami források hatékony felhasználásával nyújt segítséget ezért indokolt a lakástakarék-szerződések pozitív megkülönböztetése. A kamat egy részének elvonása a lakástakarékhoz kapcsolódó speciális állami támogatás hatékonyságát rontaná; felborítaná a lakás-takarékpénztári szerződés alapján elhelyezett - a piacinál alacsonyabb kamatozású - betétek és hitelek kényes egyensúlyát, s a lejárati ősszeg változás miatt szükségessé tenné a már megkötött szerződések átdolgozását.

A 4. pontjához

Az Országos Érdekegyeztető Tanács 2005. október 14-én született megállapodása.

Az 5-6. pontjához

A rendelkezés pontosítja a károk megtérülése, a kockázatok viselése körében adómentesnek minősülő bevételeket: az eddigi jogértelmezési gyakorlatot megerősítve kimondja, hogy a jövedelmet pótló kártérítés olyan jogcímen adóköteles, amilyen jogcímen jövedelmet pótol.

A 7. pontjához

A rendelkezés kimondja, hogy adómentes az önkéntes kölcsönös biztosító pénztár által a kedvezményezett részére kifizetett összeg.

A 10. pontjához

A rendelkezés kiegészíti az adómentes természetbeni juttatások körét a hallgatónak a felsőoktatásról szóló törvény alapján nem pénzben nyújtott támogatásokkal.

A 11. pontjához

A rendelkezés kiterjeszti az adómentes étkezési juttatás lehetőségét a Munka Törvénykönyvéről szóló törvény előírásai szerint a munkáltatóhoz kirendelt munkavállalóra is és a fogyasztásra kész étel vásárlására jogosító utalványként ismeri el azt az elektronikus adathordozót is.

A 12. pontjához

A módosítás adómentes természetbeni juttatásnak minősíti az államközi és az államok feletti szervezetekkel kapcsolatos diplomáciai események során nyújtott vendéglátást és az ahhoz kapcsoló szolgáltatásokat akkor is, ha azokat a gazdasági és a közlekedési miniszter saját maga vagy külképviselet útján nyújtja.

A 13-14. pontjához

Az Országos Érdekegyeztető Tanács 2005. október 14-én született megállapodása.

A 2. számú melléklethez

A hatályos szabályozás szerint gépkocsi költségek elszámolásához a magánszemély az APEH által közzétett (az általános forgalmi adót tartalmazó) üzemanyagárat alkalmazhatja abban az estben is, ha az üzemanyag forgalmi adóját levonásba helyezi. Ezzel a költségek között egy olyan elem is szerepel, amely a magánszemélyt valójában nem is terheli. A módosítás szerint a jövőben az üzemanyag forgalmi adóját levonásba helyező magánszemély nem alkalmazhatja az APEH által közzétett üzemanyagárat, az üzemanyag költségelszámolás csak tételesen, a számlák alapján, nettó összegben történhet.

A 3. számú melléklethez

A virág és dísznövény termesztés és értékesítés körében egyre jelentősebb súlyt képvisel a hagyományos, speciális magyar terméknek minősülő, exportképes rózsatő előállítása és értékesítése.

E tevékenységet döntően őstermelői igazolvánnyal rendelkező személyek végzik, melynek során az Szja. törvény 6. számú mellékletének I/b) pontjában megjelölt - évek óta változatlan, alacsony mértékű - évi 250 ezer forintot meghaladó bevételt érnek el.

A rózsatő előállítás további ösztönzése céljából indokolt e terméket, illetve tevékenységet az őstermelői körbe tartozónak tekinteni és azt ide besorolni, függetlenül az évenként elérhető bevételi összeghatártól.

Indokolatlan, hogy amíg a mezőgazdasági kistermelők esetében 7 millió forint az az árbevételi határ, amely alatt a kedvezményes adózás formát választhatja az adóalany, ugyanakkor a szőlő- és bortermelőknek - akik ugyanebbe a kategóriába tartoznak - ez a bevételi határ csak 4 millió forint a jelenlegi szabályozás szerint. Ez diszkriminatív a mezőgazdasági ágazaton belül a szőlő- és bortermelőkre nézve.

A 4. számú melléklethez

A melléklet a Szja. tv. biztosítási kedvezményről szóló 7. számú mellékletét pontosítja.

Az 1. ponthoz

A rendelkezés egyértelművé teszi, hogy a magánszemélyt adókedvezmény illeti meg minden esetben, ha biztosítási szerződés díja összevonandó jövedelemnek minősül.

A 2. ponthoz

A rendelkezés nyugdíj-kiegészítő járadéknak minősíti az olyan szolgáltatást is, amelyet évente legalább egyszer nem csökkenő mértékben pénzen kívül más egységben kifejezve folyósítanak.

A 3-4. ponthoz

A módosítás kiterjeszti a rendelkezési jog gyakorlásának fogalmát, valamint a csökkenő összegű járadékszolgáltatás fogalmát a pénzen kívüli más egységben folyósított szolgáltatásra is.

Az 5-6. ponthoz

A biztosítók szakmai szervezete (MABISZ) és a Pénzügyminisztérium szakértői több éves egyeztetés eredményeképpen egyetértettek abban, hogy a biztosításokra vonatkozó törvényi helyeket a biztosítási jogviszonyokban és a biztosítási piacon időközben bekövetkezett változásoknak megfelelően korszerűsítik, frissítik annak érdekében, hogy annak alkalmazása egyértelmű legyen, és az megfeleljen a mai kor viszonyainak. Ennek - a 7. számú melléklet egyéb módosításaival összhangban - szerves részét képezi a 7. számú melléklet 13-14. pontjainak jelen módosítása.

A jogalkotóknak kifejezett érdekében áll, hogy a biztosításokhoz fűződő szabályozás, és a továbbiakban is fenntartott kedvezmény rendszere jól működjék, hogy az továbbra is ösztönözzön az öngondoskodásra, a hosszú távú megtakarításokra. A módosításnak költségvetési kihatása nincs.

Az 5. számú melléklethez

Az 1. ponthoz

A leghátrányosabb helyzetű 48 kistérségben a 250 főnél kevesebb alkalmazottat foglalkoztató egyéni vállalkozók bizonyos tárgyi eszközök üzembe helyezése esetén az üzembe helyezés időpontjára megállapított beruházási költséget az üzembe helyezés évében egyösszegben értékcsökkenési leírásként vehetik figyelembe. Ezen összeg 1 százalékát, jármű esetében 3 százalékát „de minimis” támogatásként kell számításba venni.

A 2. ponthoz

A hatályos szabályozás szerint gépkocsi költségek elszámolásához az egyéni vállalkozó az APEH által közzétett (az általános forgalmi adót tartalmazó) üzemanyagárat alkalmazhatja abban az estben is, ha az üzemanyag forgalmi adóját levonásba helyezi. Ezzel a költségek között egy olyan elem is szerepel, amely az egyéni vállalkozót valójában nem is terheli. A módosítás szerint a jövőben az üzemanyag forgalmi adóját levonásba helyező egyéni vállalkozó nem alkalmazhatja az APEH által közzétett üzemanyagárat, az üzemanyag költségelszámolás csak tételesen, a számlák alapján, nettó összegben történhet.

A 6. számú melléklethez

A törvény az értékcsökkenési leírás szabályait módosítja. 2005-től ugyanis a személyszállításra használt autóbuszok esetében lehetőség van 20 százalék helyett a számviteli politikában meghatározott terv szerinti értékcsökkenéssel azonos leírást érvényesíteni az adózás előtti eredmény csökkentésként. E rendelkezés alapján - a jelzések szerint - a jelenleginél kisebb értékcsökkenés elszámolása várható, tekintettel arra, hogy ezen eszközök élettartama hosszabb öt évnél. Hasonló azonban a helyzet más személyszállító járműnél is, így indokolt e szabályt - 2005-re visszahatóan - azokra is kiterjeszteni.

A másik rendelkezés az adókról, járulékokról szóló törvények módosításáról szóló 2005. évi XXVI. törvényben elfogadott azon módosítással kapcsolatos, amely a leghátrányosabb 48 kistérségben bizonyos tárgyi eszközök 100 százalékos leírására ad lehetőséget a kis- és középvállalkozások esetében. E kedvezmény a közösségi előírások szerint állami támogatásnak minősül. Erre tekintettel a törvény meghatározza az állami támogatás számításának módját. Ez a támogatástartalom az eredetileg elfogadott törvényben, magasabb összegben lett megfogalmazva az indokoltnál. A törvény a reális támogatástartalom meghatározását tartalmazza - az eredeti határidőtől, 2005. évtől - egy egyszerű módszerrel.

A 7. számú melléklethez

A módosítás a Tao. 3. számú mellékletének B) fejezetében a lakásszövetkezetek tagjait érintő módosítást tartalmaz 2005-re visszahatóan. A lakásszövetkezetekről szóló, 2005-től hatályos törvény ugyanis előírja, hogy a lakásszövetkezet a cégbejegyzéssel jön létre, nem működhet előtársaságként, de bejegyzés esetén az azt megelőzően vállalt kötelezettségekért fennálló felelősség megszűnik, ha a lakásszövetkezet közgyűlése a szerződést utólag jóváhagyja. E költséget a lakásszövetkezet tagjánál indokolt a vállalkozási tevékenység érdekében felmerült költségként, ráfordításként elismerni. Ez, valamint a Tao. törvény hatályos előírásának az új törvényhez történő igazítása (pl. a lakásszövetkezeti közös tulajdonra történő utalás elhagyása) jelenik meg a törvényben.

A 8. számú melléklethez

A törvény azzal függ össze, hogy a lakásszövetkezetekről szóló törvény a lakásszövetkezetnél - a korábbitól eltérő elnevezéssel és tartalommal - kétféle tevékenységet különböztet meg, amely miatt szükséges - 2005-re visszahatóan - módosítani a Tao. 6. számú mellékletének B) fejezetét. A kétféle tevékenység a lakásszövetkezeti törvény szerint

- lakásszövetkezeti tevékenység (e helyett a hatályos Tao. törvény a korábbi jogszabálynak megfelelő fogalmat, a belső szolgáltatást használja), amely a lakásszövetkezet olyan tevékenysége, amelyet az építés és a fenntartás körében ténylegesen felmerült költségeinek figyelembevételével, nem nyereségszerzés céljából végez saját maga, tagjai és nem tag tulajdonosai részére;

- a lakásszövetkezet vállalkozási tevékenysége, amely az előzőbe nem tartozó minden más olyan tevékenysége, amelynek adózott eredményét felhasználhatja az építés és a fenntartás feladatainak ellátására.

A 9. számú melléklethez

A közügyekkel kapcsolatos információhoz jutás megkönnyítése érdekében a törvény a napilapok 5 százalékos adómérték alá sorolását tartalmazza. 2006. január 1-jétől ugyancsak a legkedvezményesebb adómértékkel adóznak az egyéb újságok, folyóiratok (évente legalább egyszer megjelenő kiadvány), amennyiben azokat előfizetéses értékesítés keretében terjesztik.

A 10. számú melléklethez

A módosítás hatályba lépését követően, az áfa-törvény a lakóingatlannak pénzügyi lízing keretében történő átadását olyan tárgyi adómentes ügyletnek minősíti, amelyre - az adózó döntésétől függően - az általános szabályok szerinti adózás is választható. E módosítással, valamint azon új előírással, mely a pénzügyi lízing keretében történő lakóingatlan-átadás vonatkozásában mentesít az adólevonási tilalom alól, lehetővé válik, hogy az ilyen lakóingatlanokra jutó előzetesen felszámított áfa összege levonásba helyezhető legyen.

A 77/388/EGK tanácsi irányelvvel összhangban szűkül a tárgyi adómentes kör a más nevében és más javára történő közvetítői tevékenység esetében. A módosítást követően kizárólag csak a pénzügyi szolgáltatásban és kiegészítő szolgáltatásaiban, a biztosítási szolgáltatásban, az értékpapír-eladásban, valamint az engedményezésben és tartozásátvállalásban való közreműködés minősül tárgyi adómentesnek, kikerül ugyanakkor a tárgyi adómentes körből az ingatlanközvetítői tevékenység.

A 11. számú melléklethez

Az államháztartási támogatások utáni arányosítási kötelezettség megszüntetése miatt indokolt az áfa-törvénynek az arányosítás részletes szabályait tartalmazó 3. számú melléklete I. részének módosítása is. A módosítás gyakorlatilag az államháztartási támogatások miatti arányosítási rendelkezések bevezetését megelőző időszakban követett szabályozást állítja vissza.

A 12. számú melléklethez

Az áfa-törvény új melléklete azon termékeket sorolja fel, melyekre a hulladékkereskedelemben a fordított adózás alkalmazandó.

A 13. számú melléklethez

A regisztrációs adóról szóló törvény melléklete az áfa kulcs csökkentésének megfelelően megállapított új adótételeket tartalmazza.

A 14 számú melléklethez

A törvény a jövedéki termékeknek a jövedéki adó emeléséből adódó, áfa-ként befizetendő készletérték-különbözete áfa-ként befizetendő összegét határozza meg.

A 15. számú melléklethez

Az 1. ponthoz

Az Art. 1. számú mellékletének I/B)/3./b) pontja az átalakulással érintett, illetőleg az átalakulás során létrejövő adózó általános forgalmi adó bevallását érintően a bevallás gyakoriságát határozza meg, az átalakulásának első évére vonatkozóan. Tekintettel arra, hogy az általános forgalmi adó bevallási kötelezettség gyakorisága - amennyiben a törvényben meghatározott feltételek bekövetkeznek - év közben is változhat, a hatályos rendelkezés félreérthető helyzetet teremtett. A törvény pontosítja a rendelkezést, mellyel egyértelművé válik, hogy az átalakulással érintett adózó az átalakulást követően az átalakulásra vonatkozó speciális rendelkezés szerint tesz eleget bevallási kötelezettségének, és ha év közben a feltételek fennállnak, az általános szabályok szerint át kell térnie a megfelelő bevallásgyakoriságra.

A 2. ponthoz

A módosítások döntő többsége az Európai Uniónak az egyszerűsített vállalkozói adóval kapcsolatos azon álláspontjával függ össze, amely szerint nem lehet hátrányos megkülönböztetést alkalmazni azokkal szemben, akik nemcsak a Magyar Köztársaság területén végeznek tevékenységet. Az Eva tv. módosításával a közösségi adószám használat mellett lehet evát választani.

Az eva alany egyéni vállalkozó járulékfizetési és -bevallási kötelezettségére vonatkozó rendelkezéseket indokolt összhangba hozni az adózás rendjéről szóló törvény és a Tbj. előírásaival.

A kiegészítő tevékenységet folytató egyéni vállalkozó a baleseti járulékot forintban fizeti meg és az eva bevallásában feltünteti. Az eva bevalláson az adatok korábban ezer forintban szerepeltek, a módosítás az egyéni vállalkozó tekintetében az új előírással való összhangot teremti meg.

Az adózás rendjéről szóló törvény módosítása az Eva tv-ben szereplő módosítással függ össze, amely szerint az eva adóalany is rendelkezhet közösségi adószámmal. Amennyiben az eva alany az Európai Közösség más tagállamában illetőséggel bíró adóalannyal közösségi kereskedelmi kapcsolatot létesít (termékbeszerzés, termékértékesítés) akkor erről bevallást és összesítő nyilatkozatot kell benyújtania.

A 16. számú melléklethez

Az 1- 2. ponthoz

Az egyéni adó- és járuléknyilvántartási rendszer, valamint a kötelezettségcsoportonként történő elszámolás kialakításával összefüggésben a Tbj. - 2006. január 1-jétől hatályos - 30. § (1) bekezdésében foglaltak szerint az egyéni vállalkozó a korábbi negyedéves gyakoriság helyett havonta köteles a társadalombiztosítási járulékot, egészségbiztosítási és nyugdíjjárulékot megfizetni. Az Art. az ehhez kapcsolódó járulékbevallási kötelezettséget ennek megfelelően szintén havonta teszi kötelezővé.

A 3. ponthoz

Az adózás rendjéről szóló 2003. évi XCII. törvény a helyi adók vonatkozásában - meghagyva az önkormányzatok szabályozási önállóságát - csak alapvető fontosságú, és egységes szabályozást igénylő eljárási kérdéseket szabályoz (pl. hatáskör, illetékesség, befizetési határidők, stb.). Minthogy a befizetések elszámolása az Art.-ben meghatározott, és ezzel összefügg a jelentéktelen összegű adókötelezettségek kezelését érintő egységes gyakorlat kialakításának igénye, a módosítás - egyezően az állami adóhatóságnál nyilvántartott adókra vonatkozó rendelkezésekkel - kiegészíti az Art. 2. számú mellékletét egy, az önkormányzati adóhatósághoz teljesítendő befizetésekre vonatkozó, általános elszámolási szabállyal.

A 17. számú melléklethez

Az építőipari kivitelezési tevékenységgel kapcsolatos adatszolgáltatással összefüggő egyes törvények módosításáról szóló 2005. évi LXXVI. törvény az építőipar területén a feketegazdaság visszaszorítása érdekében az épített környezet alakításáról és védelméről szóló 1997. évi LXXVIII. törvény (a továbbiakban. Étv.) 58. §-át - egyebek mellett - kiegészítette az építtető első fokú építésügyi hatósághoz történő, kivitelezőre vonatkozó adatszolgáltatási kötelezettségével. Az építésügyi hatóság az Art. 3. számú mellékletének G) pontja 5. alpontja szerint az építtető által szolgáltatott adatok közül az építési helyszínre és a kivitelezőre vonatkozó adatokat az állami adóhatósághoz továbbítja. Mivel az állami adóhatóság az adózókat adóazonosító számon tartja nyilván, a törvény a hatósági adatszolgáltatás megkönnyítése érdekében az adatszolgáltatás terjedelmét a kivitelező adóazonosító számára is kiterjeszti.

A 18. számú melléklethez

A hatályos szabályozás szerint az Európai Közösség tagállamában illetőséggel nem bíró adózó euró devizanemben vezetett belföldi pénzforgalmi bankszámla nyitására köteles, melyről általános forgalmiadó-fizetési kötelezettségét a bevallás benyújtására előírt időpontig euróban, átutalással teljesíti.

A 2002/38/EK tanácsi irányelvvel módosított, a tagállamok forgalmi adóra vonatkozó jogszabályainak összehangolásáról szóló 77/388/EGK irányelv (hatodik irányelv) alapján nem írható elő a külföldön nyilvántartott, elektronikus szolgáltatást nyújtó adóalany terhére Magyarországon bankszámlanyitási kötelezettség, tekintettel arra, hogy a külföldi elektronikus szolgáltatók részére biztosított rendszernek az egyszerű adminisztráció a lényege, ezzel összefüggésben pedig az adókötelezettségek könnyebb teljesítése. A törvény ezen adózók vonatkozásában hatályon kívül helyezi a belföldi pénzforgalmi bankszámlanyitási kötelezettséget. Fenntartja azonban a szabályozás az euróban történő átutalást, mivel a bevallás adatait is euróban kell feltüntetni, ezzel elkerülhető a más devizáról történő átváltás költsége, illetőleg az, hogy a bevallásban szereplő érték és befizetés között eltérés mutatkozzon.