2008. évi XL. törvény indokolása

a földgázellátásról

-----STARTING---POINT---ALTALANOS--- 

A törvény célja a teljes verseny megteremtése a gazdaság versenyképességének fokozása érdekében a hosszú távon fenntartható ellátásbiztonság szavatolása mellett. A törvény megfelel az Európai Unió előírásainak.

Az új földgáz-piaci modell a hatályos szabályozáshoz képest az alábbi legfontosabb változtatásokat tartalmazza:

A jelenlegi kettős - közüzemi és szabadpiaci - modell megszűnik, helyét tiszta versenypiaci modell veszi át, amelyben a versenyt csak az erőfölényes helyzetek megakadályozása, illetve a kiszolgáltatott fogyasztók védelme érdekében lehet korlátozni. A felhasználók és a kereskedők a földgázt szabadpiaci körülmények között szerezhetik be, illetve ez utóbbiak ugyanilyen módon értékesíthetik azt.

A lakossági fogyasztók és a kisvállalkozások - a törvény által kijelölt - szűk köre földgáz egyetemes szolgáltatásra is jogosultak lesznek. Ennek keretében az egyetemes szolgáltatóktól (ESZ) meghatározott minőségű földgázt vásárolhatnak méltányos, könnyen és tisztán összehasonlítható, átlátható árakon. Az egyetemes szolgáltatás tehát leginkább jogszabályban meghatározott ellátás-biztonsági szintet nyújtó szolgáltatási csomag és nem egy piaci viszonyoktól „eltérített” szolgáltatás.

A jelenlegi közüzemi szolgáltatók mostani ellátási területükön kötelesek lesznek egyetemes szolgáltatás nyújtására azon lakossági fogyasztók részére, akik a földgázt ilyen szolgáltatási körülmények között kívánják megvásárolni. Az egyetemes szolgáltatásra jogosult felhasználó eldöntheti, hogy a szabadpiacra lép, vagy marad az egyetemes szolgáltatónál. Ez utóbbi esetben semmilyen adminisztrációs terhe nincs a felhasználónak, hiszen a felhasználók számára a szerződéses kapcsolatok jogutódlását a törvény biztosítja.

Az új modellben az elosztói és kereskedelmi funkciók szétválnak, de az egyetemes szolgáltatásban részesülő felhasználónak ez nem jelent többlet terhet.

A törvényben - a korábbi gyakorlattól eltérően - szétválik a felhasználó és a fogyasztó fogalma. Felhasználónak a saját felhasználásra földgázt vásárlók, fogyasztónak pedig a lakossági felhasználók minősülnek; a terminológia elkülönítése összhangban van a Ptk. vonatkozó rendelkezéseivel.

A földgáz-ellátás biztonságának fokozása érdekében bevezetésre kerül a végső menedékes (a továbbiakban: VM) hatóság általi kijelölésének lehetősége arra az esetre, ha valamely egyetemes szolgáltatásra jogosult felhasználókat ellátó társaság (ESZ, vagy lakossági fogyasztókat ellátó kereskedő) vagyoni helyzetének olymértékű romlása következik be, amely a szolgáltató/kereskedő fizetésképtelenségét eredményezi, és ezáltal a felhasználók ellátása veszélybe kerül.

Az új modellben értelemszerűen nem lesz közüzemi nagykereskedő és közüzemi gázszolgáltató. Az ESZ-ek nem lesznek kötelezettek arra, hogy a földgázt kizárólag a korábbi nagykereskedőtől szerezzék be. Az egyetemes szolgáltatást biztosító engedélyes bárhonnan beszerezhet földgázt.

Az ESZ ellenőrzött beszerzési költségeit jogszabályban meghatározott és a Magyar Energia Hivatal (a továbbiakban: Hivatal) által ellenőrzött kereskedelmi árréssel növelheti, e két tényező határozza meg az ESZ-ben részesülő felhasználók díjait.

Az együttműködő földgázrendszer használatának vonatkozásában továbbra is megmarad a miniszteri hatósági árkontroll, amelyre lehetőséget biztosít az Európai Unió földgáz irányelve. A rendszerhasználati díjak mértékét külön jogszabály állapítja meg.

A fogyasztóvédelem erősítését kiemelt feladatának tekinti a törvény. A lakossági fogyasztók elszámolással, számlázással, díjfizetéssel és méréssel kapcsolatos panaszai ügyében a fogyasztóvédelmi feladatok a Hivataltól a fogyasztóvédelmi hatósághoz kerülnek át. Ez biztosíthatja, hogy a fogyasztóvédelmet átfogóan erre a célra létrehozott és komoly szakapparátussal rendelkező szervezet lássa el. A fogyasztóvédelmi hatóság munkáját segíti, hogy az egyes panaszok kezeléséhez a Hivatalt szakhatóságként bevonhatja álláspontja kidolgozásához.

A felhasználók jogainak biztosítása, és azok védelme nem korlátozódik kizárólag az ezen címszóval ellátott fejezetben leírtakra. A felhasználók védelme a törvény egész koncepcióját áthatja. Megjelenik például az együttműködő földgázrendszerhez való hozzáférés szabályozásától kezdődően, a mérés, leolvasás előírásain keresztül az árszabályozáson és az ügyfélszolgálati irodákra vonatkozó előíráson át, az egyetemes szolgáltató tevékenységének szabályozásáig, valamint felöleli a kiadandó szabályzatokat és a Hivatal jogköreit is. Ezek, és még számos - előzőekben fel nem sorolt - előírás adják együttesen a modellben megjelenő fogyasztóvédelmet.

A fogyasztóvédelem keretében a törvény bevezeti a védendő fogyasztó intézményrendszerének alapvető szabályait. A védendő fogyasztóknak két fő csoportja van: a szociálisan rászorulók és a fogyatékkal élők. Az igénybe vehető kedvezmények köre és a biztosított különleges bánásmód e két csoport sajátosságaihoz igazodik.

A hatályos törvény alapján jelenleg a felhasználók egy része a szabadpiacon, másik (nagyobbik) része a közüzemben vételez; ez utóbbiban hatósági ár érvényesül mind a nagykereskedelmi, mind a kiskereskedelmi piacon. A törvény koncepciója értelmében az árszabályozás teljesen átalakul.

A végfelhasználói árak - az egyetemes szolgáltatás árszabályozásának kivételével - nem hatósági árak lesznek. A lakosság és egy meghatározott felhasználói kör egyetemes szolgáltatásban részesülhetnek, ahol az árak a nagykereskedelmi piaci árat, az elosztási díjakat és egy meghatározott árrést tartalmaznak. Az egyetemes szolgáltató rendeletben meghatározott összehasonlítható (benchmark) árat köteles kiinduló nagykereskedelmi árként alkalmazni, amelyet - szintén rendeletileg szabályozott - elosztási díjjal és meghatározott árréssel egészíthet ki. A koncepció értelmében az egyetemes szolgáltatók végfelhasználói árait a Hivatal előzetesen kontrollálja. Az egyetemes szolgáltató negyedévenként módosíthatja árait.

Magyarország földgázellátása jelenleg mintegy 80%-os mértékben import földgázra alapozódik. A földgáz-behozatal 85-90%-a a volt Szovjetunió területéről érkezik. A behozatal jelentős mértékben hosszú távú szerződéseken alapszik. Tekintettel arra, hogy Oroszország nem érdekelt földgáziparának liberalizálásában, így földgázellátásunkban továbbra is domináns helyzetben lesz a keleti importot lebonyolító korábbi közüzemi nagykereskedő. A törvény alapkoncepciója a piaci viszonyok megerősítése, ezt - a villamosenergia-ipari szabályozáshoz hasonlóan - a jelentős piaci erőfölényes helyzetek speciális alkalmazásával kívánja elérni. A jelentős piaci erőfölény vizsgálatát a Hivatalnak 2008. novemberéig kell lefolytatnia. A vizsgálat eredménye alapján meghatározandó kötelezettségeket a 2009. július 1-jén kezdődő gázévben lehet először alkalmazni. Annak érdekében, hogy a törvény érdemi részének hatálybalépése (2008. július 1.) és 2009. június 30. között sem lehessen az erőfölényes helyzettel visszaélni, a törvény olyan átmeneti rendelkezést tartalmaz, amelynek értelmében a korábbi közüzemi nagykereskedőnek ajánlattételi kötelezettsége van az egyetemes szolgáltatók felé. Az ajánlattételi kötelezettséggel érintett földgázmennyiség árát a Hivatal költségalapon meghatározhatja.

A törvény bevezeti és szabályozza a napi földgáz és kapacitás kereskedelmet. E rendelkezés célja, hogy az együttműködő földgázrendszer napi egyensúly-tartásához szükséges kereskedelmi tranzakciók is piaci alapon történjenek.

A törvény a jelenlegi szabályozáshoz képest bővebb iránymutatást ad az együttműködő földgázrendszeren történő kapacitás lekötés és a rendszerhez való hozzáférés tekintetében. A szabályozás elve, hogy minden felhasználó saját felhasználásának mértékéig hozzáférhessen a rendszerhez, ugyanakkor a virtuális kapacitás lekötések elkerülése érdekében a kereskedők egyidejűségi tényezőt kötelesek alkalmazni a szállítóvezetéken történő hozzáférés esetében.

A törvény keretszabályokat állapít meg az együttműködő földgázrendszer fejlesztése tekintetében. A rendszerirányító részére előírja, hogy az engedélyesekkel együttműködve kétévenként mérje fel a 10 évre előrebecsült igényváltozásokat és tegyen javaslatot a szükséges fejlesztésekről. A Hivatalnak továbbra is lehetősége lesz fejlesztési pályázatokat kiírni, ha nem látja elégségesnek a fejlesztéseket.

A törvény lépcsőzetesen kezeli az együttműködő földgázrendszerben beálló zavarokat. Abban az esetben, ha kisebb mértékű üzemzavar következik be, az engedélyesek saját hatáskörben kötelesek intézkedni. Olyan válsághelyzet esetén, amikor a felhasználók nagy része ellátatlanul maradhat - pl. jelentős földgáz beszállítás kimaradása esetén - a válsághelyzeti intézkedéseket a Kormány rendelheti el. Az üzemzavarra, válsághelyzetre történő felkészülés érdekében az engedélyeseknek a felhasználók korlátozására vonatkozó sorrendet kell összeállítaniuk.

-----STARTING---POINT---RESZLETES---

Az 1. §-hoz

A törvény célja elsődlegesen az Európai Unió formálódó energiapolitikai célkitűzésein alapul. Ennek értelmében különösen: a gazdaság versenyképességének segítését, az energiahatékonyságot, az együttműködő földgázrendszerhez történő hozzáférés tekintetében az egyenlő bánásmód biztosítását, a felhasználók érdekeinek védelmét és az infrastruktúra létesítésének, fejlesztésének elősegítését határozza meg végrehajtandó feladatnak.

A 2. §-hoz

A törvény alkalmazási köre kiterjed a földgázipar tevékenységeire, beleértve engedélyköteles és az engedély nélkül végezhető földgázipari tevékenységekre, illetve végzőkre, valamint az engedély iránti kérelmet benyújtókra, továbbá az integrált földgázipari vállalkozásokra.

A 3. §-hoz

Tartalmazza az értelmező rendelkezéseket, amelynek megváltozott struktúrája a földgáz-piac új szerkezetét tükrözi. A jelenleg hatályos törvényhez képest jelentősen bővül a fogalmak meghatározásának köre az új intézmények belépése és a piaci modell átalakulása miatt.

A 4-7. §-hoz

Az együttműködő földgázrendszer irányítási és koordinációs feladatait a rendszerirányító látja el. A törvény a rendszerirányító feladatkörébe utalja többek között az együttműködő földgázrendszer szükséges fejlesztések összehangolását, az esetleges korlátozás irányítását, az Üzemi és Kereskedelmi Szabályzat (ÜKSZ) elkészítésének koordinálását, valamint az együttműködő földgázrendszer képviseletét a nemzetközi szervezetekben. A rendszerirányítási tevékenység gyakorlásának lényeges feltétele olyan adatforgalmi és informatikai rendszerrel való rendelkezés, amely biztosítja a szervezett földgázpiaccal való együttműködést.

A 8-13. §-hoz

E §-ok a földgázszállítási tevékenység általános szabályait tartalmazzák. A 8. § részletesen felsorolja a földgázszállítói engedély kiadásának feltételeit. A földgázszállító legfontosabb feladata a földgázszállítás mellett a napi egyensúlyozás. A kiegyensúlyozó földgáz biztosításával kapcsolatos tevékenység nem minősül a törvény szerinti földgáz kereskedelemnek. A földgázszállító a feladata ellátása során olyan informatikai rendszert működtet, amely internet alapon biztosítja az együttműködő földgázrendszer hidraulikai egyensúlyának fenntartásához, valamint a nominálások és az elszámolások lebonyolításához szükséges adatforgalmat.

A 14-19. §-hoz

E §-ok rendelkeznek a földgázelosztó tevékenységének általános szabályairól, ezen belül az engedély kiadásának feltételeiről és az elosztó együttműködési kötelezettségéről az együttműködő földgázrendszer fejlesztése és üzemeltetése biztosítása érdekében, valamint részletesen felsorolásra kerülnek azon esetek, amelyek esetén az elosztó megtagadhatja valamely felhasználó bekapcsolását, illetve a földgázelosztói tevékenység megkezdését vagy a már bekapcsolt felhasználó részére a szolgáltatás folytatását. A földgázelosztó nyilvántartja az elosztóvezetékről vételező felhasználási helyeket, valamint azok jellemző és előírt adatait, és ezen adatokat a felhasználási helyen vételező felhasználónak vagy az őt ellátó földgázkereskedőnek kérésére átadja. A földgázelosztói szolgáltatással kapcsolatos részletes szabályokat külön jogszabály határozza meg.

A 20-25. §-hoz

Telephelyi szolgáltatási tevékenység végzésére irányuló engedélykérelmet a Hivatalhoz azon földgázt értékesítő vállalkozások jogosultak benyújtani, akik (amelyek) a korábbi Get. 2005. évi módosításának hatálybalépését megelőzően létesített vagy üzemeltett telephelyi vezetéket kívánnak működtetni. Főszabály szerint tehát a telephelyi szolgáltatási tevékenység nem engedélyköteles csak jogosultság, azonban a Hivatal a telephelyi vezetéken keresztül vételező felhasználók kérelmére telephelyi szolgáltatási engedély megkérésére kötelezheti a telephelyi vezeték tulajdonosát. E §-ok részletezik a telephelyi szolgáltató feladatait és együttműködési kötelezettségét. A Hivatal ellenőrizheti és szankcionálhatja a telephelyi szolgáltató tevékenységét.

A 26-27. §-hoz

E §-ok rendelkeznek a földgáztárolói engedély kiadásának feltételeiről és egyben az engedélyes ezzel kapcsolatos kötelezettségeiről.

A 28-31. §-hoz

A földgáz kereskedelmi engedélyt jogi személyiséggel rendelkező gazdasági társaság, vagy az Európai Unió tagállamában, illetve az Európai Gazdasági Térségről szóló megállapodásban részes valamely más államban székhellyel rendelkező külföldi vállalkozás belföldön bejegyzett fióktelepe kaphat a Hivataltól, amennyiben rendelkezik az előírt pénzügyi biztosítékkal. A földgázkereskedő köteles továbbá a vele szerződéses kapcsolatban lévő engedélyekkel együttműködni. Ennek keretében kereskedelmi egyensúlytartásra köteles, és viselnie mindazon költségeket, amelyek a tevékenysége következtében felmerült egyensúlyi eltérésekkel kapcsolatosak. A törvény szabályozza a lakossági fogyasztók földgázellátásból történő kikapcsolásának rendjét.

A 32-40. §-hoz

A törvény az EU irányelvben foglaltakkal összhangban bevezeti az egyetemes szolgáltatást, mint új intézményt. Az egyetemes szolgáltatás az erre jogosult és igénylő felhasználók részére meghatározott minőségben és átlátható áron történő szolgáltatást jelent. Az egyetemes szolgáltatót szerződéskötési kötelezettség terheli az egyetemes szolgáltatást igénylő felhasználók ellátása tekintetében. A törvény meghatározza az egyetemes szolgáltatásra jogosultak körét és az egyetemes szolgáltatás keretébe tartozó szolgáltatás fajtákat.

A törvény rögzíti az egyetemes szolgáltatási szerződés tartalmi elemeit, továbbá a szereződés felmondásának eseteit, valamint az egyetemes szolgáltató szerződésszegésének eseteit. Fontos szabály, hogy az egyetemes szolgáltatót, amennyiben e törvény eltérően nem rendelkezik a kereskedőre vonatkozó jogok és kötelezettségek illetik meg.

Az egyetemes szolgáltatás jelentőségére tekintettel a törvény szigorú feltételeket rögzít, pl. a szolgáltatás megkezdésének és a tevékenység folytatásának feltétele, hogy az engedélyes rendelkezzen meghatározott mértékű kereskedelmi szerződésben lekötött földgázforrással, valamint meghatározott mértékű, hazai földgáztárolóban elhelyezett földgázkészlettel.

Az egyetemes szolgáltatásra vonatkozó részletes szabályokról külön jogszabály rendelkezik.

A 41-45. §-hoz

A törvény szintén új intézményként vezeti be a végső menedékes fogalmát. A végső menedékes lényege, hogy az egyetemes szolgáltatásra jogosult felhasználó ellátás nélkül nem maradhat. Végső menedékes kijelölési eljárását igénylő helyzet bekövetkezésének esete, ha az egyetemes szolgáltatásra jogosult felhasználók részére földgázt értékesítő engedélyes az ellátás nyújtására képtelenné válik, s ezáltal a felhasználók ellátása veszélybe kerül. A törvény a Hivatal részére kijelölési jogot biztosít. Hivatal e jogkörében jogosult bármelyik egyetemes szolgáltatót, vagy annak hiányában kereskedőt végső menedékesnek kijelölni. A végső menedékes kiválasztására és működésére vonatkozó részletes szabályokat kormányrendelet tartalmazza.

A 46-49. §-hoz

A törvény a szervezett földgázpiac szabályozását külön törvény hatáskörébe utalja. Ennek megfelelően a szervezett földgázpiac a már létező árutőzsde speciális szabályai szerint működhet vagy más szervezeti formában speciális szervezett piacként. A törvény e §-ai a szervezett földgázpiacot működtető részvénytársaságban történő megengedett befolyásszerzési arányokat rögzítik.

Az 50-52. §-hoz

A vezetékes PB-gáz szolgáltató a vele szerződést kötő felhasználók részére gázelosztási és gázértékesítési tevékenységet végez és e felhasználók tekintetében ellátási kötelezettség terheli. A törvény rögzíti az engedélyköteles tevékenység gyakorlásának feltételeit.

Az 53-54. §-hoz

Az Európai Unió és azon belül Magyarország növekvő gázfüggősége szükségessé teszi Magyarország ellátásbiztonságának új, diverzifikált földgázforrások bevonásával történő fokozását. Az ellátásbiztonság fokozásának igénye szükségessé teszi új, több országon áthaladó szállítóvezeték megépítését. Magyarországnak elemi érdeke, hogy a vezeték rajta keresztül haladjon, hiszen ennek jelenléte jelentős mértékben növeli az ország földgázzal történő biztonságos ellátását.

Az egyablakos kapacitásértékesítő a Hivatal által kiadott működési engedélyében meghatározottak szerint jogosult az egyablakos kiszolgálású nemzetközi szállítóvezetéken kapacitást értékesíteni.

Egyablakos kapacitásértékesítési tevékenységet az egyablakos kiszolgálású nemzetközi szállítóvezeték Magyar Köztársaság államhatárán belüli szakaszán külföldi székhelyű vállalkozás is végezhet, amennyiben a külföldi vállalkozás székhely szerinti állama és a Magyar Köztársaság közötti nemzetközi szerződés ezt biztosítja

Az egyablakos kiszolgálású nemzetközi szállítóvezeték és az együttműködő földgázrendszer kapcsolódása esetén az egyablakos kapacitásértékesítő és a csatlakozó rendszerüzemeltetők kötelesek együttműködési szerződést kötni.

Az 55-61. §-hoz

A földgázpiaci verseny ex ante szabályokkal való elősegítését az Európai Parlament és a Tanács 2003/55/EK irányelve követeli meg a tagállamoktól. Az irányelv szerint „a tagállamok megfelelő és hatékony szabályozási, ellenőrzési és átláthatóságot biztosító mechanizmusokat hoznak létre azért, hogy elkerülhető legyen bármilyen piaci erőfölénnyel való - különösen a felhasználók sérelmére történő - visszaélés és ellenséges felvásárlásra irányuló magatartás.” A hatékony piaci működés és a tényleges verseny biztosítása az irányelv szerint a Hivatal feladata.

Ezen kötelezettség teljesíthetősége érdekében a törvény az előre rögzített piaci szegmensekben előre rögzített normatív szabályok szerint beavatkozási lehetőségekre hatalmazza fel a Hivatalt. A törvényben rögzített normatív szabályoknak és a rendszeres piacelemzést követően a regulátor által meghatározott arányos beavatkozásoknak az együttesére épülő szabályozás célja kettős: egyrészt stabil, kiszámítható szabályozási környezetet kíván biztosítani a piaci szereplők számára, másrészt olyan rugalmasságot akar biztosítani a szabályozásnak, ami lehetővé teszi a piaci struktúrában bekövetkező változásokhoz való alkalmazkodást. A piaci erőfölénnyel való visszaélés megakadályozását szolgáló rendelkezések törvényben való rögzítése a szabályozás kiszámíthatóságát, a Hivatal beavatkozási jogkörének megteremtése a szabályozás rugalmasságát hivatott biztosítani.

A szabályozás szerint a Hivatal piacelemzés keretében megvizsgálja, hogy az érintett piacokon vannak-e jelentős piaci erővel rendelkező szereplők, melyek egyedül, vagy egymással közösen gazdasági erőfölényben vannak az érintett piacon (vagyis gazdasági tevékenységüket a piac többi résztvevőjétől nagymértékben függetlenül folytathatják, anélkül, hogy piaci magatartásuk meghatározásakor érdemben tekintettel kellene lenniük versenytársaiknak, szállítóiknak, vevőiknek és más üzletfeleiknek velük kapcsolatos piaci magatartására). A jelentős piaci erővel rendelkező szereplők számára a Hivatal azok piaci erejével indokolt, arányos mértékű kötelezettségeket írhat elő a jogszabályban meghatározott kötelezettségek közül.

A földgáz nagykereskedelmi piacon jelentős piaci erővel rendelkező engedélyes számára a Hivatal átlátható értékesítési kötelezettséget írhat elő. Az értékesítésre kerülő földgáz mennyiségét és az értékesítés feltételeit a Hivatal hagyja jóvá

Továbbá a földgáz nagykereskedelmi piacon jelentős piaci erővel rendelkező szereplők részére a Hivatal ellátási kötelezettséget írhat elő az egyetemes szolgáltatók földgázellátásának biztosítása érdekében.

A kiskereskedelmi piac(ok)on jelentős piaci erővel rendelkező társaságok esetében a törvény elsősorban azt kívánja biztosítani, hogy ezen társaságok üzletpolitikájukkal (elsősorban árpolitikájukkal) se a versenytársak kiszorítását, se a fogyasztói érdekek súlyos sérelmét ne idézhessék elő. Ennek érdekében a Hivatal az érintett vállalkozásokat átlátható értékesítési politikára kényszerítő mintaajánlat készítését és közzétételét írhatja elő.

A Hivatal a piacelemzés és az azt követő piaci beavatkozás folyamán együtt kell működnie a Gazdasági és Versenyhivatallal.

A 62-64. §-hoz

A törvény kiemelt jelentőséget tulajdonít a fogyasztóvédelem megfelelő működésének, különös tekintettel a lakossági fogyasztók vonatkozásában. Erre figyelemmel kötelezi az egyetemes szolgáltatókat ügyfélszolgálatuk működtetésére telefonos, internetes eléréssel, valamint ügyfelek részére nyitva álló helyiségek biztosításával.

A fogyasztóvédelemmel kapcsolatos hatáskörök megoszlanak a törvény szerint.

Az elszámolással, számlázással, díjfizetéssel vagy méréssel kapcsolatos lakossági fogyasztói panaszok ügyében a fogyasztóvédelmi hatóság jár el a fogyasztóvédelemről szóló 1997. évi CLV. törvény rendelkezései szerint. A lakossági fogyasztónak nem minősülő felhasználók elszámolással, számlázással, díjfizetéssel vagy méréssel kapcsolatos panaszai ügyében a Hivatal jár el. A fogyasztóvédelmi ügyekben a Hivatal és a fogyasztóvédelmi hatóság köteles együttműködni.

A 65-66. §-hoz

A „védendő fogyasztók” intézménye az EU irányelv alapján került bevezetésre. A törvény egyértelművé teszi, hogy csak az egyetemes szolgáltatásra jogosult felhasználói körön belül, a külön jogszabályban meghatározott szociálisan rászoruló felhasználó, valamint a fogyatékkal élők számára biztosítana az igényeiknek megfelelő különleges bánásmódot, amelyet külön jogszabály részletez (pl. késleltetett kikapcsolás, részletfizetés, fizetési haladék, előrefizetett mérőhöz való jog, mérési-, leolvasási-, számlázási-, díjfizetési különleges elbánás).

A 67-70. §-hoz

E §-ok rögzítik a szállító- és elosztóvezetékekhez való csatlakozás szabályait. Főszabály szerint a földgázszállító és a földgázelosztó köteles a földgázellátásba történő bekapcsolás iránti igényt teljesíteni az előírt feltételek fennállása esetén. A bekapcsolás iránti igény elutasításának eseteit a törvény tételesen felsorolja. Az igénybejelentő elutasítás esetén a Hivatalhoz fordulhat panasszal. Hivatal a panasz kivizsgálását követően dönt a csatlakozás kérdésében. A csatlakozás részletes szabályozása rendeleti szinten történik.

A 71-80. §-hoz

E §-ok a kapacitáslekötés és az együttműködő földgázrendszerhez való hozzáférés szabályait rögzítik.

Az új szabályozás értelmében minden felhasználó saját felhasználásának mértékéig hozzáférhet a rendszerhez.

A 81-85. §-hoz

E §-ok az infrastruktúra fejlesztés főbb szabályait tartalmazzák. Az együttműködő földgázrendszer kapacitásának rendszeres felülvizsgálatát és a fejlesztésének tervezését a rendszerirányító koordinálásával a rendszerüzemeltetők összehangoltan végzik. Ennek keretében a fejlesztések tervezéséhez a rendszerirányító és a rendszerüzemeltetők az országos földgázellátásra vonatkozó adatbázist hoznak létre, és azt az adatbázis adatainak rendszeres frissítésével folyamatosan vezetik.

A rendszerirányító az engedélyesekkel együttműködve kétévenként felméri a 10 évre előrebecsült igényváltozásokat és javaslatot tesz a szükséges fejlesztésekről. A Hivatal rendszer-felügyeleti hatáskörében ellenőrzi és jóváhagyja a rendszerirányító által beterjesztett kapacitás-felülvizsgálat eredményét és az infrastruktúrafejlesztési javaslatot. A Hivatal az infrastruktúra fejlesztési javaslat alapján fejlesztési tervet ad ki, melyben fel kell tüntetni a tíz éves fejlesztéshez indokolt beruházásokat. A Hivatalnak továbbra is lehetősége lesz fejlesztési pályázatokat kiírni, ha nem látja elégségesnek a fejlesztéseket.

A törvény nem változtat a jelenlegi szabályozáson a célvezeték létesítése tekintetében. Ennek értelmében a felhasználó földgázellátás iránti igényének kielégítése érdekében a Hivatal előzetes hozzájárulásával célvezeték létesíthető. Az előzetes hozzájárulást feltétele, ha nincs szabad vásárolható kapacitás az együttműködő földgázrendszeren, és a felhasználó eleget tesz a külön jogszabályban előírt feltételeknek, valamint a célvezeték létesítése és üzemben tartása rendszerszinten gazdaságosabb megoldást jelent, mint a szállító- vagy az elosztóvezetékek fejlesztése.

A törvény mentesség adása útján preferálja az új infrastruktúra létesítését a vonatkozó uniós irányelvben foglaltakkal összhangban. E körbe tartozik az új határkeresztező földgázvezeték, a cseppfolyós földgáz tárolására szolgáló létesítmény vagy földgáztároló létesítése vagy az új infrastruktúra kapacitásának egyablakos rendszerben történő értékesítése.

A 86-87. §-hoz

A törvény e §-okban a szállító-, és az elosztóvezetékek valamint a földgáztárolók üzemeltetésére vonatkozó közös szabályokat rögzíti. Ennek értelmében a rendszerüzemeltetők kötelesek az általuk üzemeltetett szállító- és elosztóvezetékek, valamint tárolók biztonságos, hatékony, zavartalan működtetéséről, karbantartásáról, fejlesztéséről, üzemeltetéséről gondoskodni. További általános kötelezettségként határozza meg a törvény a rendszerüzemeltetők egymás közötti és a rendszerhasználókkal történő folyamatos együttműködést az együttműködő földgázrendszer egyensúlyának biztosítása érdekében.

A 88-89. §-hoz

A telekhatáron belüli gázvezeték (csatlakozóvezeték) és a gázmérő utáni fogyasztói berendezések létesítése és üzemben tartása az ingatlan tulajdonosának kötelessége. A csatlakozóvezeték és a fogyasztói berendezés kiviteli tervét műszaki-biztonsági szempontok szerinti felülvizsgálatra be kell nyújtani az elosztóhoz. A terv szerinti kivitelezést az elosztó engedélyes alkalmasságot megállapító nyilatkozata nélkül megkezdeni nem szabad. A csatlakozóvezeték és a fogyasztói berendezés üzemképes és biztonságos állapotban tartása az ingatlan tulajdonosának, használójának a kötelezettsége.

A 90. §-hoz

A szállítóvezetékek, a földalatti gáztárolók, valamint az elosztó- és a célvezetékek, továbbá ezek tartozékai létesítését az 1993. évi XLVIII. törvény (a továbbiakban: Bt.) rendelkezései szerint a bányafelügyelet engedélyezi.

Az említett bányászati létesítményeknek idegen ingatlanon történő elhelyezésére, az idegen ingatlanok tulajdon és használati jogának korlátozására, biztonsági övezetének megállapítására e törvény a Bt. szabályait rendeli alkalmazni.

A 91-95. §-hoz

E §-ok az egyensúlytartás szabályait rögzítik. A törvény az együttműködő földgázrendszer egyensúlyának biztosítása érdekében folyamatos együttműködési kötelezettséget ír elő a rendszerüzemeltetők és a rendszerhasználók részére. A törvény meghatározza továbbá az egyensúlytartásra kötelezetteket és részletesen felsorolja engedélyesenként a konkrét egyensúlyozási feladatokat.

A 96-98. §-hoz

E §-ok a földgázellátási üzemzavar, válsághelyzet, korlátozás főbb szabályait tartalmazzák. A törvény meghatározza a földgázellátási üzemzavart és a válsághelyzetet minősítő körülményeket, illetve eseteket és ennek megfelelően szabályozza. Abban az esetben, ha kisebb mértékű üzemzavar következik be, az engedélyesek saját hatáskörben kötelesek intézkedni. Olyan válsághelyzet esetén, amikor a felhasználók nagy része ellátatlanul maradhat - pl. jelentős földgáz beszállítás kimaradása esetén - a válsághelyzeti intézkedéseket a Kormány rendelheti el.

Az üzemzavarra, válsághelyzetre történő felkészülés érdekében az engedélyeseknek a felhasználók korlátozására vonatkozó sorrendet kell összeállítaniuk.

A 99-102. §-hoz

E §-ok a mérés és elszámolás általános szabályairól rendelkeznek. A törvény meghatározza a méréssel és elszámolással kapcsolatos feladatokat, felelősségeket és a költségviselést az egyes engedélyeseket illetően. A részletes szabályok rendeleti szinten és az ÜKSZ-ben kerülnek kifejtésre.

A 103-109. §-hoz

E §-ok az árszabályozás és árfelügyelet szabályait rögzítik. A szabályozás szerint a végfelhasználói árak nem hatósági árak lesznek, ugyanakkor a lakosság és egy meghatározott felhasználói kör egyetemes szolgáltatásban részesülhetnek, ahol az árak a nagykereskedelmi piaci árat, az elosztási díjakat és egy meghatározott árrést tartalmaznak. Az egyetemes szolgáltató külön jogszabályban meghatározott összehasonlítható (benchmark) árat köteles kiinduló nagykereskedelmi árként alkalmazni, amelyet - szintén rendeletileg szabályozott - elosztási díjjal és meghatározott árréssel egészíthet ki. A koncepció értelmében az egyetemes szolgáltatók végfelhasználói árait a Hivatal előzetesen kontrollálja. Az egyetemes szolgáltató negyedévenként módosíthatja árait.

Hatósági ármegállapítás körébe tartozik továbbra is a rendszerhasználati díj.

A 110-113. §-hoz

Az együttműködő földgázrendszer működésére vonatkozó részletes szabályokat, eljárásokat és módszereket az ÜKSZ tartalmazza. Az ÜKSZ kidolgozása a rendszerirányító feladata. A szabályzat-tervezeteket külön jogszabály szerint létrejövő szabályzati bizottság véleményezi. A szabályzatot a Hivatal hagyja jóvá.

A szabályzatok - különösen az üzletszabályzatok - eddigi jóváhagyási eljárása során évek óta jelentős gondot jelentett az a körülmény, hogy a Hivatal szabályzatok jóváhagyásával kapcsolatos törvényben szabályozott hatásköre nem megfelelően került kialakításra. A Hivatalnak nem volt jogszabály által biztosított lehetősége arra, hogy a felhasználók számára egyoldalúan hátrányos engedélyesi üzletszabályzatok jóváhagyási eljárásában feltételeket írjon elő az engedélyesnek, illetve az üzletszabályzat lényeges és módosításokkal nem orvosolható hibája esetén a jóváhagyást megtagadja. Ennek következtében előállt az a megengedhetetlen állapot, hogy egyes engedélyesek hosszabb időn keresztül nem rendelkeztek érvényes, a Hivatal által jóváhagyott üzletszabályzattal. A törvény egyrészt a Hivatal hatáskörének megfelelő módosításával, másrészt - a felhasználók védelme és az egységes piaci gyakorlat elősegítése érdekében - az üzletszabályzatok leglényegesebb, garanciális elemeinek külön jogszabályban történő meghatározásával rendezi e kérdést.

A 114-118. §-hoz

E §-ok az engedélyezés általános szabályai rögzítik. Főszabály szerint a Hivatal köteles kiadni a működési engedélyt, ha a kérelmező a jogszabályokban meghatározott követelményeknek eleget tesz. A törvény tételesen felsorolja azon eseteket, amikor a Hivatal megtagadja engedély kiadását.

A 119. §-hoz

E § tartalmazza az engedélyes nem jogszerű működése esetén a Hivatal által alkalmazható jogkövetkezményeket. A jogkövetkezmények alkalmazásához a törvény meghatározza a Hivatal mérlegelési jogkörének feltételeit.

A 120. §-hoz

A számviteli szétválasztás minden földgázipari vállalkozás számára kötelező, mentesség nem adható. Szétválasztásra szükség lehet vertikális és horizontális integráció, valamint több engedélyes tevékenység végzése esetén. A nyilvántartásokat és kimutatásokat (mérleg, eredménykimutatás, kiegészítő melléklet) oly módon kell kialakítani, mintha az adott tevékenységet önálló vállalkozás keretében végeznék.

A 121. §-hoz

E § a vertikálisan integrált földgázipari vállalkozásokra vonatkozó szétválasztási szabályokat tartalmazza.

Amennyiben a földgázszállítási, illetve a földgázelosztási, a földgáztárolási tevékenységet vertikálisan integrált földgázipari vállalkozás végzi, a hozzájuk közvetlenül nem kapcsolódó egyéb tevékenységektől elkülönült, jogilag szétválasztott, valamint szervezeti és döntéshozatali szempontból független szervezetben és döntéshozatali eljárás alkalmazásával kell ellátni a törvényben felsorolt eseteket kivéve.

A kiindulási alapot a jelenleg hatályos európai és hazai jogszabályok adták, de az időközben összegyűjtött gyakorlati tapasztalatok, illetve az európai szabályozás várható iránya is figyelembe lettek véve. A jogi szétválasztás megkövetelésével vertikálisan integrált vállalkozás a jövőben csak társaságcsoport lehet, önálló vállalkozás nem. A gazdasági társaságokról szóló 2006. évi IV. törvény (a továbbiakban: Gt.) a társaságcsoportok hatékonyabb működése érdekében olyan együttműködési formákat tesz lehetővé, amelyek nehezíthetik, sok esetben kizárhatják a hivatkozott tevékenységet végző vállalkozás önálló és független működését, döntéshozatali jogosítványait. Ennek megfelelően az ágazati jogszabállyal - a vertikálisan integrált földgázipari társaságok, valamint a piaci szereplők védelme érdekében - korlátozni szükséges a Gt.-ben biztosított együttműködési formákat.

A vertikálisan integrált társaságok a szétválasztási folyamatot a megfelelési programban dolgozzák ki és hozzák nyilvánosságra, annak alakulásáról pedig az éves megfelelési jelentésben adnak számot.

A 122-124. §-hoz

A törvény részletesen meghatározza az engedélyes gazdasági társaságok vonatkozásában azokat a cégjogi eseményeket, amelyek esetében meg kell kérni a Hivatal előzetes jóváhagyását. Az engedélyes társaságok átalakulása, a vállalkozásban való befolyásszerzés, valamint a társaságok földgázellátás szempontjából lényeges eszközeinek a megterhelése alapvetően érinthetik a földgázpiaci versenyt, az átlátható működést, valamint a földgázellátás biztonságát. A Hivatal ezen szempontok alapján mérlegelheti a cégjogi esemény hatását és dönthet a jóváhagyás megadásáról.

A törvény részletesen felsorolja azon eseteket, amikor nem szükséges a Hivatal jóváhagyó határozata.

A törvény a rendszerüzemeltetői, a rendszerirányítói és a szervezett földgázpiaci engedélyesek tekintetében kizárja a Gt. 55. § (1) bekezdés szerinti uralmi szerződés alkalmazását.

A 125. §-hoz

E § az adatszolgáltatás és bizalmas információ kezelésének szabályait tartalmazza. A szabályozás lényege, hogy az Unió a szétválasztási szabályok szigorú betartását írja elő integrált földgázipari vállalkozások tekintetében. Az egy társaságcsoporthoz tartozó vállalkozás adatait a különböző engedélyesi tevékenységek szerint szigorúan elkülönítetten kell kezelni. A piaci információk nem kerülhetnek az arra illetéktelen engedélyes birtokába.

A 126-129. §-hoz

A Hivatal jogállásáról, szervezetéről a 2007. évi LXXXVI. törvény (a továbbiakban: VET.) rendelkezik, ezért e helyen nem szükséges ezt ismételten megjeleníteni e törvényben. A törvény e §-okban a Hivatal földgáziparral kapcsolatos feladat- és hatásköréről rendelkezik. A részletesen felsorolt feladatait a földgázellátás biztonságának szem előtt tartásával és a földgázpiac hatékony működésének felügyeletével, továbbá az egyenlő bánásmód követelményének érvényesítésével, és a hatásos verseny elősegítésével végzi. Jelentős állami feladatot utal törvény a Hivatal jogkörébe, amely szerint a Hivatal elnöke jogosult jelölni személyeket az ország földgázellátásának biztonsága szempontjából stratégiai jelentőségű gazdasági társaságok ügyvezetésébe és ellenőrző szervébe.

A 130. §-hoz

E § a Hivatal és az Európai Unió szervei közötti együttműködésről és kapcsolatról rendelkezik. A Hivatal e körben együttműködési megállapodást köthet, információt cserélhet, tagsági jogviszony létesíthet külföldi energetikai szabályozó szervezetekkel, szakmai szövetségekkel, az Európai Unió által létrehozott villamosenergia-ipari, gázipari tanácsadó testülettel és az Európai Szabályozó Hatóságok Csoportjával. Az információcserével kapcsolatosan utalás történik a VET. rendelkezéseire.

A 131. §-hoz

Az Energetikai Állandó Választottbíróság eljárásáról a VET. 169. §-a rendelkezik.

A 132-133. §-hoz

E §-ok a kapcsolódó jogszabályok megalkotására adnak felhatalmazást a Kormány és az energiapolitikáért felelős miniszter részére.

A 134-146. §-hoz

E §-ok rendelkeznek azon átmeneti szabályokról, melyek az új törvény gyakorlati alkalmazásának zökkenőmentes bevezetését segítik elő.

A jelentősebb rendelkezések az alábbiak:

A törvény 39. §-ához kapcsolódóan előírja a hatálybalépést követő első gázévre az egyetemes szolgáltatók részére a kereskedelmi szerződésben lekötött földgázforrás mértékét.

A jelentős piaci erőfölényes szereplők azonosítását célzó első piacelemzésre csak e törvény hatálybalépését követően kerülhet sor. Ezt az első piacelemzést 2009. november 15-ig kell elvégeznie a Hivatalnak és ennek alapján 2009. november 30-ig javaslatot tenni a beavatkozásokra.

A Hivatal 2011. december 31-ig beszámolót köteles készíteni és ennek eredményéről tájékoztatni a Kormányt, amely megvizsgálja, hogy az e törvényben megfogalmazott - a hatékony verseny megteremtéséhez szükséges - beavatkozások köre elegendő-e az e törvényben meghatározottak szerint vagy azok módosítása szükséges.

A rendszerüzemeltetők a 82. § (1) bekezdés szerinti első fejlesztési javaslatot legkésőbb 2009. december 31-ig kötelesek elkészíteni és a rendszerirányítóval együttműködve a Hivatalhoz benyújtani.

Az egyetemes szolgáltatásra jogosult felhasználók közüzemi szerződéseiben a közüzemi szolgáltató helyébe, annak működési engedélyében meghatározott szolgáltatási területével azonos területen történő egyetemes szolgáltatás nyújtására köteles egyetemes szolgáltató lép.

A jelenleg hatályos Get. szerinti rendszerirányítói és közüzemi szolgáltatói engedély alapján működő engedélyesek 2008. november 30-ig kötelesek e törvény szerinti rendszerirányítói és egyetemes szolgáltatói engedély iránti kérelmüket a Hivatalhoz benyújtani.

A közüzemi szolgáltatói engedéllyel rendelkező engedélyesek kötelesek olyan egyetemes szolgáltatásra vonatkozó engedélykérelmet benyújtani a Hivatalhoz 2008. november 30-ig, amely legalább a hatályos engedélyükben meghatározott szolgáltatási területre terjed ki.

Az egyetemes szolgáltatók földgáz forrásainak biztosítása céljából a jelenlegi közüzemi nagykereskedő forrásaival rendelkező kereskedő köteles a hatálybalépést követő egyéves időszakra földgázforrást vételre felajánlani. A Hivatal határozatban állapíthatja meg a vételre felajánlott földgázforrás költségalapú árát.

A szállító és a rendszerhasználók a napi földgáz és kapacitás kereskedelmi piac működéséig az Üzemi és Kereskedelmi Szabályzat szerinti egyensúlyozási eszközöket kötelesek használni.

A törvény új eleme a napi földgáz és kapacitás kereskedelem szabályozása. E rendelkezés 2010. június 30-tól működik a szervezett földgázpiac létrejöttéig. Célja, hogy az együttműködő földgázrendszer napi egyensúly-tartásához szükséges kereskedelmi tranzakciók is piaci alapon történjenek. A napi földgáz és kapacitás kereskedelem lényegében egy speciális kereskedelmi eszköz, amely segíti az együttműködő földgázrendszer napi egyensúlyozását. E piac működtetését a törvény szerint a rendszerirányító erre a célra kijelölt szervezeti egysége látja el, és a konkrét ügyletek pénzügyi elszámolását pedig a kiírandó pályázaton nyertes szervezet (elszámolóház) végzi.

A napi földgáz és kapacitás kereskedelmi piaci tevékenységnek a piaci szereplők számára átláthatónak és diszkriminációmentesnek kell lennie. A piac részletes szabályairól külön jogszabály és az ÜKSZ fog rendelkezni.

A rendszerirányító köteles a napi földgáz és kapacitás kereskedelmi piac működési modelljét, és a piac működési szabályzatát 2008. október 30-ig kidolgozni és a Hivatalhoz jóváhagyásra beterjeszteni.

A Hivatal elnöke 2010. június 30. napjáig engedélyezheti a földgáztárolók szabad kapacitásának az Fbkt.-ben meghatározott földgázbiztonsági készletezésre történő igénybevételét.

Ezen fejezet átmeneti rendelkezései biztosítják az átmenetet a mai engedélyesi szereplők, a mai ellátási szabályzatok és üzletszabályzatok, valamint a 2010. július 1-jétől működő új piaci modell működése között.

-----STARTING---POINT---VEGE---

A 147. §-hoz

A törvény főszabályként 2008. június 26-án hatályba lépett, egyes rendelkezései viszont csúsztatottan, 2010. július 1-jéig lépnek hatályba.

A 148-157. §-hoz

E §-ok a törvény végrehajtásához szükséges más jogszabályok módosításáról rendelkeznek.

A törvény hatályba lépésével egyidejűleg módosul az árak megállapításáról szóló 1990. évi LXXXVII. törvény, a földgáz biztonsági készletezéséről szóló 2006. évi XXVI. törvény, a szociális igazgatásról szóló 1993. évi III. törvény, a Bt., a VET., a helyi adókról szóló 1990. évi C. törvény, a földgázellátásról szóló 2003. évi XLII. törvény, az energiaadóról szóló 2003. évi LXXXVIII. törvény, valamint a közbeszerzésekről szóló 2003. évi CXXIX. törvényre is.

A 158. §-hoz

E § a hatályukat vesztő jogszabályok felsorolását tartalmazza.

A 159. §-hoz

E § az Unió jogának való megfelelést tartalmazza.