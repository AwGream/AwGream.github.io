2000. évi XLIV. törvény indokolása

a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény módosításáról

-----STARTING---POINT---ALTALANOS--- 

A polgármester az önkormányzat első számú tisztségviselője, tevékenysége meghatározó jelentőségű az önkormányzat egész működésére. Előkészíti, vezeti a képviselő-testület ülését, irányítja a polgármesteri hivatalt, önkormányzati és államigazgatási hatáskörök címzettje.

A polgármester megválasztásával, jogállásával kapcsolatos alapvető szabályokat az Alkotmány, a helyi önkormányzati képviselők, polgármesterek választásáról és a helyi önkormányzatokról szóló törvény tartalmazza. E törvények azonban nem rendezték a polgármesteri tisztség ellátásával kapcsolatos szabályozási tárgyakat teljes körűen. Ezért alkotott külön törvényt az Országgyűlés 1990-ben a polgármesteri tisztség ellátásának egyes kérdéseiről. E törvény a választott funkcióval összefüggő sajátos munkajogi kérdéseket tartalmazta, az eltérő szabályozást nem igénylő kérdésekben pedig az államigazgatási dolgozókra vonatkozó rendelkezések alkalmazását rendelte el.

A rendszerváltozáshoz kapcsolódó jogalkotási folyamatban olyan új törvényeket (Munka Törvénykönyve, a köztisztviselők jogállásáról szóló törvény) alkotott az Országgyűlés, amelyek változást igényeltek. Ezt indokolta a helyi önkormányzatokról szóló törvény 1994. évi jelentős módosítása is, amely a gyakorlati tapasztalatokra alapozva korszerűsítette az önkormányzati rendszert, ezen belül pontosabban határozta meg a polgármester szerepét. Mindezek alapján az Országgyűlés új törvényt alkotott 1994-ben a polgármesteri tisztség ellátásának egyes kérdéseiről és az önkormányzati képviselők tiszteletdíjáról: 1994. évi LXIV. törvény (a továbbiakban: Pttv.).

Az önkormányzatok tapasztalatai igazolták, hogy az új törvény szabályai alapvetően beváltak, átfogó változtatásra nincs szükség, de az elmúlt évek törvényalkotása, valamint a gyakorlati tapasztalatok miatt módosítások indokoltak.

Az Alkotmány 1997. évi módosítása szerint a képviselő-testület megbízatása az önkormányzati általános választás napjáig tart. E rendelkezést figyelembe véve szükséges módosítani az önkormányzati törvényt, valamint a Pttv-t, hogy az alpolgármester megbízatásának időtartamára vonatkozó szabályok összhangban legyenek az Alkotmány idézett rendelkezésével. A Pttv. a polgármesterek esetén is alkalmazni rendeli a köztisztviselők jogállásáról szóló törvény (a továbbiakban: Ktv.) egyes rendelkezéseit. A Ktv-t ugyancsak módosították 1997-ben, emiatt a Pttv. hivatkozásai ma már nem alkalmazhatóak.

A törvény változást tartalmaz a polgármester illetményének számításánál. A jelenlegi szabályozás a polgármester illetményét a miniszteri illetményhez köti. 1997-ben befagyasztották a miniszteri illetményeket. Ez azzal a következménnyel járt, hogy az Országgyűlés befagyasztotta a polgármesteri illetményeket is. A törvény rendelkezései szerint a polgármesteri illetmény nem a miniszteri illetményhez kötődik, hanem az adott önkormányzat rendeletében meghatározott köztisztviselői illetményalaphoz. A szabályozás a település nagyságát figyelembe véve kategóriákat állapít meg és a törvényben meghatározott keretek között a képviselő-testület állapítja meg a polgármester illetményét. A törvény lehetővé tenné, hogy a feltételeknek megfelelő polgármester az öregségi nyugdíjra jogosító korhatár elérése előtt két évvel nyugdíjba vonulhasson.

A törvény több pontosítást is tartalmaz a polgármester tisztségének megszűnése esetén, a fegyelmi eljárás határidőinek meghatározásával, illetve a költségtérítés megállapítása vonatkozásában.

A törvényt mind a hét országos önkormányzati szövetség véleményezte, koncepcióját, alapmegoldásait egybehangzóan támogatja.

-----STARTING---POINT---RESZLETES---

Az 1. §-hoz

Az Alkotmány 1997. évi módosítása rögzítette, hogy a képviselő-testület megbízatása az önkormányzati általános választás napjáig tart. E szabályozással összefüggésben külön szükséges rendelkezni az alpolgármesteri tisztség megszűnésének időpontjáról. A törvény rendelkezése szerint az alpolgármester megbízatása a választás napjával megszűnik, ha az alpolgármestert települési képviselőnek nem választották meg. Amennyiben települési képviselőnek megválasztották, megbízatása a képviselő-testület alakuló üléséig tart, mert az alakuló ülésen választ új alpolgármestert(eket) a képviselő-testület. E szabályozás biztosítja azt, hogy az alpolgármester megbízása, foglalkoztatási jogviszonya folyamatos legyen abban az esetben, ha az alakuló ülésen alpolgármesterré újraválasztják.

A polgármesterek „végkielégítése” a gyakorlatban több értelmezési kérdést vetett fel. Ezért a törvény a Kormány tagjaira vonatkozó szabályok megfelelő átvételét kezdeményezi.

A 2. §-hoz

A jelenlegi szabályozás a polgármester illetményét a miniszteri illetményhez kötve határozza meg keretjelleggel. A törvény ezen elvi alapokon változtatva a helyi önkormányzat rendeletében meghatározott illetményalaphoz rendel szorzószámokat a településnagysághoz igazodó kategóriákban, megfelelő mozgásteret hagyva a képviselő-testületnek. A testület a polgármester illetményét az illetményalap és a törvényi keretek között megállapított szorzószám szorzataként, összegszerűen határozza meg.

A 3. §-hoz

A törvény a társadalmi megbízatású polgármester tiszteletdíja megállapításának szabályait határozza meg, melyek megegyeznek a polgármesteri illetmény számításának rendelkezéseivel, természetesen más szorzószámokat alkalmazva. Nem kell tiszteletdíjat megállapítani abban az esetben, ha a polgármester nem kéri a tiszteletdíj megállapítását.

A törvény rendelkezik az alpolgármesteri tiszteletdíj megállapításáról is.

A hatályos szabályozás alapján kötelező minden alpolgármesternek tiszteletdíjat megállapítani. A kisközségek nagy részében ez egyfelől költségvetési nehézségeket okoz, másfelől ténylegesen nincs olyan teljesítmény, melyet havi rendszerességgel külön tiszteletdíjjal indokolt elismerni. A törvény rögzíti, hogy a kettőezernél kevesebb lakosú településen a képviselő-testület diszkrecionális joga, megállapít-e tiszteletdíjat. Az ennél nagyobb települések esetén akkor nem állapít meg tiszteletdíjat a képviselő-testület, ha a megállapítás mellőzését az alpolgármester kéri.

A társadalmi megbízatású alpolgármester tiszteletdíját úgy állapítja meg a testület, hogy az ne érje el a társadalmi megbízatású polgármester tiszteletdíját.

A 4. §-hoz

A képviselőtestület legfeljebb évente kéthavi illetményének megfelelő jutalmat adhat a polgármesternek. A törvény 2-3. §-ainak rendelkezése szerint a képviselő-testület a polgármester, az alpolgármester illetményét, tiszteletdíját az alakuló ülésén, illetve a polgármester, alpolgármester megválasztását követő ülésen összegszerűen állapítja meg. Ez a gyakorlatban azt jelenti, hogy a polgármester, alpolgármester illetményét, tiszteletdíját abban az esetben is ismételten meg kell állapítani, ha a korábbi önkormányzati ciklusban is ilyen tisztséget töltött be. Több esetben előfordult, hogy az új képviselő-testület a polgármester, alpolgármester illetményét, tiszteletdíját az előzőnél jóval alacsonyabb összegben - néhány önkormányzatnál a minimumban - határozta meg, minden külön indokolás nélkül. A törvény ezért a polgármesterek védelmében a korábbi illetmény csökkentésének a mértékét állapítja meg, rendelkezése szerint a polgármester, alpolgármester korábbi polgármesteri, alpolgármesteri illetménye összegénél legfeljebb 20%-kal alacsonyabb összeget állapíthat meg az új képviselő-testület.

Az 5. §-hoz

A korábbi szabályozás nem tartalmaz határidőket a polgármester ellen indított fegyelmi eljárásokban. Ez lehetőséget teremt az eljárás indokolatlan elhúzódására. A törvény ezért a megalapozott, gyors döntéshez szükséges határidőket határozza meg.

A 6. §-hoz

A polgármester sajátos foglalkoztatási jogviszonyához igazodva a törvény rögzíti, hogy a polgármester ellen indított fegyelmi eljárás ideje alatt a polgármester foglalkoztatási jogviszonya felfüggeszthető. A felfüggesztő határozat ellen a polgármester nyolc napon belül eljárást kezdeményezhet a megyei, fővárosi bíróságnál a felfüggesztés megszüntetése érdekében. A bíróság nyolc napon belül nemperes eljárás keretében dönt a felfüggesztés fenntartásáról vagy megszüntetéséről. A bíróság határozata ellen külön fellebbezésnek nincs helye.

A 7-8. §-hoz

A törvény pontosító rendelkezést tartalmaz, illetve tételesen felsorolja, hogy a polgármester foglalkoztatási jogviszonyára a Ktv., illetve a Munka Törvénykönyvéről szóló 1992. évi XXII. törvény mely rendelkezéseit kell alkalmazni. A szabályozást az idézett törvények időközben történt módosításai indokolják.

A törvény új rendelkezést is tartalmaz. A gyakorlatban ugyanis több esetben gondot okozott, hogy a polgármester tisztségének megszűnése esetén munkakörét nem adta át utódának. A törvény ezért előírja a polgármesteri munkakör átadását, átvételét, és felhatalmazást ad a belügyminiszternek a munkakör-átadási jegyzőkönyv tartalmának a meghatározására. A törvény a polgármestert megillető juttatást a munkakörátadásához köti. Vita esetén az érintett bírósághoz fordulhat.

A 9. §-hoz

A törvény rendelkezik arról, hogy az a polgármester, akinek foglalkoztatási jogviszonya a Pttv. 2. § (1) bekezdésének a) pontja alapján szűnik meg, öregségi nyugdíjra jogosult a törvényben meghatározott esetben. E jogosultság akkor illeti meg, ha az öregségi nyugdíj megállapításához szükséges egyéb feltételeknek megfelel és foglalkoztatási jogviszonyának megszűnését követő második naptári év végéig az öregségi nyugdíjkorhatárt, illetve a korkedvezménnyel csökkentett reá irányadó korhatárt betölti. A nyugdíjkorhatár eléréséig a polgármester nyugdíjának megfelelő összeget a költségvetés biztosítja. A törvény e rendelkezése tehát nem terheli az adott önkormányzat költségvetését.

A 10. §-hoz

Az elmúlt évek tapasztalatai igazolják, hogy a polgármesterek, illetve a helyi önkormányzati képviselők költségtérítésére, költségátalányára vonatkozóan eltérő gyakorlat alakult ki. A törvény ezért pontosítja az e kérdésre vonatkozó rendelkezéseket. Rögzíti, hogy a polgármesternek, illetve a helyi önkormányzati képviselőknek a képviselő-testület képviseletében vagy megbízásából végzett tevékenységgel összefüggő, az általa előlegezett, számlával igazolt, szükséges költségeket kell megtéríteni. Költségátalányt a képviselő-testület legalább fél év igazolt és szükséges költségeit alapul véve állapíthat meg az érintett kérésére. Az érintettnek választási lehetősége van. Választhatja a teljes költség megtérítését, ez esetben a szükséges költségeket számlával igazolni kell. Választhat átalányt is, aminek a felső határát állapítja meg a törvény.

A 11. §-hoz

A törvény 2-3. §-ainak rendelkezései szerint a polgármester, alpolgármester illetménye, tiszteletdíja a Ktv. alapján megalkotott önkormányzati rendeletben megállapított köztisztviselői illetményalap és a törvényben foglalt keretek közötti szorzószám alkalmazásával összegszerűen állapítható meg. A törvény e szabályokhoz kapcsolódva rendelkezik arról, hogy a képviselő-testület a korábbi törvényi rendelkezések alapján megállapított illetmény és tiszteletdíj összegét nem csökkentheti. E rendelkezés azt a célt szolgálja, hogy a törvényi szabályok változása miatt ne érje hátrány az önkormányzati tisztségviselőket. Abban az esetben, ha a polgármester, alpolgármester e tisztsége a törvény hatálybalépését követően megszűnik, az újonnan megválasztott tisztségviselő illetményét és tiszteletdíját a törvény 2. és 3. §-ának rendelkezései szerint állapíthatja meg a képviselő-testület. E törvényi rendelkezés a törvény kihirdetését követő általános önkormányzati választás napján hatályát veszti.

-----STARTING---POINT---VEGE---

A 12. §-hoz

A törvény a hatályba léptető rendelkezés mellett felhatalmazást ad a belügyminiszternek arra, hogy rendeletben állapítsa meg a polgármesteri munkakör átadása jegyzőkönyvének tartalmát, ezzel segítse a polgármesteri feladatok eredményes, maradéktalan és szakszerű ellátását.

A 13. §-hoz

Az Alkotmány 1997. évi módosítása szerint a képviselő-testület megbízatása az önkormányzati általános választás napjáig, a polgármester megbízatása az új polgármester megválasztásáig tart. Az Ötv. rendelkezése szerint a képviselő-testület alpolgármestere megbízatása a képviselő-testület megbízatásának időtartamáig tart. A gyakorlatban problémát okozott, hogy az alpolgármester tisztsége abban az esetben is megszűnt az Alkotmány szabályai alapján az önkormányzati általános választás napján, ha az alpolgármestert képviselőnek választották meg, az alakuló ülés pedig ismét alpolgármesternek választotta. A jelenlegi szabályok szerint viszont két hét kiesik az alpolgármester foglalkoztatási jogviszonyából. Másfelől a választást követő napon megilleti a három havi illetményének megfelelő juttatás, holott két hét múlva ismét főállású alpolgármester.

A törvény egyértelműen rendelkezik az alpolgármester tisztségének megszűnéséről: abban az esetben, ha képviselőnek nem választották meg, az önkormányzati választás napján megszűnik az alpolgármesteri tisztsége, ha képviselőnek megválasztották, a választást követő alakuló ülés napján szűnik meg tisztsége, amennyiben mást választanak meg alpolgármesternek. A törvény rendelkezései egyaránt vonatkoznak az önkormányzati általános és az időközi választás esetére is.