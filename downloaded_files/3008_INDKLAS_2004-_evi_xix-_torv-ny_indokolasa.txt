2004. évi XIX. törvény indokolása

a vám- és pénzügyőrségről

-----STARTING---POINT---ALTALANOS--- 

Az Európai Unióhoz történő csatlakozást követően a Vám- és Pénzügyőrségnek a közösségi és az annak hazai végrehajtási előírásait tartalmazó nemzeti vámjog rendelkezéseinek végrehajtása lesz a feladata. E feladat keretében biztosítania kell az Európai Unió saját forrásait és a Magyar Köztársaság költségvetési bevételeit, továbbá jövedéki, rendvédelmi, nyomozati, valamint tagállami kötelezettségből adódó feladatokat kell ellátnia a vámigazgatási tevékenysége mellett. Mindezek szükségessé és indokolttá teszik, hogy a megváltozott környezetben és módosuló feladatokkal rendelkező végrehajtó szervezet, a Vám- és Pénzügyőrség jogállása, alapvető feladatai, a feladat ellátásához szükséges eszközrendszer - a Kormány jogalkotási programjával összhangban - a törvényben foglaltak szerinti önálló törvényi szinten kerüljön rendezésre.

-----STARTING---POINT---RESZLETES---

Az 1. §-hoz

A törvény meghatározza Vám- és Pénzügyőrségnek, mint a vámigazgatás végrehajtási feladatait ellátó szervezetnek a jogállását, egyidejűleg törvényi szinten megerősíti a pénzügyminiszternek a végrehajtó apparátussal kapcsolatos irányítási és felügyeleti jogkörét.

A 2. §-hoz

Felsorolja azokat az alapfeladatokat, amelyeket a Vám- és Pénzügyőrség a vámigazgatási, jövedéki igazgatási, bűnüldözési és nyomozó hatósági, rendészeti és igazgatási jogkörében, nemzetközi tevékenysége és egyéb feladatai ellátása keretében kell végeznie.

A 3-4. §-hoz

A törvény vonatkozó szakaszai a Vám- és Pénzügyőrség szervezetét mutatják be.

Az országos parancsnok jogköre is e szakaszokban kerül szabályozásra, melynek értelmében, amellett hogy szolgálati elöljárója a Vám- és Pénzügyőrség személyi állományának, a jogszabályok és az állami irányítás jogi eszközei által meghatározott keretek között önálló felelősséggel vezeti az országos parancsnokságot, irányítja és ellenőrzi a területi és helyi szervek működését. A vámszervezet irányításával és ellenőrzésével kapcsolatos feladatokat a pénzügyminiszter által jóváhagyásra kerülő Szervezeti és Működési Szabályzatban kell meghatározni.

Az 5-7. §-hoz

A fegyveres szervek hivatásos állományú tagjainak szolgálati viszonyát az 1996. évi XLIII. törvény határozza meg. A törvény a Vám- és Pénzügyőrség hivatásos állományú tagjainak intézkedési és szolgálati fellépési jogait és kötelezettségeit szabályozza, ugyanakkor rögzíti - tekintettel arra, hogy a Vám- és Pénzügyőrségnél polgári alkalmazottak is dolgoznak -, hogy a polgári alkalmazottak jogviszonyára a közalkalmazottak jogállásáról szóló 1992. évi XXXIII. törvény rendelkezései az irányadók. Kiemelésre kerül továbbá, hogy a Vám- és Pénzügyőrség a bűnmegelőzési és bűnüldözési tevékenysége során a bűnüldöző szervek nemzetközi együttműködéséről szóló 2002. évi LIV. törvény alapján működik együtt a külföldi és nemzetközi rendvédelmi szervekkel.

A 8-9. §-hoz

A pénzügyőri intézkedés eredményessége nem függhet az érintett belátásától, ezért szükség esetén az kikényszeríthető. A kikényszerítés többnyire a személyi szabadság átmeneti korlátozásával jár. A törvény erre tekintettel nagy jelentőséget tulajdonít a kényszerítés eszközrendszerének és az alkalmazási feltételek teljeskörű és törvényi szintű meghatározásának, annak biztosítására, hogy a pénzügyőr kizárólag a törvényben szereplő kényszerítő eszközöket alkalmazza. A pénzügyőr feladatai ellátása céljából a törvényben meghatározott feltételek mellett mást felszólíthat arra, hogy valamit tegyen, ne tegyen vagy eltűrjön. Ha az érintett a felszólításnak nem tesz eleget vagy egyéb módon ellenszegül, a pénzügyőr az intézkedés eredményességét kényszerítő eszközök alkalmazásával is köteles biztosítani. A jogszerű magatartásra történő felszólítás megelőzi a kényszerítést.

Az intézkedés, illetőleg a kényszer alkalmazása során kerülni kell a sérülés okozását, az emberélet kioltását. Ebből fakadóan a lőfegyver használata előtt általában az élet kioltására nem alkalmas kényszerítő eszközt kell alkalmazni, továbbá törekedni kell arra, hogy a lőfegyver használata - vagyis az emberre leadott célzott lövés - esetén se történjék halálos kimenetelű sérülés. A törvény alapján a pénzügyőri intézkedés, illetőleg a kényszerítő eszköz alkalmazása során megsérült személyek orvosi ellátására a pénzügyőrt intézkedési kötelezettség terheli. Ha a sérülés ellátása kórházi kezelést igényel, értesíteni kell a sérült hozzátartozóját, illetőleg a vele közvetlen kapcsolatban álló személyt. Kényszerítő eszköz - a testi kényszer kivételével - nem alkalmazható a láthatóan terhes nővel és a gyermekkorúval szemben.

A 10-20. §-hoz

A törvény sorrendben tárgyalja a kényszerítő eszközöket, azoknak alkalmazási feltételeit. Ezek közül a legenyhébb a testi kényszer alkalmazása, mely a fizikai erőfölényre alapoz.

Amennyiben a pénzügyőr testi épségét, vagy az őrzésére bízott dolgot fenyegető támadás elhárítása miatt indokolt, úgy alkalmazható a vegyi eszköz, mely a támadó érzékszerveire fejti ki hatását, illetve az elektromos sokkoló eszköz, melynek kibocsátott elektromos impulzusa miatti fájdalomérzet az, amely alkalmassá teszi ezt az eszközt az ellenállás megtörésére. Kényszerítő eszközként, a törvényben meghatározott feltételek esetén, alkalmazható a különlegesen kiképzett kutya.

A bilincs a további ellenszegülés, a szökés, a támadás megakadályozására szolgáló, védelmi jellegű kényszerítő eszköz, mely kizárólag személyi szabadság korlátozásával járó intézkedés (pl. előállítás, őrizetbe vétel, elfogás) keretében alkalmazható.

Az útzár, mint műszaki akadály telepítését a pénzügyőr indokolt esetben a rendőrségtől, illetve a határőrizeti szervektől kérheti.

A lőfegyver az élethez, a testi épséghez való jog sérelme szempontjából a legsúlyosabb kényszerítő eszköz, mely csak jogszerű szolgálatteljesítése során illeti meg a pénzügyőrt. Alkalmazására saját elhatározásból, vagy utasításra kerülhet sor. Lőfegyverhasználatnak csak a szándékosan, személyre leadott lövés minősül. A törvény meghatározza a lőfegyver használatának eseteit és azt, hogy a lőfegyver használatát megelőzően mit kell tennie a pénzügyőrnek, annak érdekében, hogy az érintett személy számára felismerhető legyen, hogy vele szemben milyen intézkedés történik. Ez módot ad az érintett számára olyan magatartás tanúsítására, amelynek következtében a lőfegyver használata megelőzhető, vagy elkerülhető. A lőfegyver használatot követően a pénzügyőrnek haladéktalanul jelentést kell tennie elöljárójának, akinek erről az illetékes rendőri szervet kell tájékoztatnia. A fegyverhasználat jogszerűségét a rendőrség vizsgálja.

A 21-33. §-hoz

Fontos eleme a törvénynek, hogy a Vám-és Pénzügyőrség kijelölt nyomozó hatóságai a Be. által - 2003. július 1-jétől, a kábítószer nyomozásával jelentősen kibővült - hatáskörükbe tartozó bűncselekmények elkövetésének megelőzése, felderítése, megszakítása, az elkövető kilétének megállapítása, az elkövető elfogása, a körözött személy felkutatása, tartózkodási helyének megállapítása, továbbá a bizonyítékok megszerzése céljából titkos információgyűjtést végezhetnek. A titkos információgyűjtés lehetősége a Vám-és Pénzügyőrség nyomozó hatóságai számára 1996. április 1-je óta korlátozott körben biztosított. Teljeskörűen ezzel a módszerrel a feltárt, és a rendkívül nagy kárt okozó olajügyek, továbbá a szervezett bűnözés ellen meghirdetett küzdelem nyomán 1999. szeptember 1-je óta élhetett a szervezet. E módszer szükségességét alátámasztja továbbá az a tény, hogy a Vám- és Pénzügyőrség 2003. július 1-jétől a visszaélés kábítószerrel bűncselekmény egyes eseteiben is végezhet nyomozást. Az alkalmazandó szabályok a Rendőrségről szóló 1994. évi XXXIV. törvényben foglalt rendelkezések figyelembevételével, a Vám- és Pénzügyőrség speciális feladataihoz igazítva kerültek kidolgozásra.

A törvény általános érvénnyel tartalmazza a titkos információszerzés céljait, behatárolva a szóban forgó módszerek alkalmazási lehetőségeit, biztosítva az együttműködő személy védelmét, illetve a közreműködők biztonságát.

A törvény tartalmazza a bírói engedélyhez nem kötött információ gyűjtés módozatait, ezen belül a fedett módszer alkalmazásának lehetőségét, amikor a pénzügyőr e minőségét leplezve szerzi meg az információkat. A szervezett és a határon átnyúló bűnözés elszaporodásával e módszer alkalmazása egyre nagyobb teret nyer.

Biztosítja a törvény bűncselekményekkel kapcsolatba hozható személyek, járművek, helyiségek stb. technikai eszközökkel való megfigyelésének lehetőségét is.

Szabályozza a törvény az együttműködők díjazását, illetve a nyomozás megtagadásának vagy megszüntetésének a kilátásba helyezését, továbbá azt a lehetőséget, hogy megfelelő garancia mellett a nyomozó hatóság vezetője adatszolgáltatást kérjen a pénzintézetektől, adóhatóságtól, illetve távközlési szervezetektől.

A bírói engedélyhez kötött eszközök (titkos kutatás, levélellenőrzés, helyiség, illetve más zárt hely kép- és hangtechnikai megfigyelése) az Alkotmányban biztosított alapjogokat - magánlakás sérthetetlensége, magántitok védelme - sért, ezért ilyen módszerek alkalmazására - garanciák betartása mellett, bírói engedéllyel - csak a törvényben felsorolt, a társadalomra fokozott veszélyt jelentő bűncselekmények esetében kerülhet sor.

A törvény végül azokat a legfontosabb eljárási kérdéseket szabályozza, amelyek a jogalkalmazás során nélkülözhetetlenek.

A 34-39. §-hoz

A nyilvántartásról, az adatszolgáltatásról, valamint az adatvédelemről szóló rendelkezések fontos elemét képezik a Vám- és Pénzügyőrség szervezetéről szóló törvénynek, hiszen a Vám- és Pénzügyőrség a közigazgatási, bűnmegelőzési, bűnüldözési valamint államigazgatási és rendészeti feladatainak ellátása során, mind a központi, mind a területi és alsóbb fokú szinten történő eljárása keretében a közigazgatási és szabálysértési eljárásban résztvevő személyek, egyéb érintettek személyes adatait, továbbá a büntetőeljárásban résztvevő személyek személyes adatait is kezeli. Alapelvként szögezi le a törvény, hogy a közigazgatási, illetve a bűnüldözési feladatokhoz kapcsolódó adatokat elkülönítetten kell kezelni.

A Vám- és Pénzügyőrség által bűnüldözési célból gyűjtött és tárolt személyes és különleges adatokat, csak bűnüldözési célra lehet felhasználni. Szabályozza a törvény továbbá azt az időtartamot, amely alatt a bűnüldözői tevékenység keretében kezelt, illetve más szervek nyilvántartásából adatokat átvehet a nyomozó hatóság, továbbá azokat a garanciális szabályokat, amelyek biztosítják a személyes és különleges adatok védelmét.

A 40. §-hoz

A Vám-és Pénzügyőrség nyomozó hatóságai számára a Rendőrség és a Határőrség bűnügyi szerveivel való együttműködési kötelezettséget ír elő a hatékony bűnmegelőzési és bűnüldözési tevékenység gyakorlása során.

-----STARTING---POINT---VEGE---

A 41-43. §-hoz

A hivatkozott szakaszok tartalmazzák a záró és hatályba léptető rendelkezéseket. Ennek keretében felhatalmazást kap a pénzügyminiszter, hogy rendeletben szabályozza a Vám- és Pénzügyőrség részletes szervezeti felépítését, a vámszervezet hatósági jogkörrel rendelkező szerveinek létesítését, székhelyét, illetékességét és megszüntetését, a titkos információ gyűjtés eszközeit és módszereit, alkalmazásuk részletes szabályait, a különleges eszközök és más módszerek engedélyezésével és igénybevételével kapcsolatos eljárási szabályokat, a bűnmegelőzési, bűnüldözési és államigazgatási tevékenységgel összefüggésben keletkezett adatok kezelésének technikai szabályait, valamint a váminformációs rendszerrel kapcsolatos részletszabályokat.