2013. évi CLXIII. törvény indokolása

Magyarország és a Svájci Államszövetség között a jövedelem- és vagyonadók területén a kettős adóztatás elkerüléséről szóló, Budapesten, 2013. szeptember 12-én aláírt Egyezmény kihirdetéséről

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az adóegyezmény megkötése kedvezőbb, áttekinthetőbb gazdasági és jogi hátteret biztosít mindkét szerződő fél befektetői számára, így az Egyezmény megkötésével a gazdasági kapcsolatok élénkülésére, a tőkebefektetések növekedésére számíthatunk.

Magyarország és a Svájci Államszövetség között a kettős adóztatás elkerüléséről szóló Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban.

Az Egyezmény hatálya a jövedelem- és vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének és vagyonának kettős adóztatását oly módon, hogy meghatározza, hogy az egyes jövedelemfajták és vagyontípusok tekintetében melyik szerződő félnek milyen körben van adóztatási joga.

Az Egyezmény biztosítja a szerződő felek illetékes hatóságai számára a teljes körű, banktitkokra is kiterjedő adóügyi információcsere igénybevételének lehetőségét. Az Egyezmény biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg az Egyezmény rendelkezéseinek.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

Részletes indokolás

A Svájci Államszövetséggel megkötött kettős adóztatás elkerüléséről szóló Egyezmény alapvetően az OECD Modellegyezmény szabályait követi és megfelel a magyar szerződéskötési gyakorlatnak.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles magyar és angol nyelvű szövegét tartalmazza.

Az Egyezmény főbb rendelkezései a következők:

1. cikk: az Egyezmény azokra a személyekre terjed ki, akik az egyik vagy mindkét Szerződő Államban belföldi illetőségűek.

2. cikk: Az Egyezmény hatálya a jövedelem- és vagyonadókra terjed ki, Svájc esetében szövetségi, kantonális és kommunális szinteket is beleértve. Az Egyezmény kiterjed minden olyan azonos vagy lényegét tekintve hasonló adóra is, amelyet az Egyezmény aláírása után a jelenleg létező adók mellett vagy azok helyett vezetnek be.

5. cikk: Az Egyezmény alkalmazásában a „telephely” kifejezés olyan állandó üzleti helyet jelent, amelyen keresztül a vállalkozás üzleti tevékenységét egészben vagy részben kifejti, és ezáltal adózási illetősége megállapítható.

6. cikk: az Egyezmény rendelkezik az ingatlanból származó jövedelem adóztatásának kérdéséről is, és az ingatlan fekvése szerinti államnál hagyja az adóztatás jogát. Az a jövedelem, amelyet az egyik Szerződő Államban belföldi illetőségű személy a másik Szerződő Államban fekvő ingatlan vagyonból szerez (beleértve a mezőgazdaságból és az erdőgazdálkodásból származó jövedelmet, ingatlan vagyon közvetlen használatából, bérbeadásából, vagy hasznosításának bármely más formájából származó jövedelmet), megadóztatható ebben a másik államban.

7. cikk: Az Egyezmény szabályozza az üzleti tevékenységből származó nyereség adóztatásának jogát. Ha a másik szerződő országban állandó telephelyet létesít az adott személy, akkor az adóztatás joga átszállhat eme szerződő államra.

8. cikk: Az a nyereség, amelyet az egyik Szerződő Államban belföldi illetőségű személy hajók vagy légi járművek nemzetközi forgalomban történő üzemeltetéséből szerez, csak a tényleges üzletvezetés szerinti államban adóztatható.

9. cikk: A kapcsolt vállalkozások közötti nyereségmegoszlást és adóztatást szabályozza.

10. cikk: Az osztalék, amelyet az egyik Szerződő Államban belföldi illetőségű társaság a másik Szerződő Államban belföldi illetőségű személynek fizet, megadóztatható ebben a másik államban. Az osztalékra a forrásadó mértéke 15%. Kivételt képeznek a forrásadó alól a nyugdíjalapok és a szerződő államok központi bankjai által kapott osztalékok, valamint ha az osztalékot szerző vállalatnak minimálisan 10% részesedése van a kifizető vállalatból.

11. cikk: A kamat, amely az egyik Szerződő Államban keletkezik, és amelynek haszonhúzója a másik Szerződő Államban belföldi illetőségű személy, csak ebben a másik államban adóztatható. A kamatra nincs forrásadó.

12. cikk: A jogdíj, amely az egyik Szerződő Államban keletkezik, és amelynek haszonhúzója a másik Szerződő Államban belföldi illetőségű személy, csak ebben a másik államban adóztatható. A jogdíjra nincs forrásadó.

13. cikk: Az egyik Szerződő Államban belföldi illetőségű személynek a 6. cikkben meghatározott és a másik Szerződő Államban fekvő ingatlan vagyona elidegenítéséből származó nyeresége megadóztatható ebben a másik államban. Az egyik Szerződő Államban belföldi illetőségű személynek olyan részvények vagy hasonló érdekeltségek elidegenítéséből származó nyeresége, amelyek értékének több mint 50 százaléka közvetlenül vagy közvetve a másik Szerződő Államban fekvő ingatlan vagyonból származik, megadóztatható ebben a másik államban. A szabály alól kivételt képeznek azon vállalatok, amelyek valamely szerződő állam tőzsdéjén jegyezve vannak, illetve ha a vállalat a tulajdonát képező ingatlanban végzi üzletszerű tevékenységét.

15. cikk: a fizetés, a bér és más hasonló díjazás, amelyet az egyik Szerződő Államban belföldi illetőségű személy munkaviszonyra tekintettel kap, csak ebben az államban adóztatható, kivéve, ha a munkát a másik Szerződő Államban végzik. Amennyiben a munkát ott végzik, úgy az ezért kapott díjazás megadóztatható ebben a másik államban. Ha a személy egy üzleti évben 183 napot meghaladóan tartózkodik a másik államban, jövedelme ezen másik államban adóztatható.

18. cikk: A nyugdíj és más hasonló térítés, amely az egyik Szerződő Államban keletkezik, és amelyet a másik Szerződő Államban belföldi illetőségű személynek korábbi munkavégzésre tekintettel fizetnek, csak az elsőként említett államban adóztatható. A nyugdíj-kifizetések adóztatásának joga a kifizető állam hatáskörébe került, a korábbi illetőség szerinti szabállyal ellentétben, így a magyar nyugdíjak nem kerülnek megadóztatásra, ha azt svájci illetőségű kapja.

26. cikk: Az OECD Modellegyezmény 2008. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés). A cikk hatálya alá tartoznak nem csak a 2. cikkben meghatározott adónemek, hanem bármely adónemmel kapcsolatosan lehet információt cserélni. Nagy eredmény, hogy Svájc hajlandó ezen, nemzetközi sztenderdeknek megfelelő információcserére.

28. cikk: A hatálybalépésről szóló cikk tartalmaz egy olyan pontot, mely meghatározza, hogy az információcsere kizárólag a szerződés alkalmazási évének január 1-től alkalmazható és kizárólagosan csak azon adóügyi információkra terjedhet ki, melyek az alkalmazás utáni adóévre vonatkoznak. A cikk rendelkezik arról is, hogy az Egyezmény hatálybalépésével a két ország közötti régi egyezmény rendelkezései hatályukat vesztik.

Jegyzőkönyv:

2. pontja: A 4. cikk kiegészítéseként a nyugdíjalapokat és a vallási, kulturális, oktatási és hasonló célból létrehozott szervezeteket, amelyek az adott állam joga szerint belföldi illetőséggel bírnak és adómentességet élveznek, adózási szempontból az adott államban illetőséggel bíró személynek kell tekinteni.

3. pontja: a 10., 11., 12. cikkre és a 13. cikk 4. bekezdésének (b) albekezdésére vonatkozólag kimondja, hogy amennyiben ezen cikkek alkalmazásának célja jogosulatlan adózási előny megszerzése, abban az esetben a cikkek által nyújtott kedvezmény megvonható.

4. pontja: a 18., nyugdíjról szóló cikkre vonatkozóan pontosítja a szerződő államok esetében a cikk hatálya alá tartozó kifizetéseket.

6. pontja: a 26. cikk információcseréjének pontosítását tartalmazza, amely összhangban van az OECD Modellegyezmény kommentárjában foglaltakkal. Meghatározza azon információkat, amelyek szükségesek a gyors és effektív információcseréhez, és megakadályozzák az adathalászatot.

A 4. §-hoz

Az első négy bekezdés a törvény hatálybalépéséről rendelkezik, az ötödik bekezdés a törvény végrehajtásáért felelős minisztert nevezi meg. A hatodik bekezdés rendelkezik a régi egyezmény hatályon kívül helyezéséről.