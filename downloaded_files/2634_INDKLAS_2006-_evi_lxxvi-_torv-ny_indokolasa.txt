2006. évi LXXVI. törvény indokolása

a Magyar Köztársaság és a Portugál Köztársaság között, Budapesten, 2002. november 4. napján aláírt konzuli egyezmény kihirdetéséről

Indokolás

A Kormány előzetes felhatalmazása alapján a Magyar Köztársaság külügyminisztere Budapesten, 2002. november 4-én Konzuli Egyezményt írt alá a Portugál Köztársaság külügyminiszterével. Az Országgyűlés 26/2004. (IV. 6.) OGY határozatával megerősítette a Magyar Köztársaság és a Portugál Köztársaság között 2002. november 4-én aláírt Konzuli Egyezményt. A megerősítésről szóló szóbeli jegyzéket a portugál fél 2005. február 21-én kapta meg, melynek tényét jegyzékben visszaigazolta.

Tekintettel arra, hogy a belső jogi eljárás lezárulásáról a portugál fél értesítését a magyar fél korábban kézhez kapta, ezért az Egyezmény - a 24. cikk 1. bekezdésének megfelelően - a hatálybalépéshez szükséges alkotmányos és belső jogi feltételek teljesítéséről szóló, a Felek által diplomáciai úton eljuttatott írásos értesítések közül a későbbi kézhezvételének napját, azaz 2005. február 21-ét követő harmincadik napon, 2005. március 23-án lépett hatályba. Az Egyezményt a hatálybalépését követően törvénnyel kell kihirdetni, mivel az az állampolgárok alapvető jogait, valamint e jogok érvényre juttatásának lényegi szabályait érinti.

2005. július 1-jén hatályba lépett a nemzetközi szerződésekkel kapcsolatos eljárásról szóló 2005. évi L. törvény, amely hatályon kívül helyezte az 1982. évi 27. törvényerejű rendeletet. A 2005. évi L. törvény 15. §-a értelmében a törvény rendelkezéseit a hatálybalépésekor folyamatban levő ügyekben a szerződéskötéssel összefüggésben még el nem végzett cselekmények tekintetében is alkalmazni kell. Az Egyezmény kihirdetéséről szóló törvényjavaslat ennek megfelelően kerül az Országgyűléshez benyújtásra.

Az Egyezmény a konzuli kapcsolatokról szóló, Bécsben, 1963. április 24-én létrehozott - átfogó - többoldalú nemzetközi egyezmény (kihirdetve: 1987. évi 13. törvényerejű rendeletben) rendelkezéseit egészíti ki, illetve fejleszti tovább. A Bécsi Egyezmény kiegészítésének lehetőségéről magának az Egyezménynek a 73. cikke 2. bekezdése rendelkezik, amely szerint: „Az Egyezmény egyetlen rendelkezése sem akadályozhatja meg az államokat abban, hogy olyan nemzetközi szerződéseket kössenek, amelyek az Egyezmény rendelkezéseit megerősítik, kiegészítik, továbbfejlesztik vagy alkalmazási területüket kiszélesítik.”

Az Egyezmény rendelkezései közül a következőket érdemes kiemelni:

Megerősítést nyer az a konzuli jogkör, amely alapján a konzuli tisztviselő a küldő állam állampolgáraival, jogi személyeivel korlátozás nélkül, szabadon érintkezzen, részükre tanácsot adhat, támogatást, segítséget nyújthat, sürgős esetben, érdekükben felléphet a fogadó állam hatóságainál, bíróságainál (Egyezmény 7. cikk).

A fentiekhez kapcsolódóan kiemelendő az Egyezmény 14. cikkének 1. bekezdése, amely szerint a fogadó állam illetékes hatóságai haladéktalanul, de legkésőbb három naptári napon belül értesítik a küldő állam illetékes konzuli tisztviselőjét, ha a konzuli kerületben a küldő állam állampolgárát letartóztatták, őrizetbe vették, vagy más formában feltartóztatták.

Az Egyezmény részletes szabályokat tartalmaz - többek között - a küldő állam állampolgárainak a hagyatéki ügyekben történő érdekvédelméről, a gyámsági és gondnoksági, valamint közjegyzői ügyekben való konzuli érdekvédelmi feladatokról (10., 12. és 13. cikkek). E rendelkezések kiterjesztik a konzul jogköreit a Bécsi Egyezményben foglaltakhoz képest (pl. a konzuli tisztviselő bizonyos jogügyleteket írásba foglalhat, a hagyaték védelmének biztosítása, megőrzése érdekében személyesen tehet lépéseket).

Az Egyezmény 4. cikke teljes körű büntető és államigazgatási joghatóság alóli mentességet biztosít a konzuli tisztviselők, valamint a háztartásukban élő olyan családtagjaik számára, akik nem a fogadó állam állampolgárai vagy állandó lakosai.

Összefoglalóan elmondható, hogy a Konzuli Egyezmény nagymértékben továbbfejleszti a konzuli kapcsolatokról szóló Bécsi - többoldalú, nemzetközi - Egyezmény rendelkezéseit, ezáltal biztosítva azt, hogy a konzuli képviselők szélesebb és kidolgozottabb jogkörökkel felruházva védhessék a küldő állam állampolgárainak érdekeit.