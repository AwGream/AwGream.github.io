2010. évi CXI. törvény indokolása

az egyrészről az Európai Közösségek és azok tagállamai, másrészről Izrael Állam közötti társulás létrehozásáról szóló euro-mediterrán megállapodás és annak módosításainak kihirdetéséről

-----STARTING---POINT---ALTALANOS---

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni.

Jelen törvény célja az egyrészről az Európai Közösségek és azok tagállamai, másrészről Izrael Állam közötti euro-mediterrán megállapodás (a továbbiakban: a Megállapodás), az egyrészről az Európai Közösségek és azok tagállamai, másrészről Izrael Állam közötti euro-mediterrán megállapodáshoz, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásának figyelembevételéről szóló Jegyzőkönyv (a továbbiakban 1. Módosítás), valamint az egyrészről az Európai Közösségek és tagállamaik, másrészről Izrael állam közötti társulás létrehozásáról szóló euro-mediterrán megállapodáshoz a Bolgár Köztársaság és Románia Európai Unióhoz történő csatlakozásának figyelembevételéről szóló jegyzőkönyv (a továbbiakban: 2. Módosítás) valamint a levélváltás formájában az Európai Közösség és Izrael Állam között a kölcsönös liberalizációs intézkedésekről és az EK-Izrael társulási megállapodás 1. és 2. jegyzőkönyvének helyettesítéséről szóló megállapodás (a továbbiakban: 3. Módosítás), valamint a származó termék fogalmának meghatározásáról és az igazgatási együttműködés módszereiről szóló jegyzőkönyv (a továbbiakban: 4. Módosítás), valamint levélváltás formájában az Európai Közösség és Izrael Állam között létrejött, a mezőgazdasági termékekre, a feldolgozott mezőgazdasági termékekre, valamint a halakra és a halászati termékekre vonatkozó kölcsönös liberalizációs intézkedésekről, továbbá az egyrészről az Európai Közösségek és azok tagállamai, másrészről Izrael Állam közötti társulás létrehozásáról szóló euro-mediterrán megállapodás módosításáról, valamint az ahhoz csatolt 1. és 2. jegyzőkönyvnek és azok mellékleteinek felváltásáról szóló megállapodás (a továbbiakban: 5. Módosítás; együttesen: módosítások) kihirdetése. Az erről szóló módosítás jelen törvény mellékletét képzi.

Az Európai Unió és Izrael Állam kapcsolatait jelenleg a 2000. június 1-jén hatályba lépett Társulási Megállapodás (továbbiakban - Megállapodás) szabályozza. Az azóta eltelt években nyilvánvalóvá vált, hogy az együttműködés jóval túlmutat a Megállapodásban szabályozott politikai és kereskedelmi területen, ezért szükség van új, magasabb szintű egyezményes kapcsolatrendszer kialakítására. Az EU számára Izrael nyugati kötődése, gazdasági súlya és közel-keleti térségi geopolitikai szerepe, illetve kapcsolatai folytán figyelemre méltó partner, amellyel előnyös a kétoldalú politikai és gazdasági, továbbá kulturális kapcsolatok további elmélyítése. A kétoldalú viszony továbbfejlesztésére és újabb területekre való kiterjesztésére jó alkalmat teremt az gazdasági és kereskedelmi témákon túl a globális kihívások elleni közös fellépésre. A Megállapodás jelentősen növelte az EU közel-keleti régióbeli szerepét és mintaként szolgálhat a többi térségi országgal kötendő megállapodáshoz. Demonstrálja a felek számos nemzetközi kérdésben meglévő politikai nézetazonosságát, illetve értékazonosságot mutat több globális és regionális kérdést illetően. A megállapodás megfelel az EU politikai érdekeinek. Együttműködést irányoz elő olyan fontos területeken, mint az emberi jogok védelme, a demokratikus alapelvek tiszteletben tartása. A politikai párbeszéd fenntartása mellett lehetőséget ad a térségi biztonság és stabilitás erősítésére. A Megállapodás együttműködést teremt olyan területeken, mint az illegális migráció, a pénzmosás, a drogkereskedelem, a szervezett bűnözés és a korrupció elleni küzdelem. Kiterjeszti az együttműködést a kommunikációs, továbbá az audiovizuális és kulturális területekre is.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Megállapodás összesen IX Címből és 85 cikkből, illetve VII. mellékletből és 5 jegyzőkönyvből, valamint a Záróokmányból és (együttes) nyilatkozatokból és levélváltásból áll, melyek a megállapodás szerves részét képezik.

A Megállapodás mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni. Ugyancsak ki kell hirdetni a Megállapodást módosító levélváltásokat és a további jegyzőkönyvet (módosítások).

-----STARTING---POINT---RESZLETES---

Részletes indokolás

Az 1., 3., 5.,7., 9. és 11. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4., 6., 8., 10. és 12. §-hoz

A Megállapodás összesen IX Címből és 85 cikkből, illetve VII. mellékletből és 5 jegyzőkönyvből, valamint a Záróokmányból és (együttes) nyilatkozatokból és levélváltásból áll, melyek a megállapodás szerves részét képezik. A Megállapodás céljainak lefektetése az I. Címet megelőző 1-2. cikkben kodifikáltatott, így az I. Cím első bekezdése a 3. cikkszámot viseli. Az 1-2. cikkben kifejeződik a Megállapodás általános célja: Izrael Állam és az Európai Közösségek kapcsolatainak erősítése. Célul tűzi ki többek között a Megállapodás a politikai, kereskedelmi, szabad árumozgási, letelepedési jog liberalizációs együttműködés fejlesztését.

A Megállapodás I. Címe (3-5. cikk) a Politikai Párbeszéd elnevezést kapta. Előirányozza a tartós együttműködést és párbeszédet. A felek megerősítik, hogy magas szintű államigazgatási vezetői konzultációkat folytatnak kül- és biztonságpolitikai téren. A politikai párbeszéd kereteiben rendszeres konzultációkat irányoznak elő, többek között a nemzetközi szervezetekben. A politikai párbeszéd része a csúcstalálkozó, a külügyminiszteri szintű évenkénti találkozó, a rendszeres szakértői szintű konzultáció is, valamint az Európai Parlament és a Knesszet közötti együttműködés.

A II. Cím (6-28. cikk) négy fejezet keretében Az Áruk Szabad Mozgása elnevezést viseli. A fejezetcímek a következők: 1. Alapelvek. 2. Ipari Termékek. 3. Mezőgazdasági Termékek. 4. Közös Rendelkezések. Az első fejezet a szabad kereskedelmet irányozza elő, a GATT rendelkezések figyelembe vételével. A második fejezet az Izraelbe az EU-ból bevitt termékek mennyiségi, tarifális és vám szabályait fekteti le. A fejezet az ipari és az ahhoz kapcsolódó mezőgazdasági termékekre egyaránt kiterjed. A harmadik fejezet kapcsolódó rendelkezéseket tesz a közösségi jogszabályok II. fejezetéhez. A negyedik fejezet az EU és Izrael között folyó kereskedelem alapelveit fekteti le, többek között a mennyiségi korlátok törlését, illetve a kedvező elbírálás elvének alkalmazását kifejezve.

A III. Cím (29-30. cikk) amely a Letelepedés és Szolgáltatásnyújtás Szabadsága elnevezést kapta. Előirányozza az uniós és izraeli vállaltok kölcsönös könnyített vállalkozásnyitás és szolgáltatásnyújtás lehetőségének gyakorlati alkalmazását. Alkalmazzák a GATS alapelveket.

A IV. Cím (31-39. cikk) a Tőkemozgások, Fizetési Műveletek, Közbeszerzés, Verseny és Szellemi Tulajdon elnevezést kapta. A Cím rendelkezései biztosítják a szabad tőkemozgást a szerződő felek állampolgárainak, illetve mindennemű megkülönböztetést tiltanak a befektető uniós, vagy izraeli állampolgárok esetében lakhelyük, állampolgárságuk, avagy befektetésének helyét illetően.

Az V. Cím (40. cikk) az Együttműködés a Tudomány és a Technológia Terén elnevezést kapta. A deklarált együttműködési készséget külön szerződésbe rögzítik.

A VI. Cím (41-57. cikk) a Gazdasági Együttműködés elnevezést viseli. Az unió és Izrael gazdasági kapcsolatainak kölcsönös előnyökön és viszonosságon alapuló fejlesztését tűzi ki célul, a következő területeken: Regionális együttműködés, Ipari együttműködés, Mezőgazdaság, Szabványok, Pénzügyi szolgáltatások, Vám, Környezet, Energia, Információs infrastruktúrák és távközlés, Közlekedés, Turizmus, Jogszabályok közelítése, Kábítószer és pénzmosás, Bevándorlás.

A VII. Cím (58-62. cikk) az Együttműködés Audiovizuális és Kulturális Ügyekben, Tájékoztatás és Kommunikáció elnevezést viseli. A Cím előirányozza a kulturális kapcsolatok fejlesztését, diákcseréket egyetemi hallgatói szintem, oktatási és programrészvételi lehetőséget az Izraeli félnek uniós műhelyekben. Célul tűz ki műemlékvédelmi és restaurátori képzési együttműködést is.

A VIII. Cím (63-66. cikk) a Szociális ügyek megnevezést kapta. A cím a szociális védőháló keretébe tartozó eseteket szabályozza, így a munkanélküliek helyzetétől a fogyatékossággal élők problémáin túl a nyugdíjfolyósítások kérdéséig öleli át a területeket.

A IX. Cím (67-85. cikk) az Intézményi, Általános és Záró Rendelkezések elnevezést kapta.

A Cím meghatározza, hogy Társulási Tanács és Társulási Bizottság alakul a megállapodásba foglaltak végrehajtatása érdekében. Előbbi miniszteri, utóbbi szakértői, tisztviselői szintű. A Cím meghatározza a Társulási Tanács és a Társulási Bizottság strukturális és működési szabályait. Ezen felül a cím a nemzetközi szerződésekben megszokott záró rendelkezéseket tartalmazza. Ebből kiemelendő, hogy a Társulási Megállapodás határozatlan időre köttetett és azt bármelyik fél, bármikor felmondhatja, amely ezt követően hat hónap után veszti érvényességét.

A Megállapodáshoz kapcsolódik 5. jegyzőkönyvként a közigazgatási hatóságok közötti kölcsönös vámügyi segítségnyújtásról, amely 15 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazásában illetékes közigazgatási hatóságoknak a jegyzőkönyvben meghatározott vámügyi segítségnyújtást kell alkalmazniuk. A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtás korlátait, megjelölve a jogsegélynyújtási kötelezettség alóli kivételeket.

A 14. cikk rendelkezik arról, hogy a felek a jegyzőkönyv alkalmazásával egyrészről Izrael központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 15. cikk szerint a jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és Izrael Állam között került vagy kerülhet megkötésre. Izrael Állam és az Európai Közösség egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött Izrael Állammal, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint Izrael Állam között létrejött euro-mediterrán megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv kihirdetése is.

Az 1. Módosítás 1. cikke kimondja, hogy az Európai Unióhoz 2004-ben csatlakozott tagállamok az euro-mediterrán megállapodás szerződő feleivé válnak, és a Közösség más tagállamaihoz hasonló módon, elfogadják és tudomásul veszik az euro-mediterrán megállapodás, valamint az ahhoz fűzött közös nyilatkozatok, nyilatkozatok és a levélváltások szövegét.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

A 3-6. cikkek az euro-mediterrán megállapodás szövegének módosításait, beleértve a megállapodás mellékleteit és jegyzőkönyveit rendelkezik. A 7-15. cikkek tartalmazzák az átmeneti rendelkezéseket, a 13. cikk hatályba lépést kérdését rendezi, míg a 14. cikk a nyelvi változatokról szól.

A 2. Módosítás nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária az euro-mediterrán megállapodás részes feleivé válnak.

A 2-3. cikkek az euro-mediterrán megállapodás szövegének módosításait, beleértve a megállapodás mellékleteit és jegyzőkönyveit rendelkezik. A 8. cikk rendelkezik a belső eljárásról, a 9. cikk a hatályba lépést kérdését rendezi, míg a 10. cikk a nyelvi változatokról szól. Tekintve, hogy a szerződés kihirdetése során indokoltnak tűnik a Megállapodás szövegét érintő egyéb jogi aktusok által tett pontosítások és módosítások, így ki kell hirdetni az ezeket tartalmazó levélváltásokat és jegyzőkönyvet is.

A 13. §-hoz

Tekintve, hogy jelen esetben olyan megállapodásról, illetve módosításokról van szó, melyek már hatályban vannak, így annak csak kihirdetése szükséges. Ennek megfelelően a 13. § alapján a törvény a kihirdetést követő napon hatályba lép.