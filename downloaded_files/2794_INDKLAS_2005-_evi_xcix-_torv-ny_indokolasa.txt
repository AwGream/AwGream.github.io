2005. évi XCIX. törvény indokolása

az Európai Unióról szóló Szerződés K.3. cikke alapján létrehozott, az informatika vámügyi alkalmazásáról szóló, Brüsszelben, 1995. július 26-án kelt Egyezmény és annak szerves részét képező Jegyzőkönyvek, valamint az Egyezmény ideiglenes alkalmazásáról szóló 1995. július 26-án aláírt megállapodás kihirdetéséről

Indokolás

Az illegális kereskedelem és a nemzetközi bűnözés elleni közös harc technikai feltételei hatékonyságának növelése iránti igény szükségessé tette a vámigazgatási szervek együttműködésének egységes rendszerbe foglalását az informatika alkalmazása területén az Európai Unióban.

E cél megvalósítására az Európai Unióról szóló szerződés K.3 cikke alapján a tagállamok Egyezményt hoztak létre az informatika vámügyi alkalmazásáról Brüsszelben, 1995. július 26-án (a továbbiakban: Egyezmény), melyhez Jegyzőkönyveket csatoltak. A gyakorlati alkalmazás mielőbbi megkezdése érdekében az Egyezmény aláírása napján a felek megállapodtak annak rendelkezéseinek ideiglenes alkalmazásáról (a továbbiakban: Megállapodás).

Az Egyezmény értelmében a tagállamok 1995-ben közös automatizált információs rendszert hoztak létre „váminformációs rendszer” (az angol elnevezés rövidítése alapján: CIS) elnevezéssel. Az egységes rendszer működtetése lehetővé teszi, hogy a vámigazgatási szervek a többi hatáskörrel rendelkező szervvel együtt közösen fellépve hatékonyan hozzájáruljanak az illegális kereskedelem és a nemzetközi bűnözés elleni közös harc eredményességéhez a közösségi és nemzeti jogszabályok megsértésének megelőzése, felderítése, üldözése terén.

A váminformációs rendszer a Bizottság, illetve a Tanács felügyelete mellett működő zárt rendszer az Unióban, melynek központi adatbázisába a tagállamok adatokat/információkat szolgáltatnak és onnan lehívhatnak.

Az Egyezmény részletesen szabályozza a központi adatbázisba való adat/információ bevitel- és lehívás, az információ kezelés, a felhasználás, a tárolás, a módosítás, valamint a személyes adatok kezelése, védelme és a védelem ellenőrzésének szabályait, továbbá a rendszer biztonságát megvalósító rendelkezéseket, a tagállamok feladatait és kötelezettségeit a rendszer fenntartása, működtetése tekintetében. Az informatika alkalmazása elősegíti az adatok szabályozott keretek közötti gyors áramlását, biztosítva ezáltal az államok közös cselekvésének lehetőségét.

Az adatszolgáltató állam felelős az adatok helyességéért a tárolás szabályainak betartásáért és ezzel összefüggésben kizárólagosan jogosult a váminformációs rendszerbe általa bevitt adatokat módosítani, kiegészíteni, helyesbíteni vagy törölni.

Az Egyezmény tiltja a személyes adatok átmásolását a váminformációs rendszerből más nemzeti adatbázisba. Az Egyezmény kidolgozásakor figyelembe vették az Európa Tanácsnak az egyének védelméről a személyes adatok gépi feldolgozása során Strasbourgban, 1981. január 28-án aláírt Egyezmény rendelkezéseit, melyet Magyarországon az 1998. évi VI. törvény hirdetett ki.

Az Egyezményhez a felek Jegyzőkönyveket csatoltak, melyek annak szerves részét képezik.

Első alkalommal 1996-ban az Európai Közösségek Bíróságának hatásköréről az Egyezmény rendelkezéseinek értelmezésére vonatkozó előzetes döntések meghozatalában, majd 1999-ben a jövedelmek tisztára mosásának fogalmáról és a szállítóeszközök rendszámának az Egyezménybe foglalásáról. Ez utóbbi kiterjeszti az Egyezmény alkalmazási területét - egyebek között - a jövedéki termékek, a közös agrárpolitika alá tartozó termékek körére, továbbá a járművek rendszámának adatbázisba való bevitelének lehetőségével a határon átnyúló bűnüldözésben való felhasználás céljából. Az Egyezmény módosításaként 2003-ban létrehozott Jegyzőkönyv a vámügyirat-azonosítási adatbázis létrehozásáról rendelkezik, mely megteremti a nyomozati intézkedésekkel és a keletkezett ügyiratokkal kapcsolatos információk rendszeres cseréjét az elektronika felhasználásával.

Az Európai Unió tagállamai által együttesen működtetett rendszerben a munka jelenleg az ideiglenes alkalmazásról szóló hatályos Megállapodás alapján folyik, ugyanis Belgium ez ideig még nem teljesítette az Egyezmény jóváhagyásához szükséges alkotmányos követelményeket. Az Egyezmény a Jegyzőkönyvekkel együtt lép hatályba.

Az Európai Unióhoz történő csatlakozásról szóló Szerződésben a Magyar Köztársaság vállalta, hogy csatlakozik azokhoz a szerződésekhez, amelyeket a tagállamok és/vagy az Európai Közösség megkötött és alkalmaz. Ezek közé tartozik az Európai Unióról szóló szerződés K.3 cikke alapján létrehozott, a jelen előterjesztésben kihirdetésre előterjesztett Egyezmény, melyet az Európai Unió Tanácsa az 1995. július 23-án kelt 95/C 316/02 okmányával fogadott el.

A Magyar Köztársaság az Országgyűlés 65/2004. (VI. 22.) OGY határozatával összhangban csatlakozott az Egyezményhez, az annak szerves részét képező Jegyzőkönyvekhez és az ideiglenes alkalmazásról szóló Megállapodáshoz. Az erről szóló diplomáciai értesítés átadása a letéteményesnek 2004. augusztus 1-jén megtörtént. Hazánk vonatkozásában a Megállapodás 2004. november 1-jén hatályba lépett, ebből következően az Egyezmény, valamint a Jegyzőkönyvek rendelkezéseit is ettől az időponttól kell alkalmaznunk.

A csatlakozási okmány átadásával egy időben diplomáciai úton nyilatkozatot adtunk át a letéteményesnek, mely szerint az Egyezmény rendelkezéseinek értelmezése tekintetében a Magyar Köztársaság elfogadja az Európai Bíróság joghatóságát az Európai Unióról szóló szerződés 35. cikke (3) bekezdésének b) pontjában meghatározottak szerint. Egyúttal tájékoztattuk a letéteményest arról, hogy váminformációs rendszerért felelős szerv Magyarországon a Vám- és Pénzügyőrség.

A váminformációs rendszer tagállamok közötti működtetésével kapcsolatos műszaki kérdésekért, a gyakorlati eljárások összehangolásáért az Európai Unió Bizottsága felel, mely tevékenységről a Tanács rendszeres tájékoztatást kap.

A rendszernek az egyes tagállamok területén történő működtetésével és fenntartásával kapcsolatos költségei, valamint az Egyezmény végrehajtásából adódó kiadások a tagállamokat terhelik. Hazánkban e feladat ellátásának pénzügyi fedezete a Vám- és Pénzügyőrség költségvetésének részét képezi.

A jogalkotásról szóló törvény, valamint a nemzetközi szerződésekkel kapcsolatos eljárásról szóló törvény értelmében az Egyezményt, a Megállapodást és a Jegyzőkönyveket törvénnyel kell kihirdetni. A törvény tartalmazza a Magyar Köztársaságnak a letéteményeshez eljuttatott nyilatkozatát az Európai Közösségek Bíróságának az Egyezmény rendelkezéseinek értelmezésével kapcsolatos joghatóságáról és a tájékoztatást a váminformációs rendszer hazai felelősének kijelöléséről.

Hazánk a nemzetközi integráció iránt elkötelezett ország, az illegális kereskedelem és a nemzetközi terrorizmus elleni harc a kiemelt stratégiai célkitűzések közé tartozik. A Magyar Köztársaságnak elemi érdeke, hogy a közös vámpolitika, a bel- és igazságügyi, valamint a kül- és biztonságpolitikai célkitűzések megvalósítását segítő, az Unió keretein belül működő közös váminformációs rendszer aktív részese legyen Az Egyezményben, a Jegyzőkönyvekben foglalt feladatok végrehajtása a gyorsabb adat/információ áramlást biztosító eszközrendszer alkalmazásával hozzájárul e területen a hazai és a nemzetközi közös erőfeszítésekben vállalt kötelezettségek teljesítésére irányuló programok megvalósításához, szervesen illeszkedik jogszabályaink sorába.