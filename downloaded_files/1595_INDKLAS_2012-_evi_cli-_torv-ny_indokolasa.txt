2012. évi CLI. törvény indokolása

egyes pénzügyi tárgyú törvények módosításáról

-----STARTING---POINT---ALTALANOS--- 

A törvény elsődleges célja az Európai Parlament és Tanács az értékpapírok nyilvános kibocsátásakor vagy piaci bevezetésekor közzéteendő tájékoztatóról szóló 2003/71/EK irányelv (a továbbiakban: Prospektus irányelv) és a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról szóló 2004/109/EK irányelv (a továbbiakban: Átláthatósági irányelv) módosítására vonatkozó 2010/73/EU irányelv (a továbbiakban: Módosító irányelv) nemzeti jogba történő átültetése. Az Európai Parlament és a Tanács 2010. november 24-én fogadta el a Módosító irányelvet. A jogszabály elsősorban a Prospektus irányelvre vonatkozó újításokat tartalmaz, de az Átláthatósági irányelv pár kisebb módosítását is magában foglalja a szabályozói összhang megteremése érdekében. A Módosító irányelv főbb célkitűzései között szerepel a befektetők hatékonyabb informálása, a tőkepiaci szektort érintő más irányelvekkel történő összhang megteremtése és a társaságok adminisztratív terheinek csökkentése. E célok megvalósítása érdekében számos újdonság került bevezetésre. Uniós jogharmonizációs kötelezettségünk teljesítése érdekében szükségessé vált a Módosító irányelv hazai jogba történő átültetése. Tekintettel arra, hogy a tájékoztatóra vonatkozó hazai rendelkezések jelenleg a tőkepiacról szóló 2001. évi CXX. törvényben (a továbbiakban Tpt.) találhatók, a hazai jogba történő átültetés a Tpt. módosításával valósulhat meg.

A befektetési alapkezelőkről és a kollektív befektetési formákról szóló 2011. évi CXCIII. törvényhez (a továbbiakban: Batv.) kapcsolódó módosításokat a gyakorlati jogalkalmazás egyértelműségének előmozdítása és az esetleges félreértések kiküszöbölése indokolja. A Batv. 2012. január 1-én lépett hatályba. Az azóta felmerült gyakorlati problémák tették szükségessé a jogalkalmazást elősegítő kisebb módosításokat.

A hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) pontosító jellegű módosításait indokolja, hogy egyértelművé kell tenni: a törvény javadalmazási politikára vonatkozó rendelkezései nem terjednek ki az Európai Unió másik tagállamában székhellyel rendelkező hitelintézet magyarországi fióktelepére. Ezen kívül rögzíteni kell, hogy a pénzügyi vállalkozások esetében is kötelező ügyvezető alkalmazása, valamint lehetővé kell tenni a PSZÁF számára VIBER tekintetében is azt a jogosultságot, amely szerint egy kijelölt fizetési rendszer résztvevője ellen indított fizetést korlátozó eljárás esetében az eljárás alá vont intézmény javára beérkező fizetési megbízások elszámolását vagy kiegyenlítését a fizetési rendszer szintjén korlátozza. A Magatartási Kódexben vállaltaknak megfelelően szükséges kimondani, hogy a pénzügyi intézmény köteles a hitelszerződés felmondását megelőzően küldött fizetési felszólításban az adós és a kezes figyelmét felhívni a teljes fennálló és a lejárt tartozás összegére.

A Pénzügyi Szervezetek Állami Felügyeletéről szóló 2010. évi CLVIII. törvény (a továbbiakban: Psztv.) módosításai a jogszabályi koherencia megteremtését és a PSZÁF hatékony működését szolgáló rendelkezéseket tartalmaznak. A törvény ezen kívül kötelezően bevezeti bizonyos intézményi körben az elektronikus kapcsolattartást. A módosítás megfelel a közigazgatási hatósági eljárás és szolgáltatás általános szabályairól szóló 2004. évi CXL. törvény 28/B. §-ának 2012. január 1-én hatályba lépő módosításának, amellyel a jogalkotó szándéka, hogy a közigazgatás a jövőben tisztán elektronikusan is működhessen.

A Psztv. módosítása tartalmazza továbbá a short ügyletekről és a hitel-nemteljesítési csereügyletekkel kapcsolatos egyes szempontokról szóló 236/2012/EU európai parlamenti és tanácsi rendeletre vonatkozó jogharmonizációs kötelezettségünk teljesítését.

A biztosítókról és a biztosítási tevékenységről szóló 2003. évi LX. törvény - és ezzel összefüggésben az egyenlő bánásmódról és az esélyegyenlőség előmozdításáról szóló 2003. évi CXXV. törvény - módosítását az Európai Unió Bíróságának a 2004/113/EK irányelvvel (a továbbiakban: Gender irányelv) kapcsolatos, 2011. március 1-én a Test-Achats-ügyben meghozott ítélete kapcsán a Bizottság által kiadott iránymutatás tartalmának magyarországi átültetése indokolja. Az Európai Unió Bírósága ítéletében 2012. december 21-i hatállyal érvénytelennek nyilvánította azt a rendelkezést, amely eltérést engedett az unisex szabály alól, lehetővé téve a tagállamok számára, hogy arányos különbségeket tartsanak fenn az egyének biztosítási díjaiban és juttatásaiban.

A kötelező gépjármű-felelősségbiztosításról szóló 2009. évi LXII. törvény módosítása a díjhirdetési rendszer korszerűsítése miatt vált szükségessé. A jelenleg meglévő díjhirdetési szabályok révén a kötelező gépjármű-felelősségbiztosítások piaca rugalmatlan módon képes csak reagálni az egyes piaci eseményekre, illetve problémát jelentenek egy új biztosító piacra lépése esetén. Ez indokolja, hogy a jövőben megszüntetésre kerül az évi egy alkalommal történő díjhirdetési kötelezettség, illetve megváltozik a díjhirdetés módja is.

A megfelelő jogalkalmazás és a jogértelmezés elősegítése érdekében szükségessé vált a fizetési, és értékpapír-elszámolási rendszerekben történő teljesítés véglegességéről szóló 2003. évi XXIII. törvény, valamint a központi hitelinformációs rendszerről szóló 2011. évi CXXII. törvény pontosító jellegű módosítása.

A devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény módosításáról szóló 2011. évi CXVI. törvény módosítását indokolja, hogy a törvény 3. §-ának hatálybalépése eredetileg az Európai Bizottság jóváhagyásához lett kötve, amelynek felülvizsgálata vált indokolttá.

A törvény tartalmazza a Magyarország gazdasági stabilitásáról szóló törvény módosítását és lehetővé teszi, hogy az Államadósság Kezelő Központ Zrt.(ÁKK) a Befektető-védelmi Alap (BEVA) pénzeszközeinek kezelésében közreműködjön. A Hpt. Országos Betétbiztosítási Alapra vonatkozó szabályozásához hasonlóan a Tpt. BEVA pénzeszközeinek kezelését előíró szabályozása szerint is az eszközök döntő részét állampapírban, illetve az MNB-nél elhelyezett betétben kell tartani, így célszerű az ÁKK Zrt. számára biztosítani azt a lehetőséget, hogy a BEVA portfólióját is kezelhesse.

A lakástakarékpénztárakról szóló 1996. évi CXIII. törvény módosítását indokolja, hogy köztartozásnak minősülő, jogosulatlanul igénybevett lakáselőtakarékossági támogatás esetén az adós fizetési könnyítést, illetve mérséklést kérhet, amelyet a Kincstárhoz kell benyújtania. Szükségessé válik ezért meghatározni, mely esetekben dönthet a Kincstár illetékes területi igazgatósága a követelés elengedéséről.

A külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény (a továbbiakban: Fkt.) módosítása a Kúria 2012. március 19-i 1/2012. PJE számú jogegységi határozata miatt, a joggyakorlat pontosítása érdekében vált szükségessé.

-----STARTING---POINT---RESZLETES---

Az 1. §-hoz

A törvény egyértelműsíti, hogy a törvény hatálya az önkéntes intézményvédelemre is kiterjed.

A 2. §-hoz

A törvény a Posta Elszámoló Központot működtető intézményre is analóg módon kiterjeszt egyes, a pénzforgalmi intézményekre vonatkozó szabályokat.

A 3. §-hoz

A törvény a pénzügyi holding társaság engedélyezési kérelmére is kiterjeszti a minősített befolyással rendelkezőkre vonatkozó igazolási követelményeket.

A 4. §-hoz

A hagyatéki eljárásról szóló törvény alapján a jegyző is jogosult a pénzforgalmi szolgáltatóktól az örökhagyó vagyonára vonatkozó adatot igényelni.

Annak érdekében, hogy a Magyar Könyvvizsgálói Kamara fegyelmi eljárás lefolytatása akadálymentes legyen és a felügyelt intézmény, valamint a Felügyelet a Magyar Könyvvizsgálói Kamara fegyelmi bizottsága részére - annak kérésére - banktitkot tartalmazó dokumentumot is kiadhassa azzal, hogy a Magyar Könyvvizsgálói Kamara számára a pénzügyi intézmény a könyvvizsgálójával szemben indított fegyelmi eljárás során kiadhat banktitkot.

Az 5. §-hoz

A törvény biztosítja, hogy az MNB a KBER tagjaként elláthasson egyes tagságából eredő feladatokat. Illetve mivel a fizetési és elszámolási rendszerekben történő adattovábbítás során az egyes fizetési és elszámolási ügyletekhez kapcsolódóan banktitok, fizetési titok és értékpapír titok továbbítására kerül sor, ezért indokolt általános jelleggel, törvényi szinten szabályozni a kérdést.

A 6. §-hoz

A törvény egyértelműsíti, hogy a törvény javadalmazási politikára vonatkozó rendelkezései nem terjednek ki az Európai Unió másik tagállamában székhellyel rendelkező hitelintézet magyarországi fióktelepére.

A 7. §-hoz

A törvény rögzíti, hogy a pénzügyi vállalkozások esetében is kötelező ügyvezető alkalmazása.

A 8-15., 23., 25. §-hoz

A törvény kiegészíti a törvényt a hitelintézeti törvény Országos Betétbiztosítási Alapra vonatkozó rendelkezéseinek módosításával. A módosításokat elsősorban a 20 munkanapos kártalanítási határidő alkalmazásának tapasztalatai teszik szükségessé.

A törvény pontosítja a betétes javára kifizetendő kártalanítási összeg tőke- és kamatrészének elszámolását. Eszerint először a tőkeösszeg kerül kifizetésre és utána a kamat.

A megkülönböztetésnek abban az esetben van jelentősége, ha a betétesnek a kártalanítási összeghatárt (100.000 €) meghaladó befagyott követelése van. Jelenleg ilyen esetben a 100.000 € kártalanításból levonásra kerül a kamat után járó kamatadó, így a betétes alacsonyabb összegű kártalanításban részesül.

A törvény módosítja az állami kezességgel biztosított betétekre vonatkozó rendelkezéseket. A módosítás az államháztartásról szóló törvénnyel összhangban a „garancia”, illetve a „biztosítás” helyett a „kezesség” kifejezést alkalmazza. Egyértelműsíti továbbá, hogy amennyiben az Alapon keresztül történik a kezesség érvényesítése, az államháztartásért felelős miniszter jár el.

A módosítás pontosításokat tartalmaz a kártalanítások teljesítésére szolgáló kifizetési módokra vonatkozóan.

A törvény kiegészíti a kártalanítások teljesítése érdekében, azzal közvetlen összefüggésben az Alapnál felmerülő és a felszámolásban érvényesíthető költségek körét a számítástechnikai és jogi költséggel.

Az Alap kölcsönfelvételére vonatkozó állami kezesség szabályai is kiegészítésre kerülnek annak egyértelművé tétele érdekében, hogy nem egyedi, hanem jogszabályi kezességről van szó, amely után kezességvállalási díjat nem kell fizetni és a hitelező további biztosíték előírására nem köteles.

A Hpt. 211. § (3) bekezdését módosító rendelkezés szerint az értékpapírszerű formában kiállított okiraton fel kell tüntetni, hogy takarékbetét szerződés vagy betétszerződés. A hatályos szabályozás csak a takarékbetétről szól. A takarékbetétről szóló 1989. évi 2. sz. tvr. által meghatározott tartalmi és formai követelmények teljesülés esetén tekinthető a megállapodás takarékbetétnek. Ha a követelmények nem teljesülnek a szerződés betétszerződésnek minősül.

A 17-18. §-hoz

A törvény az Európai Unió másik tagállamában székhellyel rendelkező pénzforgalmi intézmény és elektronikuspénz-kibocsátó intézmény magyarországi fióktelepére is előír felügyeleti díjfizetési kötelezettséget.

A 19. §-hoz

A hatályos szabályok a Pénzügyi Szervezetek Állami Felügyelete részére jogosultságot biztosítanak arra, hogy egy kijelölt fizetési rendszer résztvevője ellen indított fizetést korlátozó eljárás esetében az eljárás alá vont intézmény javára beérkező fizetési megbízások elszámolását vagy kiegyenlítését a fizetési rendszer szintjén korlátozza. Indokolt, hogy ezen jogosultságával az MNB által működtetett VIBER esetében is rendelkezzen.

A 20. §-hoz

A hatályos szabályozás értelmében, ha a hitelintézet tevékenységi engedélyének visszavonására került sor (amelynek egyenes következménye a felszámolási vagy a végelszámolási eljárás) és a Felügyelet a Hpt. 30. § (1) bekezdés b) pontja alapján mondta ki a végelszámolást, az engedély visszavonása és a felszámolás elrendelése közötti időszakban lehetőség nyílik a betétesek OBA általi kártalanítási összeghatárt meghaladó részének engedményezésére hiteladósok részére, akik később beszámítással élhetnek. Ily módon csökkenek a hitelintézet eszközei, ami veszélyezteti mind az OBA kártalanításból származó hitelezői igényét, mind egyéb hitelezői igényeket.

A 21. §-hoz

A törvény a csoportvizsgálatokkal kapcsolatban kimondja, hogy nem jelenti a banktitok és üzleti titok sérelmét a Pénzügyi Szervezetek Állami Felügyeletéről szóló törvény szerinti ellenőrzési eljárás során az összevont alapú felügyelet esetében a csoportvizsgálati jelentésnek a pénzügyi csoport irányító tagja részére történő átadása.

A 22 §-hoz

A törvény a Magatartási Kódexben vállaltaknak megfelelően kimondja, hogy a pénzügyi intézmény köteles a hitelszerződés felmondását megelőzően küldött fizetési felszólításban az adós és a kezes figyelmét felhívni a teljes fennálló és a lejárt tartozás összegére.

A 24. §-hoz

A törvény egyértelművé teszi, hogy azoknál a szerződéseknél, amelyeket a jelzáloghitelekre vonatkozó új árazási szabályok 2012. április 1-jén történő hatálybalépése előtt kötöttek és a fogyasztó kezdeményezésére nem módosították, nem váltották ki az új feltételeknek megfelelő szerződéssel, a szerződés módosítására a 2012. március 31-én hatályos rendelkezéseket kell alkalmazni.

A 26. §-hoz

A törvény az ügyfélcsoport fogalmát kiegészíti az ellenőrző befolyással.

A 27. §-hoz

Hatályon kívül helyező rendelkezést tartalmaz.

A 28. §-hoz

A jogosulatlanul igénybevett lakás-előtakarékossági támogatás adók módjára behajtandó köztartozás. Az adózás rendjéről szóló 2003. évi XCII. törvény 2012. január 1-jétől hatályos 161. § új (9a)-(9d) bekezdései alapján a köztartozás jogosultja az adós erre vonatkozó kérelme esetén fizetési könnyítésről, mérséklésről dönthet. A fizetési könnyítés iránti kérelmet ebben az esetben a Kincstárhoz kell benyújtani. A törvény kiegészíti a lakástakarékpénztárakról szóló 1996. évi CXIII. törvény 24. § (6) bekezdését annak meghatározásával, hogy milyen esetekben dönthet a Kincstár illetékes területi igazgatósága a követelés elengedéséről.

A 29. §-hoz

A törvény a jogalkalmazás számára egyértelműsíti azt a fióktelepekre vonatkozó általános szabályt, amely lényegében következik a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény (a továbbiakban: Fkt.) törvény 3. § (1) bekezdéséből, illetve a cégnyilvánosságról, a bírósági cégeljárásról és a végelszámolásról szóló 2006. évi V. törvény 2. §-ából. A fióktelep tehát amellett, hogy külföldi székhelyű anyavállalkozás jogi személyiséggel nem rendelkező szervezeti egysége, a cégneve alatt folytatott tevékenysége tekintetében gazdasági önállósággal van felruházva, jogalanynak tekintendő. A külföldi székhelyű anyavállalkozás tehát ebben az esetben közvetetten, a fióktelep útján vesz részt a gazdasági forgalomban.

Az Fkt. 24. § (3) bekezdésének módosítása a pénzügyi fióktelepek esetében is megerősíti azt az eredeti jogalkotói szándékot, hogy a pénzügyi fióktelepekre vonatkozó némileg eltérő szabályok nem a relatív jogképesség kiüresítését célozták, hanem biztosítani kívánták, hogy az EGT-államban székhellyel rendelkező külföldi anyavállalkozás által létesített pénzügyi fióktelep, más fiókteleptől eltérően olyan képviseleti tevékenységet is folytathasson, melynek keretében közvetlenül a létesítő külföldi vállalkozás nevében is köthet szerződést, azaz elláthatja annak közvetlen képviseletét; valamint a létesítő külföldi vállalkozás rugalmasabban rendelkezhessen a fióktelep cégneve alatt szerzett vagyonával is.

A hatályos szabályozás az EGT-államban székhellyel rendelkező külföldi vállalkozás által létesített pénzügyi fióktelepek esetében sem zárja ki a Fkt. 3. § (1) bekezdésében szereplő általános szabályt, sem pedig a cégnyilvánosságról, a bírósági cégeljárásról és a végelszámolásról szóló 2006. évi V. törvény 2. §-ából is következő saját cégnév alapján fennálló jogalanyiságot. Ezt erősítik továbbá a számviteli szabályok is, amelyek szerint a külföldi vállalkozások magyarországi fióktelepe „vállalkozó”, azaz olyan gazdálkodó, amely saját nevében és kockázatára végez üzletszerű gazdasági tevékenységet.

A szabályozás pontosítása a joggyakorlat érdekében szükséges, de nem változtatja meg sem a fióktelepnek, sem pedig a pénzügyi fióktelepnek azt a jogi státuszát, hogy a fióktelep (ide értve a pénzügyi fióktelepet is) az azt létesítő külföldi anyavállalkozás szervezeti egysége, és a fióktelep tevékenységével szerzett vagyon végső soron a fióktelepet létesítő vállalkozás vagyonának is része, továbbá a fióktelep cégneve alatt keletkezett tartozások a külföldi anyavállalkozás mérlegében is szerepelnek.

A 30. §-hoz

Az értékpapírok nyilvános kibocsátásakor vagy piaci bevezetésekor közzéteendő tájékoztatóról szóló 2003/71/EK és a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról szóló 2004/109/EK irányelv módosítására vonatkozó 2010/73/EU irányelv (Módosító irányelv) a minősített befektetők kategóriáját a pénzügyi eszközök piacairól szóló 2004/39/EK irányelvvel (a továbbiakban: MiFID) összhangban határozza meg. Ennek következtében ezentúl képesített befektetőnek kell tekinteni azon egyéni befektetőt is, aki MiFID alapján elfogadható partnernek minősül.

A törvény a Tpt. értelmező rendelkezése és a Tpt.-nek az értékpapírok nyilvános forgalomba hozatalra vonatkozó szabályai közti összhangot igyekszik megteremteni azzal, hogy a nyilvános ajánlattétel fogalmával azonos tartalmúként definiálja a nyilvános értékesítésre történő felajánlást.

A szabályozott piac definíciójának pontosítása egyértelművé kívánja tenni, hogy a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény által meghatározott multilaterális kereskedési rendszer nem minősül a Tpt. szerinti szabályozott piacnak.

A törvény a Módosító irányelv rendelkezéseinek átültetésével bevezeti a kiemelt információk (key information) fogalmát, amely az összefoglalónak azt kulcsfontosságú részét jelenti, amelyekre a befektetőknek szükségük van ahhoz, hogy eldöntsék, mely értékpapír-ajánlatokat és mely értékpapírok piaci bevezetését vegyék fontolóra a továbbiakban.

A 31. §-hoz

A dematerializált okirat tartalmában mindenkor meg kell, hogy feleljen a kibocsátáskori hatályos, cégnyilvántartásban szereplő adatainak, ezért nem indokolt az új okirat kiállítását leszűkíteni kibocsátott teljes sorozat össznévértékében, és a kibocsátott értékpapírok számában, illetve névértékében valamint az értékpapír további kibocsátása során bekövetkező változásokban bekövetkező változásokra.

A 32. §-hoz

Több esetben az értékpapírban foglalt jog nem kötelmi követelést, hanem például tagsági jogot testesít meg. Ennek megfelelően a törvény pontosítja a Tpt. szövegét azzal, hogy az értékpapír kiadása iránti követelés helyébe lépő pénzkövetelés elévülését az értékpapírban megtestesített vagyoni igény elévüléséhez köti.

A 33. §-hoz

A jogbiztonság és a hatékonyság növelése érdekében szükséges tisztázni, hogy az értékhatárok számításánál a teljes ellenértéket uniós szinten indokolt kiszámítani, valamint a törvény pontosítja, hogy zártkörű forgalomba hozatalnak kell tekinteni azt az esetet is, amikor az értékpapírt a társaságok szétválásával kapcsolatban ajánlják fel ellenértékként.

A 34 §-hoz

A törvény pontosítja, hogy nem kell tájékoztatót közzétenni nyilvános ajánlattétel, vagy az értékpapír szabályozott piacra történő bevezetése esetében akkor, amikor az értékpapírt a társaságok szétválásával kapcsolatban ajánlják fel ellenértékként.

A korábbi szabályok a munkavállalóknak, vezető tisztségviselőknek kiosztott, felajánlott értékpapírokra vonatkozó mentesség esetében túlságosan korlátozónak bizonyultak, így a törvény enyhít ezeken a szabályokon és lehetővé teszi, hogy az Európai Unióban székhellyel rendelkező vállalkozások által munkavállalói részvényprogram keretében tett ajánlatokra vonatkozóan ne kelljen tájékoztatót közzétenni. Emellett a törvény kiterjeszti a mentességet meghatározott feltételek esetén az unión kívül székhellyel rendelkező vállalkozásokra is.

A 35. §-hoz

Új definícióként jelenik meg a kiemelt információ (key information) fogalma, amely az összefoglalónak azt a kulcsfontosságú részét jelenti, amelyekre a befektetőknek szükségük van ahhoz, hogy eldöntsék, mely értékpapír-ajánlatokat és mely értékpapírok piaci bevezetését vegyék fontolóra a továbbiakban. Ezen kiemelt információknak a jövőben ki kell térniük az ajánlat általános feltételeire - beleértve a kibocsátó vagy az ajánlattevő által a befektetőre kirótt költségek becsült összegét -, és fel kell tüntetniük a becsült költségek teljes összegét is, mivel ezek igen jelentős összegek lehetnek.

A kiemelt információk keretén belül a befektetőnek az összefoglalóban tájékoztatást kell kapnia az értékpapírokhoz fűződő esetleges jogokról, valamint az adott értékpapírba történő befektetés kockázatairól is. Az összefoglaló formáját ezentúl olyan módon kell meghatározni, hogy az lehetővé tegye a hasonló termékek összefoglalóinak összehasonlítását, biztosítva, hogy azonos információk mindig azonos helyen szerepeljenek az összefoglalóban.

A 36. §-hoz

Új definícióként jelenik meg a kiemelt információk (key information) fogalma, amely az összefoglalónak azt a kulcsfontosságú részét jelenti, amelyekre a befektetőknek szükségük van ahhoz, hogy eldöntsék, mely értékpapír-ajánlatokat és mely értékpapírok piaci bevezetését vegyék fontolóra a továbbiakban. Ennek megfelelően módosulnak a tájékoztató elkészítéséért való felelősség szabályai is.

A 37. §-hoz

A törvény egyszerűsíti a regisztrációs okmány frissítésére vonatkozó szabályokat.

A 38. §-hoz

A kibocsátó, az ajánlattevő, az értékpapír szabályozott piacra történő bevezetését kezdeményező személy és a forgalmazó számára lehetőséget kell biztosítani, hogy az elállási jog gyakorlására a törvény rendelkezése szerinti határidőnél hosszabb időt biztosítson a befektető számára. A jogbiztonság érdekében azonban a tájékoztató kiegészítésének pontosan meg kell határoznia az elállási jog gyakorlására nyitva álló végső határidőt.

A 39. §-hoz

A tájékoztató vonatkozásában a Felügyelet által üzemeltetett honlap közzétételi helyként történő használata korábban nem volt kötelező. Mivel a tájékoztató megismerése rendkívül fontos a befektetők megalapozott döntéshozatala szempontjából, ezért indokolt, hogy a tájékoztatóban szereplő információ mind a kibocsátó, mind Felügyelet honlapján elérhető legyen. A c) pontban előírt bejelentési kötelezettség előírása a nyilvántartási kötelezettségének teljesítése szempontjából elengedhetetlen.

A 40. §-hoz

A törvény előírja, hogy a hatósági bizonyítvány másik tagállam illetékes felügyeleti hatóságának való megküldéséről egyidejűleg a kérelmezőt is értesíteni kell.

A 41. §-hoz

A hatályos normaszöveg - szemben a Prospektus irányelv vonatkozó rendelkezésével - a tájékoztatási kötelezettséget csak az 1000 eurónál kisebb, illetve az 1000 eurónál nagyobb névértékű hitelviszonyt megtestesítő értékpapír kibocsátójára írja elő, így a pontosan az 1000 eurónak megfelelő névértékű hitelviszonyt megtestesítő értékpapírok kibocsátójára nem. A jelen módosítás ezen állapotot kívánja megszüntetni.

A 42. §-hoz

A Felügyelet által üzemeltetett, hivatalosan kijelölt információtárolási rendszer egy zárt rendszer, így a kibocsátó által a Felügyelet felé elektronikusan bejelentett szabályozott információk - bizonyos technikai ellenőrzést követően - automatikusan kerülnek a Felügyelet által üzemeltetett honlapon (www.közzétételek.hu) megjelenítésre. A törvény egyértelműsíti, hogy a közzétevő minden esetben a kibocsátó, nem pedig a Felügyelet.

A 43. §-hoz

A csoport tagjai a Tpt. 65/A. § (4) bekezdésében meghatározott vélelem alapján összehangoltan eljáró személyeknek minősülnek és valamennyi csoporttagra vonatkozik a kötelező vételi ajánlat megtételének kötelezettsége, azonban semmi nem biztosítja, hogy csoporton belül értesülnek a rajtuk kívül álló okból bekövetkezett befolyásszerzésről. Ennek tesz eleget a Tpt. módosítása.

A 44. §-hoz

A gyakorlatban jogalkalmazási bizonytalanságot jelent, hogy adott esetben az ajánlati ár meghatározásánál a könyvvizsgáló által hitelesített, de a közgyűlés által még nem jóváhagyott éves beszámolót kell érteni a rendelkezés alatt, vagy a közgyűlés jóváhagyása minden esetben feltétele az ajánlati ár meghatározásának egyik alapjául szolgáló éves beszámolónak. A törvény a jogbizonytalanságot megszünteti.

A 45. §-hoz

A törvény lehetővé teszi, hogy a Befektető-védelmi Alap (BEVA) számára a tagok által nyújtott adatszolgáltatás előírása ne szűküljön le a tagok nyilvántartásának céljára, hanem további, pl. a díjszámítást érintő adatok igénylése is ide érthető legyen, mivel a szűk szabályozás jelenleg megakadályozza, hogy a Felügyelet vagy a Magyar Nemzeti Bank a tagra vonatkozóan ilyen adatot átadjon a BEVÁ-nak.

A 46. §-hoz

A törvény rögzíti a díj kockázatarányos számítására vonatkozó szabályzatnak a Felügyelet és a Magyar Nemzeti Bank általi véleményezésének törvényi kötelezettségét.

A 47. §-hoz

A törvény kiszélesíti az Országos Betétbiztosítási Alappal és a Befektető-védelmi Alappal azon intézmények körét, amelyek számára az elszámolóházi tevékenységet végző szervezet a Tpt.-ben meghatározott szolgáltatásokat nyújthat.

A 48. §-hoz

A módosítás célja a Tpt. 391. § (1) bekezdésének o), p), r) pontjainak a Tpt. által használt terminológia szerint pontosítása. Ugyanezen jogszabályhely jelenlegi s) pontjának módosítását egyrészt az eredeti rendelkezés okafogyottsága (a kapcsolódó rendelkezés, a Tpt. 67. §-ának 2007. december 1. napjával történő hatályon kívül helyezése) indokolja, másrészt a jelenlegi s) pont helyébe lépő rendelkezésre a Tpt. 358. §-ában 2012. január 1. napjával hatályba lépett, a kibocsátók könyvvizsgálatára vonatkozó többlet követelmények miatt van szükség.

A 49. §-hoz

A törvény az összeghatárok változása miatt kb. féléves átmeneti időt kíván biztosítani a rendelkezéseknek való megfelelés érdekében.

Az 50. §-hoz

A törvény a jogharmonizációs záradék kiegészítését tartalmazza az értékpapírok nyilvános kibocsátásakor vagy piaci bevezetésekor közzéteendő tájékoztatóról szóló 2003/71/EK és a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról szóló 2004/109/EK irányelv módosítására vonatkozó 2010/73/EU irányelvvel.

Az 51. §-hoz

A 2003/71/EK irányelv (Prospektus irányelv) elfogadása óta eltelt idő következtében az akkor meghatározott küszöbérték már nem tükrözi a lakossági és szakmai befektetők közötti megkülönböztetést a befektetői kapacitás tekintetében, így a korábban 50 ezer euróban meghatározott összeg 100 ezer euróra módosult. Emellett szükségessé vált a maximális ajánlati összegre vonatkozó értékhatár számítási módjának és az értékhatárnak, a hitelviszonyt megtestesítő értékpapírok esetében meghatározott értékhatár módosítása is.

Az 52. §-hoz

A szakasz hatályon kívül helyező rendelkezést tartalmaz.

Az 53. §-hoz

A törvény egyértelműsíti, hogy a Tvt. csak fizetést korlátozó eljárás hatálya alatt álló résztvevő transzfer megbízásai teljesítésének a korlátozásával kapcsolatban tartalmaz előírásokat, és az nem terjed ki a rendszer bármely résztvevője transzfer megbízásának jóváírásával kapcsolatos kérdésekre.

Az 54. §-hoz

A törvény előírja, hogy a PSZÁF, mint intézkedésre jogosult hatóság értesítésében a fizetést korlátozó eljárás átmeneti vagy ideiglenes jellegét is megjelölje. Emellett a törvény lehetővé teszi, hogy abban az esetben, ha technikai okokból nincs lehetőség az elektronikus értesítés alkalmazására, a jelenleg előírt postai úton való értesítésen kívül több értesítési mód is alkalmazható legyen. Egyértelművé teszi továbbá, hogy az elektronikus dokumentumra vonatkozó rendelkezéseket csak a belföldi értesítések esetében kell alkalmazni.

Az 55. §-hoz

A törvény összefügg az egyenlő bánásmódról és az esélyegyenlőség előmozdításáról szóló 2003. évi CXXV. törvény (Ebktv.) 30/A. § (1) bekezdésében foglaltakkal, amelyek az Európai Unió Bíróságának C-236/09. sz., Test-Achats-ügyben hozott ítéletére figyelemmel kerülnek módosításra. A szöveg figyelembe veszi az Európai Bizottság 2012/C 11/01 számú iránymutatásában foglaltakat. A törvény szerint az Ebktv. 30/A. §-ában foglaltak sérelme nélkül nem sérti a nemi hovatartozáson alapuló egyenlő bánásmód követelményét, ha a biztosító a tartalékképzés, a belső árazás, a viszontbiztosítási árazás, a marketing és hirdetési tevékenység, az élet-, baleset és betegségbiztosítási szerződésekkel összefüggésben kockázat elbírálási tevékenység végzése céljából a nemi hovatartozásra vonatkozó, illetve azzal összefüggő adatot, információt kezel, tárol és felhasznál. Az iránymutatás szerint szintén nem sérül a nemi hovatartozáson alapuló egyenlő bánásmód elve olyan különbségtétel esetén, amelynek a nemi hovatartozáshoz is kapcsolódó, de attól független, tárgyilagos mérlegelés szerint az adott jogviszonnyal közvetlenül összefüggő, önállóan értelmezhető és valós különbségen alapuló ésszerű indoka van. Nem sérti a főszabályt a biztosító ügyfelére, ügyfélcsoportjára nézve az Ebktv. 30/A. §-ában foglaltakhoz képest kedvezőbb elbírálás alkalmazása, ha az nem jelent meg nem engedett különbségtételt az adott ügyféllel, ügyfélcsoporttal összehasonlítható helyzetben lévő más személlyel, személyekkel szemben. Az egyik nem tagjainak meghatározott termékhez való hozzáférésének megtagadása szintén összhangban áll az Ebktv. rendelkezéseivel, ha a biztosító az adott terméket objektíven igazolt céllal, kizárólag vagy elsősorban az egyik nem tagjainak nyújtja, és a biztosító által alkalmazott megoldások a cél eléréséhez megfelelőek és ahhoz szükségesek.

Az 56. §-hoz

A törvény a csoportvizsgálatokkal kapcsolatban kimondja, hogy nem jelenti a biztosítási titok és az üzleti titok sérelmét a Pénzügyi Szervezetek Állami Felügyeletéről szóló törvény szerinti ellenőrzési eljárás során az összevont alapú felügyelet esetében a csoportvizsgálati jelentésnek a pénzügyi csoport irányító tagja részére történő átadása.

Az 57. §-hoz

A törvény az 55. §-hoz kapcsolódóan átmeneti rendelkezéseket is megállapít. Ennek értelmében az új rendelkezéseket csak a 2012. december 21-ét követően kötött szerződésekre kell alkalmazni, viszont egyáltalán nem kell alkalmazni a 2007. december 21-ét megelőzően létrejött biztosítási szerződések esetében. A 2007. december 21-ét követően, de 2012. december 21-ét megelőzően létrejött biztosítási szerződés vonatkozásában - a szerződés egészére nézve - akkor alkalmazandók az új rendelkezések, ha a szerződés módosítása a biztosító és a szerződő olyan együttes, kifejezett hozzájárulását igényli, amely az egyének által egyedileg fizetendő biztosítási díj nagyságát vagy az őket megillető szolgáltatás összegét befolyásolja, és az adott megállapodás megkötéséhez szükséges utolsó nyilatkozat kinyilvánítására 2012. december 21-ét követően kerül sor. Nem kell alkalmazni az új rendelkezéseket a 2007. december 21-ét követően, de 2012. december 21-ét megelőzően létrejött biztosítási szerződések törvényben meghatározott módosítására.

Az 58. §-hoz

Hatályon kívül helyező rendelkezést tartalmaz.

Az 59-60. §-hoz

A törvény összefügg az Európai Unió Bíróságának C-236/09. sz., Test-Achats-ügyben hozott ítéletével, amely hatályon kívül helyezte a Gender irányelv 5. cikk (2) bekezdését, így a biztosítási díjak és juttatások számításában a nemi hovatartozás biztosításmatematikai tényezőként történő számbavétele az egyének biztosítási díjaiban és juttatásaiban nem eredményezhet különbséget a jövőben.

A 61. §-hoz

Összefügg az Európai Unió Bíróságának C-236/09. sz., Test-Achats-ügyben hozott ítéletével, amely hatályon kívül helyezte a Gender irányelv 5. cikk (2) bekezdését, így a biztosítási jellegű és nyugdíjszolgáltatások esetében a díjak és juttatások számításában a nemi hovatartozás biztosításmatematikai tényezőként történő számbavétele az egyének díjaiban és juttatásaiban nem eredményezhet különbséget a jövőben, így a fenti rendelkezések szükségtelenné váltak.

A 62. §-hoz

Az Államadósság Kezelő Központ Zrt. (ÁKK) befektetési szolgáltatási tevékenységei közül 2012. január 1-jével kikerült a Nyugdíjreform és Adósságcsökkentő Alap számára nyújtott szolgáltatások köre, tekintettel arra, hogy ezen tevékenység célja adósságkezelési körbe esik. Ezzel összhangban a Bszt. ÁKK Zrt-re irányadó rendelkezéseinek felülvizsgálata vált indokolttá, mivel a személyi összeférhetetlenségre vonatkozó rendelkezések nem igényelnek jogszabályi kezelést.

A 63. §-hoz

A törvény kiegészíti a szakmai gyakorlatként figyelembe vehető időt a biztosítónál, illetve nyugdíjpénztárnál eltöltött idővel.

A 64. §-hoz

A törvény biztosítja, hogy az MNB a KBER tagjaként elláthasson egyes tagságából eredő feladatokat. Illetve mivel a fizetési és elszámolási rendszerekben történő adattovábbítás során az egyes fizetési és elszámolási ügyletekhez kapcsolódóan banktitok, fizetési titok és értékpapír titok továbbítására kerül sor, ezért indokolt általános jelleggel, törvényi szinten szabályozni a kérdést.

A 65-66. §-hoz

A jogharmonizációs záradék pontosítását, illetve kiegészítését tartalmazza.

A 67. §-hoz

Az Európai Bizottság a State aid SA.35145 (2012/N) - Hungary számú határozatában meghosszabbította a bankokra vonatkozó állami támogatási szabályokat. A meghosszabbítás - a jelenlegi gyakorlatnak megfelelően - fél évre történhet. Ennek megfelelően szükséges a pénzügyi közvetítőrendszer stabilitásának erősítéséről szóló törvény módosítása.

A 68. §-hoz

A törvény módosítja a díjtarifa fogalmát a díjhirdetési szabályok változásával kapcsolatos összhang megteremtése érdekében. A díjtarifa ezentúl nem a naptári évre szól, hanem a díjtarifa meghirdetését követő hatvan napos időszakon túl, egy előre meghatározott naptól alkalmazandó az új díjtarifa életbelépéséig.

A törvény továbbá módosítja a Kártalanítási Alap fogalmát a károsultak teljesebb körű kielégítésének biztosítása, és annak az egyértelműsítése érdekében, hogy a Kártalanítási Alap csak a kötelező gépjármű-felelősségbiztosítási törvény szerinti szerződés alapján fedezettel rendelkező magyar gépjárművek üzemben tartóit védi. A nem magyarországi telephelyű gépjárművek, illetve azok a gépjárművek, amelyeknek a rendeltetés szerinti tagállama nem Magyarország, kiesnek a védelem alól.

A 69. §-hoz

A törvény ügyfélvédelmi okokból kimondja, hogy a biztosítási időszak kezdetét megelőző hatvan nappal megelőzően tett ajánlatot a biztosító nem fogadhatja el, illetve ezt megelőzően szerződés nem köthető. Az így létrejött szerződés érvénytelen. Ezzel a megoldással elkerülhetővé válnak azok az esetek, hogy az ügyfél olyan díjtarifára tegyen ajánlatot, illetve kössön szerződést, amelyet az adott időpontban még nem ismer. A törvény rögzíti, hogy az érvénytelen szerződésről a biztosítónak értesíteni kell az ügyfelét, annak érdekében, hogy gondoskodhasson új szerződés megkötéséről.

A törvény pontosító jellegű, egyértelműsíti, hogy a díjnemfizetéssel megszűnt szerződések vonatkozásában a visszakötés új biztosítási szerződésnek számít, és ennek okán a kockázatviselés kezdetén alkalmazandó díjtarifa szerint kell a szerződés díját megállapítani.

A 70. §-hoz

A törvény az üzemben tartó közlési kötelezettségét egészíti ki a kárnyilvántartási rendszerhez kapcsolódó belső azonosító megadásával, amely a pontosabb beazonosíthatóságot szolgálja.

A 71. és a 79. §-hoz

A törvény pontosító jellegű, egyértelműsíti, hogy nincs helye részleges érvénytelenség megállapításának abban az esetben, ha újabb biztosítási szerződés kockázatviselése és a régi szerződés kockázatviselése között átfedés van.

A 72. §-hoz

A törvény a flottaszerződések esetében változtat a korábbi gyakorlaton, amely szerint a következő naptári évre vonatkozó díjakat minden év október 30-ig kell meghirdetni két országos napilapban. A jövőben a biztosító legalább hatvan napos életbe lépési idő mellett megkötés nélkül évente többször is hirdethet díjat, a szerződés díjának a megállapításakor a biztosítási időszak kezdőnapján érvényben lévő díjtarifát kell alapul venni. A jövőben nem kell két országos napilapban meghirdetni a díjtarifát, helyette a PSZÁF, a MABISZ és a biztosítók kötelesek a honlapon közzétenni. A díjtarifa ezentúl nem a naptári évre szól, hanem a díjtarifa meghirdetését követő hatvan napos időszakon túl, egy előre meghatározott naptól alkalmazandó egy újabb díjtarifa életbelépéséig.

A 73. §-hoz

Hivatkozást helyesbít az 71. §-ban meghatározottakkal összefüggésben.

A 74. §-hoz

A kötelező biztosítás rendszerében problémás reaktiválás eddigi gyakorlatát kívánta helyettesíteni a kötelező gépjármű-felelősségbiztosításról szóló 2009. évi LXII. törvény 21. §-ának (6) és (7) bekezdése a szerződéses állapot visszaállításának lehetőségével egyes erősen korlátozott, önhibán kívüli esetekben. A megvalósult szabályozás azonban alkalmas a biztosítatlanság kiküszöbölését szolgáló fedezetlenségi díj visszaélésszerű elkerülésére, továbbá erősen szubjektív, nehezen bizonyítható (és egyben nehezen cáfolható) feltételeket támaszt.

A törvény a kötelező gépjármű-felelősségbiztosítási szerződés díjnemfizetéssel történő megszűnése esetére állapít meg rendelkezést, amelynek célja, hogy a kötvénynyilvántartó szervet a biztosító nyolc napon belül értesítse a megszűnés tényéről.

A 75. §-hoz

A törvény célja, hogy kiegészítse a vonatkozó szabályozást a fedezetlenségi díj megállapításának alapjául szolgáló egyes alapvető tényezőkkel, illetve a fedezetlenségi díj tarifájának a jövőbeni meghirdetésére állít fel szabályokat. Így a MABISZ a fedezetlenségi díjra vonatkozó tarifáját a naptári év végét megelőző negyvenötödik napig köteles a PSZÁF honlapján meghirdetni.

A 76. §-hoz

A törvény a flottaszerződésekhez hasonlóan az egyedi szerződések esetében változtat a korábbi gyakorlaton, amely szerint a következő naptári évre vonatkozó díjakat minden év október 30-ig kell meghirdetni két országos napilapban. A jövőben a biztosító hatvan napos életbe lépési idő mellett megkötés nélkül évente többször is hirdethet díjat, a szerződés díjának megállapításakor a biztosítási időszak kezdőnapján érvényben lévő díjtarifát kell alapul venni. A jövőben nem kell két országos napilapban meghirdetni a díjtarifát, helyette a PSZÁF, a MABISZ és a biztosítók kötelesek a honlapon közzétenni. A díjtarifa ezentúl nem a naptári évre szól, hanem a díjtarifa meghirdetését követő hatvan napos időszakon túl, egy előre meghatározott naptól alkalmazandó egy újabb díjtarifa életbelépéséig.

A 77. §-hoz

A törvény a gépjármű-felelősségbiztosításról és a biztosítási kötelezettség ellenőrzéséről szóló 2009/103/EK irányelv adta lehetőség által annak a biztosítását szolgálja, hogy a Kártalanítási Számlával szemben ne lehessen visszaélésszerűen egyéb vagyontárgyakban bekövetkezett károkat érvényesíteni, ahol a károkozó gépjármű ismeretlen volt. A rendelkezés természetesen nem érinti a súlyos személyi sérülés esetén a károsult gépjárművében bekövetkezett kár megtérítését. A törvény kiküszöböli, hogy a veszélyközösség egésze olyan károkat viseljen, amely egyébként a Kártalanítási Számla ügyfélvédelmi funkciójából nem vezethető le.

A 78. §-hoz

A törvény kibővíti a Kártalanítási Számla kezelőjének a jogosultságát a kötvénynyilvántartásban nyilvántartott történeti adatok lekérdezhetőségére, mivel egyes vitás esetekben történeti előzmények nélkül aránytalanul nehéz (néhány esetben lehetetlen) megállapítani a kárrendezéshez szükséges üzembentartói valós adatokat. Ügyfélvédelmi szabályként megjelenik, hogy a biztosító is adhat felvilágosítást az ügyfelének az őt ért kárt viselni köteles biztosítóval kapcsolatban.

A 79. §-hoz

Lásd a 71. § indokolását.

A 80-81. §-hoz

A kártörténeti nyilvántartási rendszerben történő folyamatos azonosíthatóság érdekében a kárnyilvántartó szerv kártörténeti rendszer azonosító számot képez, amely megbízható módját jelenti a szerződések átkötése esetén az ügyfelek beazonosításának. A belső ügyfél azonosító számról az ügyfelet tájékoztatni kell, illetve kizárólag a kártörténeti nyilvántartás működéséhez kapcsolódik.

A 82-83. §-hoz

A szakaszok átmeneti szabályokat állapítanak meg.

A 84. §-hoz

A törvény felhatalmazást ad a PSZÁF elnökének az egyedi szerződésekre vonatkozó díjtarifának, a gépjárműflottára kötött szerződésekre vonatkozó díjtarifának, továbbá fedezetlenségi díj tarifájának a Felügyelet honlapján történő meghirdetésének módjára vonatkozóan.

A 85. §-hoz

A szakasz hatályon kívül helyező rendelkezést tartalmaz.

A 86. §-hoz

A törvény egyértelműsíti, hogy hatósági átutalás valamint átutalási végzés esetében a fizetési megbízásban szereplő név és egyedi azonosító fizető féllel történő egyezőségének megállapítása után kell a szükséges fedezetet elkülöníteni.

A 87. §-hoz

Szövegpontosító rendelkezést tartalmaz.

A 88. §-hoz

A törvény célja, hogy a Felügyelet tevékenységének céljai között felsorolásra kerüljön a fogyasztó és a pénzügyi szolgáltató között létrejött szerződés megkötésével és teljesítésével kapcsolatos vitás ügyek bírósági eljáráson kívüli, Pénzügyi Békéltető Testület általi rendezése.

A 89. §-hoz

A törvény értelmében a 236/2012/EU európai parlamenti és tanácsi rendelet 32. cikke szerinti illetékes hatóságként a Felügyelet látja el a 236/2012/EU európai parlamenti és tanácsi rendelet végrehajtását.

A 90. §-hoz

A törvény kibővíti a Felügyelet feladatkörét azzal, hogy a short ügyletekről és a hitel-nemteljesítési csereügyletekkel kapcsolatos egyes szempontokról szóló 236/2012/EU európai parlamenti és tanácsi rendelet 5-8. cikke szerinti bejelentési és közzétételi kötelezettség, valamint 12-14. cikke szerinti fedezetlen short ügyletekre vonatkozó korlátozások megsértése esetén piacfelügyeleti eljárást indítson.

A 91-92. §-hoz

Az információs önrendelkezési jogról és az információszabadságról szóló 2011. évi CXII. törvény (a továbbiakban: Info tv.) 5. § (1) bekezdése alapján személyes adat akkor kezelhető, ha ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete közérdeken alapuló célból elrendeli. Figyelemmel arra, hogy a Felügyelet tevékenységének célja - többek között - a pénzügyi piacok zavartalan és eredményes működése, a piaci viszonyok átláthatósága, a tisztességes piaci verseny fenntartása, valamint a pénzügyi piacokkal szembeni bizalom erősítése, az e célokat megsértő személyekkel szemben alkalmazott intézkedése kapcsán közérdeknek minősül, hogy a nyilvánosság - elsősorban preventív okok miatt - abban az esetben is értesüljön a jogsértést elkövető személy kilétéről, ha az természetes személy. A módosított rendelkezés lehetővé teszi, hogy természetes személy által elkövetett, a Felügyelet határozatában megállapított jogsértés nyilvánosságra hozatala esetén - összhangban az Info tv. 5. § (1) bekezdésével - a jogsértő természetes személy személyes adatainak egy szűk körét a Felügyelet nyilvánosságra hozza. Az ilyen tartalmú nyilvánosságra hozatal is kiemelt jelentőségű, mert fokozza az átláthatóságot, és növeli a pénzügyi piacokba fektetett bizalmat.

A 93-94. §-hoz

A törvény kiegészíti a fogyasztóvédelmi eljárás során kiszabott bírságból származó bevétel célhoz kötött felhasználásának a szabályait, így a bírságbevétel civil fogyasztóvédelmi szervezetek tevékenységének támogatására fordítható. A törvény lehetővé teszi, hogy a Felügyelet a korábbi 15% helyett a tárgyévi bevétel 20%-ának megfelelő mértékig tartalékot képezzen.

A törvény a fentieken túl több pontosító rendelkezést tartalmaz.

A 95. §-hoz

Pontosító jellegű rendelkezést tartalmaz a Felügyelet eljárása vonatkozásában.

A 96. §-hoz

A törvény értelmében a Psztv.-ben szabályozott engedélyezési, ellenőrzési, fogyasztóvédelmi ellenőrzési és piacfelügyeleti eljárásban a Psztv. 4. §-ában felsorolt törvények hatálya alá tartozó szervezetek és személyek közül a nem természetes személyek kötelesek a Felügyelettel való elektronikus kapcsolattartásra. A törvénybe iktatott új rendelkezés a Felügyelet vonatkozásában a közigazgatás pusztán elektronikus úton való működése irányába tett jelentős lépés.

A 97-103. §-hoz

Pontosító jellegű rendelkezéseket tartalmaz a Felügyelet eljárása vonatkozásában.

A 104-105. és a 107. §-hoz

A törvény biztosítja, hogy a short ügyletekről és a hitel-nemteljesítési csereügyletekkel kapcsolatos egyes szempontokról szóló 236/2012/EU európai parlamenti és tanácsi rendelet 5-8. cikke szerinti bejelentési és közzétételi kötelezettség, valamint 12-14. cikke szerinti fedezetlen short ügyletekre vonatkozó korlátozások megsértése esetén a Felügyelet piacfelügyeleti eljárást indíthasson.

A törvény az eddig hatályos szabályozást annak érdekében egészíti ki, hogy a short ügyletekről és a hitel-nemteljesítési csereügyletekkel kapcsolatos egyes szempontokról szóló 236/2012/EU európai parlamenti és tanácsi rendelet 33. cikke szerinti jogérvényesítési eszközök tagállami joggal összhangban történő gyakorlása biztosított legyen.

A 106. §-hoz

A piacfelügyeleti eljárások eredményes lefolytatását rendkívül megnehezíti a nem együttműködő, távoli országokban székhellyel rendelkező ügyfelekkel való kapcsolatfelvétel, amelyet az új szabályozás egyszerűsít és ésszerűsít.

A 108-109. §-hoz

A törvény kiegészíti a PSZÁF elnöke rendeletalkotási felhatalmazásaira vonatkozó szabályokat. A módosítás eredményeként a PSZÁF elnöke a jövőben rendeletben szabályozhatja az adatszolgáltatás során felmerült, az informatikai rendszer súlyos problémáival kapcsolatos bejelentésre vonatkozó szabályokat, az igazgatási szolgáltatási díjakat, továbbá a az elektronikus kapcsolattartás során törvény alapján alkalmazandó formanyomtatvány és elektronikus űrlap tartalmára, formájára és benyújtására és a pénzügyi szervezet és a Felügyelet között kizárólagos elektronikus kapcsolattartás rendjére, módjára, tartalmára és formájára, továbbá a Felügyelet által működtetett kézbesítési tárhely működtetésére és használatára vonatkozó részletes szabályokat.

A 110. §-hoz

A rendelkezések a Ket.-tel összhangban megteremtik a kérelmek formanyomtatványon vagy elektronikus űrlapon történő benyújtásának lehetőségét a felügyeleti eljárások során, illetve a szakaszos alkalmazást teremtik meg az átmeneti szabályok.

A 111. §-hoz

A törvény a jogharmonizációs záradékot egészíti ki a short ügyletekről és a hitel-nemteljesítési csereügyletekkel kapcsolatos egyes szempontokról szóló 236/2012/EU európai parlamenti és tanácsi rendelettel.

A 112. §-hoz

A törvény kiegészíti a felügyeleti törvényt a pénzügyi szervezet és a Felügyelet között kizárólagos elektronikus kapcsolattartással érintett eljárásokkal.

A 113-114. §-hoz

Szövegpontosító rendelkezéseket tartalmaz.

A 115. §-hoz

Szövegpontosítást tartalmaz.

A 116. §-hoz

A befektetési alapkezelőnek lehetősége van, hogy a kollektív befektetési értékpapírok vonatkozásában forgalmazóként lépjen fel és ehhez kapcsolódóan jogosult az ügyfélszámlák vezetésére is, ugyanakkor nem indokolt, hogy ehhez a portfóliókezelési tevékenységet is felvegye. Tekintettel arra, hogy a számlavezetési szolgáltatást közvetítőként is végezheti, a forgalmazói tevékenységéhez nem feltétlenül szükséges a számlavezetési engedély.

A 117. §-hoz

A Batv. szakmai gyakorlatként elfogadható tevékenységek körét bővíti.

A 118. §-hoz

Megteremti az összhangot a befektetési alapkezelőkről és a kollektív befektetési formákról szóló 2011. évi CXCIII. törvény érintett személy definíciója és az Európai Parlament és Tanács átruházható értékpapírokkal foglalkozó kollektív befektetési vállalkozásokra (ÁÉKBV) vonatkozó 2009/65/EU irányelvének vonatkozó rendelkezése között.

A 119. §-hoz

A gyakorlatban a befektetési alap alapkezelője és a letétkezelő egy „keretszerződést” köt letétkezelői feladatok ellátására vonatkozó megbízás tárgyában. Új befektetési alap letétkezelésének ellátása érdekében a „keretszerződés” mellékletét egészítik ki a felek az új alap felsorolásával. Amennyiben a hatályos törvényszöveg nyelvtani értelmezése szerint a Felügyelet engedélyezési hatásköre nem terjed ki a letétkezelői szerződés módosítására, az a helyzet áll elő, hogy az új alap tekintetében a szerződés nem tud hatályba lépni, tehát az alapnak nem lesz letétkezelője, illetve egy szerződési feltétel módosítása nem lesz hatályos valamennyi alap tekintetében. A törvény ezért pontosítja a letétkezelői szerződéssel kapcsolatos felügyeleti engedélyezési tevékenység körét.

A 120. §-hoz

Szövegpontosítást tartalmaz.

A 121., 124., 131., 132. §-hoz

A törvény a befektetési alapok tájékoztatója és kezelési szabályzata kereteinek minél egységesebb meghatározása, e dokumentációk befektetők általi megismerésének könnyítése, a hatósági engedélyezési, illetve jóváhagyási eljárás gyorsítása és megkönnyítése érdekében a jelenleg hatályos szabályoktól eltérő, formalizált megoldást biztosít, a kezelési szabályzaton belül megkülönböztetve egymástól a nyilvános befektetési alapra és a zártkörű befektetési alapra meghatározott mintát.

A 122. §-hoz

Megteremti a terminológiai összhangot a Batv. 68. § és 71. §-a között.

A 123. §-hoz

Szövegpontosítást tartalmaz.

A 125-126. §-hoz

Szövegpontosítást tartalmaz tekintettel arra, hogy az elszámolás módjától függően eltér a rendelkezésre álló információ típusa (a tájékoztatás vagy a forgalmazott befektetési jegyek darabszámára, vagy a megbízások összegére vonatkozik).

A 127. §-hoz

A Batv. 91. §-a értelmében a befektetési alapkezelők közvetítőire alkalmazni kell a Bszt. 111-116. §-aiban foglaltakat. Erre tekintettel a Bszt. rendelkezéseinek alapulvételével célszerű beiktatni a függő ügynökökre irányadó bejelentési és nyilvántartásba vételi szabályokat is a Batv.-ba.

A 128. §-hoz

A 95. § (2) bekezdés módosítása nyelvtani pontosítást tartalmaz. A (3) bekezdés módosítása azt az ellentmondást küszöböli ki, hogy a nettó eszközérték kiszámítása és közzététele arra az esetre is elő volt írva, ha a forgalmazás felfüggesztése éppen amiatt történt, mert a nettó eszközérték nem volt megállapítható.

A 129. §-hoz

A módosítás a 2009/65/EK irányelv és az 584/2010/EU rendeletnek megfelelően megteremti az összhangot a Batv. által meghatározott, a Pénzügyi Szervezetek Állami Felügyelete által kijelölt, a felügyeleti hatóságok egymás közötti kommunikációját szolgáló, valamint az ÁÉKBV és a fogadó hatóság közti kommunikációt szolgáló e-mail címekre vonatkozó rendelkezések között.

A 130. §-hoz

A törvény egyértelművé teszi, hogy az illikvid eszközök elkülönítése esetében a befektetési jegyek forgalmazásának felfüggesztése az alapkezelő feladat- és jogköre.

A 133. §-hoz

A törvény megteremti a lehetőségét, hogy a megszűnéssel kapcsolatos felügyeleti hatósági eljárásban (ami értelemszerűen nem engedélyezési eljárás, hanem a befektetési alap nyilvántartásból való törlésére irányul) a Felügyeletnek megfelelő eljárásjogi eszköze legyen a hiányosan vagy egyébként nem megfelelően benyújtott dokumentumok bekérésére, kijavíttatására.

A 134. §-hoz

Azon változások esetében, amelyekhez a Felügyelet előzetes engedélyének beszerzése szükséges, fölösleges további bejelentési kötelezettséget előírni. A törvény ennek a duplikációnak a megszüntetését szolgálja.

A 135. §-hoz

A Batv. 110. § (1) bekezdése az éves jelentésben közölt számviteli információk ellenőrzését teszi az alap könyvvizsgálójának feladatává. A 147. § azonban megtartva a Tpt. korábbi szóhasználatát, továbbra is éves beszámolóra hivatkozik az éves jelentés helyett. A törvény megteremti az összhangot a két § szóhasználata között.

A 136. §-hoz

A befektetési alapok tájékoztatójának, illetve kezelési szabályzatának igazítására a módosítás átmeneti időt biztosít azzal, hogy a befektetési alapkezelő köteles gondoskodni arról, hogy az általa kezelt befektetési alap kezelési szabályzata és - nyilvános befektetési alap esetében - tájékoztatója a törvény hatálybalépését követően elhatározott első módosítása során, de legkésőbb 2013. december 31. napjáig megfeleljen a Batv. új 3., illetve 5. mellékletének.

Annak érdekében, hogy a befektetési alapkezelők a Batv. 154. § (2) bekezdése szerinti, az általuk kezelt, a Batv. hatálybalépése napját megelőzően létrejött befektetési alap Batv.-nek való megfeleltetési kötelezettségüket már az e törvényben meghatározott minták alkalmazásával teljesíthessék, a módosítás értelmében a megfeleltetés határideje módosul.

A 137. §-hoz

Pontosító jellegű rendelkezést tartalmaz, ugyanis a tájékoztatónak és a kezelési szabályzatnak az 1. pontban foglaltak mellett is vannak párhuzamosan előírt elemei (pl. közreműködő szervezetek bemutatása), az egyértelműség kedvéért célszerű ezekre is kimondani a zárójelben lévő kitételt.

A 138. §-hoz

Jogtechnikai jellegű módosítások.

A 139. §-hoz

A módosítás a 2009/65/EK irányelv és az 584/2010/EU rendeletnek megfelelően megteremti az összhangot a Batv. által meghatározott, a Pénzügyi Szervezetek Állami Felügyelete által kijelölt, a felügyeleti hatóságok egymás közötti kommunikációját szolgáló, valamint az ÁÉKBV és a fogadó hatóság közti kommunikációt szolgáló e-mail címekre vonatkozó rendelkezések között.

A 140-142. §-hoz

A módosítás kiegészíti a törvényt a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény rendelkezéseinek módosításával.

A 140. § pontosítja a rögzített árfolyam alkalmazásának kezdő időpontjára vonatkozó rendelkezést. Eszerint, amennyiben a pénzügyi intézmény nem követeli meg, hogy a hiteladós közjegyzői okiratba foglalt tartozáselismerő nyilatkozat tegyen, akkor a rögzített árfolyam alkalmazásának kezdő időpontja a gyűjtőszámlahitelre vonatkozó hitelkeretszerződés megkötését követő, a devizakölcsön törlesztésére vonatkozó soron következő második törlesztési esedékességi nap.

Tekintettel arra, hogy a szerződés fizetési késedelem miatt történő felmondása esetén megszűnik a rögzített árfolyam alkalmazása, pontosítani szükséges a 2011. évi LXXV. törvény állami kezességre vonatkozó 2. § (1) és (3) bekezdésének rendelkezéseit. A hatályos törvény szerint 100%-os készfizető kezesség csak a rögzített árfolyam alkalmazási időszakában felmondott kölcsön esetén vehető igénybe. Felmondás esetén azonban megszűnik a rögzített árfolyam alkalmazása. A 141. §-ban szereplő módosítás egyértelművé teszi, hogy a 100%-os állami készfizető kezesség a szerződésnek a rögzített árfolyam alkalmazási időszaka alatt beállott 90 napot meghaladó fizetési késedelem miatti felmondása esetén vehető igénybe a felmondást követő 60 napon belül.

A 142. §-ban szereplő módosítás pontosítja továbbá a felhatalmazó rendelkezést annak rögzítésével, hogy nem a kezesség, hanem a kezességvállalási díj mértékét, számítását és megfizetésének módját kell kormányrendeletben meghatározni.

A 143-144. §-hoz

A 2011. évi CXVI. törvény 3. §-ának hatálybalépése eredetileg az Európai Bizottság jóváhagyásához lett kötve, amelyet indokolt felülvizsgálni.

A 145-149. §-hoz

A Khrtv. kihirdetése óta eltelt időszak tapasztalatai alapján szükségessé vált a törvény pontosítása, bizonyos célszerűségi, átláthatósági szempontokat szolgáló módosítások bevezetése. Az új törvényi előírásoknak megfelelő rendszer működéséről rendelkezésre álló kezdeti tapasztalatok megmutatták azokat a kérdéseket, amelyek leginkább megnehezítik a zavartalan működést, gátolják vagy nehezítik a rendelkezésre álló referencia adatok hatékony és a Khrtv. céljának megfelelő felhasználását.

Az adatátadásra rendelkezésre álló határidő meghosszabbítása, a vállalati ügyfelek tájékoztatásával kapcsolatos módosítás, a hitelek törlesztő összegére vonatkozó pontosítások a Khrtv. zökkenőmentes alkalmazhatóságát hivatottak elősegíteni.

Jelen törvény a KHR működésében, működtetésében érintett szereplők érdekeit szem előtt tartva a rendszer megfelelő működését segíti elő.

A megfelelő felkészülési idő biztosítása érdekében indokolt, hogy a Khrtv.-t érintő módosítások egységesen, a törvény kihirdetését követő 45. napon lépjenek hatályba.

A 150. §-hoz

A törvény Magyarország gazdasági stabilitásáról szóló törvény módosításával lehetővé teszi, hogy az ÁKK Zrt. a Befektetővédelmi Alap (BEVA) pénzeszközeinek kezelésében közreműködjön. A Hpt. Országos Betétbiztosítási Alapra vonatkozó szabályozásához hasonlóan a Tpt. BEVA pénzeszközeinek kezelését előíró szabályozása szerint is az eszközök döntő részét állampapírban, illetve az MNB-nél elhelyezett betétben kell tartani, így célszerű az ÁKK Zrt. számára biztosítani azt a lehetőséget, hogy a BEVA portfólióját is kezelhesse.

-----STARTING---POINT---VEGE---

A 151-153. §-hoz

A hatályba léptető, a hatályon kívül helyező rendelkezéseket, valamint a jogharmonizációs záradékot tartalmazza.

A 154. §-hoz

Az Alaptörvény sarkalatosságra vonatkozó követelményének való megfeleléshez szükséges rendelkezést tartalmazza.