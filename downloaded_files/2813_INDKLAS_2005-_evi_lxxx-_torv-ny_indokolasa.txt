2005. évi LXXX. törvény indokolása

a gyermekeknek a nemzetközi örökbefogadások terén való védelméről és az ilyen ügyekben történő együttműködésről szóló, Hágában, 1993. május 29. napján kelt egyezmény kihirdetéséről

Általános indokolás

A gyermekeknek a nemzetközi örökbefogadások terén való védelméről és az ilyen ügyekben történő együttműködésről szóló, Hágában, 1993. május 29. napján kelt Egyezmény a Hágai Nemzetközi Magánjogi Értekezlet tizenhetedik ülésszakán került kidolgozásra. Az Egyezmény eddig 62 államban lépett hatályba

Az Egyezmény által deklarált célok a következők:

- olyan garanciák kidolgozása, amelyek biztosítják, hogy a nemzetközi örökbefogadások a gyermekek legjobb érdekeinek és a nemzetközi jog által elismert alapvető jogainak tiszteletben tartásával történnek;

- olyan együttműködési rendszer kidolgozása a Szerződő Államok között, amely biztosítja, hogy a kidolgozott garanciákat tiszteletben tartják, és ezzel megakadályozzák a gyermek jogtalan elvitelét, áruba bocsátását, illetve a gyermekkereskedelmet;

- a Szerződő Államokban az Egyezménnyel összhangban történt örökbefogadások elismerésének biztosítása.

Az Egyezménnyel a magyar jogszabályok összhangban vannak, az Egyezmény alkalmazásának jogi akadálya nincs. Az Egyezményben részes államokkal olyan bilaterális egyezmény sincs hatályban, amely eltérő szabályokat határozna meg a nemzetközi örökbefogadások terén.

A külföldi örökbefogadásra vonatkozóan a Gyermek Jogairól szóló, New Yorkban, 1989. november 20-án kelt Egyezmény - melyet az 1991. évi LXIV. törvény iktatott jogrendünkbe - tartalmaz előírásokat. A Gyermek Jogairól szóló Egyezmény 21. Cikk b) pontja szerint az államnak gondoskodnia kell arról, hogy a gyermek külföldre történő örökbeadására csak akkor kerülhessen sor, ha a gyermek a származási országban nem helyezhető el gondozó vagy örökbe fogadó családban.

A nemzetközi örökbefogadások terén az érvényben levő szabályozás szerint a magyar örökbefogadók vagy örökbefogadottak esetében mindkét ország illetékes hatóságainak le kell folytatniuk a belső jogukban előírt eljárást és döntést kell hozniuk az örökbefogadás engedélyezéséről vagy jóváhagyásáról. Nagyobb jogbiztonságot, egyszerűbb, áttekinthetőbb ügyintézést teremt a Hágai Egyezményhez való csatlakozás, mert ebben az esetben csak egy döntés születne a nemzetközi örökbefogadási ügyekben, melyet mindkét fél elismer.

Jelentős lépést jelent a Hágai Egyezmény kihirdetése az örökbefogadott gyermekek jogainak védelme tekintetében. Az örökbefogadást követően a gyermek sorsát figyelemmel kísérik, az örökbefogadás esetleges felbontása esetén egymást tájékoztatják a részes államok. A jelenlegi szabályozás alapján Magyarországnak csak informális úton van arra lehetősége, hogy a külföldön örökbe fogadott gyermekek sorsáról tájékozódjék.

Az Egyezmény végrehajtásához elengedhetetlen, hogy a nemzetközi örökbefogadásokkal kapcsolatos ügyek intézésére Központi Hatóság kerüljön kijelölésre. A Központi Hatóság feladatait Magyarországon az Ifjúsági, Családügyi, Szociális és Esélyegyenlőségi Minisztérium fogja ellátni.

A Központi Hatóságok információt szolgáltatnak az adott állam örökbefogadással kapcsolatos jogszabályairól, illetve egyéb általános információkat nyújtanak (statisztikák, formanyomtatványok). A Központi Hatóságok kölcsönösen tájékoztatják egymást az Egyezmény végrehajtásáról és mindent megtesznek az alkalmazást gátló akadályok megszüntetése érdekében.

A Központi Hatóságok kötelesek megtenni akár közvetlenül, akár a közhivatalok segítségével minden szükséges intézkedést, hogy megakadályozzák az örökbefogadással kapcsolatban az anyagi vagy egyéb haszonszerzést, és elkerüljék az Egyezmény célkitűzéseivel ellentétes gyakorlat kialakulását.

Mindezeken felül az Egyezmény még számos feladatot ír elő a Központi Hatóságok számára, így többek között információk gyűjtését a gyermek és a leendő örökbe fogadó szülők helyzetéről; az örökbefogadással kapcsolatos tanácsadó és az örökbefogadás után segítséget nyújtó szolgálatok működésének támogatását.

Az Országgyűlés 4/2005. (II. 18.) OGY határozatával megerősítette az Egyezményt, egyben felhívta a külügyminisztert, hogy a Magyar Köztársaság megerősítő okiratát a Holland Királyság Külügyminisztériumánál, mint az Egyezmény letéteményesénél helyezze letétbe. Egyetértett továbbá azzal, hogy a megerősítő okirat letétbe helyezésekor az országgyűlési határozat mellékletét képező nyilatkozatok megtételére sor kerüljön.

A megerősítő okirat letétbe helyezése 2005. április 6-án megtörtént. Az Egyezmény 46. Cikke 2. bekezdésének a) pontja értelmében az Egyezmény a megerősítő okirat letétbe helyezését követő 3 hónap leteltét követő hónap első napján lép hatályba. Ennek alapján az Egyezmény a Magyar Köztársaság vonatkozásában 2005. augusztus 1-jén lép hatályba.

A jogalkotásról szóló 1987. évi XI. törvény 16. §-ának (1) bekezdése, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-a (1) bekezdése értelmében az Egyezményt törvénnyel kell kihirdetni.

Részletes indokolás

Az 1. §-hoz

Az 1. § - a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-a (1) bekezdés a) pontjának megfelelően - tartalmazza az Egyezmény kihirdetésének kijelentését.

A 2. §-hoz

A 2. § az Egyezmény eredeti angol nyelvű szövegét és annak hivatalos magyar nyelvű fordítását tartalmazza. Az Egyezmény főbb tartalmi elemei a következők:

Az Egyezmény 1. Cikkében deklarált célok

Az Egyezmény által deklarált célok körében szerepel azoknak a garanciáknak a kiépítése, amelyek biztosítják, hogy a nemzetközi örökbefogadások a gyermekek legfőbb érdekeinek és a nemzetközi jog által elismert alapvető jogainak tiszteletben tartásával történjenek.

Az Egyezmény célként tűzi ki továbbá a Szerződő Államok között olyan együttműködési rendszer kidolgozását, amelynek révén elérhető a garanciák tiszteletben tartása és a gyermek jogtalan elvitelének, áruba bocsátásának, illetve a gyermekkereskedelemnek a megakadályozása.

Végül az Egyezmény célként fogalmazza meg annak biztosítását, hogy a Szerződő Államokban elismerjék az Egyezménnyel összhangban történt örökbefogadásokat.

A nemzetközi örökbefogadással kapcsolatos követelmények (4-5. Cikk)

Az Egyezmény ezen Cikkei - annak érdekében, hogy a nemzetközi örökbefogadások a gyermekek legjobb érdekeinek és a nemzetközi jog által elismert alapvető gyermeki jogoknak a tiszteletben tartásával történjenek - azon feltételeket határozzák meg, amelyeket minden esetben, függetlenül az alkalmazandó jog előírásaitól, teljesíteni kell (pl. gyermek örökbefogadhatóságának megállapítása, a leendő örökbe fogadó szülők alkalmasságának megállapítása). Ezek a feltételek minimumkövetelményeknek minősülnek, amelyeket kötelező jelleggel teljesíteni kell az érintett tagállamoknak. Ezen minimum-előírásokon túlmenően mind a származási államnak, mind a fogadó államnak joga van arra, hogy további teljesítendő feltételeket állapítson meg.

A hatályos magyar jogszabályok alapján a fenti Cikkek teljesítésének feltételei adottak, az Egyezményhez való csatlakozás esetén jogszabály-módosítás e tekintetben nem szükséges.

Központi Hatóságok és meghatalmazott testületek (6-13. Cikk)

A Szerződő Államok az Egyezmény értelmében központi hatósági feladatok ellátására Központi Hatóságot kötelesek kijelölni. A Magyar Köztársaságban a központi hatósági feladatokat a nemzetközi örökbefogadások terén az Ifjúsági, Családügyi, Szociális és Esélyegyenlőségi Minisztérium fogja ellátni.

Az Egyezmény a Központi Hatóságok számára előír közvetlenül ellátandó feladatokat, valamint olyan feladatokat, amelyek ellátását más meghatalmazott testületekre delegálhatja. A feladatok leosztásától függetlenül a Központi Hatóság az együttműködési rendszer működtetője marad, és más Szerződő Államok viszonylatában felel a meghatalmazott testületek által teljesített feladatokért.

A Központi Hatóságok közvetlenül az alábbi feladatokat kötelesek ellátni:

- A Központi Hatóságoknak együtt kell működniük, illetve segíteniük kell az államok illetékes hatóságait a gyermekek védelme és az Egyezmény többi célkitűzésének megvalósítása érdekében.

- A Központi Hatóságok információt szolgáltatnak az adott állam örökbefogadással kapcsolatos jogszabályairól, illetve egyéb általános információkat nyújtanak (statisztikák, formanyomtatványok).

- A Központi Hatóságok kölcsönösen tájékoztatják egymást az Egyezmény előírásainak érvényesüléséről és mindent megtesznek az alkalmazást gátló akadályok megszüntetése érdekében.

A Központi Hatóságok kötelesek megtenni akár közvetlenül, akár a közhivatalok segítségével minden szükséges intézkedést annak érdekében, hogy elkerüljék az örökbefogadással kapcsolatban az anyagi vagy egyéb haszonszerzést, és megakadályozzák az Egyezmény célkitűzéseivel ellentétes gyakorlat kialakulását.

Mindezeken felül az Egyezmény még számos feladatot előír a Központi Hatóságok számára (információk gyűjtése a gyermek és a leendő örökbe fogadó szülők helyzetéről; az örökbefogadás érdekében a szükséges eljárások megkönnyítése; az örökbefogadással kapcsolatos tanácsadó és az örökbefogadás után segítséget nyújtó szolgálatok támogatása; a nemzetközi örökbefogadással kapcsolatos tapasztalatokról általános jellegű értékelő jelentések nyújtása).

A nemzetközi örökbefogadás eljárásjogi követelményei (14-22. Cikk)

Nemzetközi örökbefogadási ügyekben a Központi Hatóságnak kiemelt szerepe van, ide kell a kérelmeket benyújtani, és a két érintett állam Központi Hatóságainak együttműködése keretében születik meg a gyermek örökbeadhatóságáról és a szülők örökbefogadásra való alkalmasságáról szóló döntés. Az Egyezmény számos garanciális feltételt határoz meg, amelyek teljesülése nélkül az örökbefogadási eljárást nem lehet megindítani. Ezek biztosítják, hogy az örökbefogadás a lehető legnagyobb mértékben a gyermek érdekeit szolgálja. A származási állam Központi Hatóságának a gyermekről készített jelentésében meg kell jelölnie a gyermek esetleges különleges szükségleteit; figyelmet kell fordítani továbbá a gyermek etnikai, vallási és kulturális hátterére.

A Központi Hatóságok minden szükséges intézkedést megtesznek annak érdekében, hogy a gyermek engedélyt kapjon a származási állam elhagyására, beléphessen a fogadó államba és ott letelepedhessen. E Cikk végrehajtása érdekében az Ifjúsági, Családügyi, Szociális és Esélyegyenlőségi Minisztérium mint Központi Hatóság és a Belügyminisztérium Bevándorlási és Állampolgársági Hivatala szorosan együtt fog működni.

Az Egyezmény tartalmazza az örökbefogadott gyermek átadásával kapcsolatos szabályokat, valamint rendezi az arra az esetre vonatkozó eljárást, amikor az örökbefogadásról utóbb kiderül: az nem a gyermek mindenekfelett álló érdekét szolgálja. Ebben az esetben az ideiglenes gondoskodás biztosítása mellett a fogadó állam Központi Hatósága a származási állam Központi Hatóságával együttműködve új örökbe fogadó szülőket keres. Ennek eredménytelensége esetén kerülhet sor a gyermek visszaadására, amelynek megtörténte után a gyermekről a gyermekvédelmi szakellátás rendszerében gondoskodnak tovább.

Az örökbefogadás elismerése és hatásai (23-42. Cikk)

Magyarországon az örökbefogadásra vonatkozó szabályokat a házasságról, a családról és a gyámságról szóló 1952. évi IV. törvény tartalmazza, amelynek értelmében mind az örökbe fogadó szülő, mind az örökbe fogadandó gyermek lehet külföldi állampolgár.

A külföldi örökbefogadásra vonatkozóan a Gyermek Jogairól szóló, New Yorkban, 1989. november 20-án kelt Egyezmény tartalmaz előírásokat. A Gyermek Jogairól szóló Egyezmény 21. Cikk b) pontja szerint az államnak gondoskodnia kell arról, hogy a gyermek külföldre történő örökbeadására csak akkor kerülhessen sor, ha a gyermek a származási országban nem helyezhető el gondozó vagy örökbe fogadó családban.

Magyar örökbefogadók vagy örökbefogadottak esetében a nemzetközi örökbefogadások terén jelenleg az a helyzet, hogy mindkét érintett ország illetékes hatóságának le kell folytatni a saját jogrendjében előírt eljárást és döntést kell hozni az örökbefogadás engedélyezéséről vagy jóváhagyásáról.

Az Egyezményhez való csatlakozással egyszerűbbé válna az ügyintézés a nemzetközi örökbefogadási ügyekben, mert a jövőben csak egy döntés születne ezekben az esetekben, melyet mindkét - az Egyezményhez csatlakozott - fél elismer.

Arról, hogy a Szerződő Államban az Egyezménynek megfelelően bonyolították le az örökbefogadást, igazolást kell kiállítani. Magyarországon az igazolást - a Központi Hatóság feladatait ellátó - Ifjúsági, Családügyi, Szociális és Esélyegyenlőségi Minisztérium lesz jogosult kiállítani.

A visszaélések megakadályozása terén is előrelépést jelentene, ha részeseivé válnánk az Egyezménynek. Az Egyezmény értelmében ugyanis az örökbefogadást követően a részes államok figyelemmel kísérik a gyermek sorsát, az örökbefogadás felbontásáról egymást tájékoztatják. A jelenlegi szabályozás alapján Magyarországnak nincs lehetősége arra, hogy a külföldre örökbefogadottként távozott gyermekek sorsáról tájékozódjon.

Általános rendelkezések (28-42. Cikk)

Az általános rendelkezések többek között az adatvédelemre, az okiratok fordítására, a haladéktalan eljárás elvére és az azonos tárgykörben kötött más nemzetközi szerződések alkalmazhatóságára vonatkozó előírásokat tartalmazzák.

Záró rendelkezések (43-48. Cikk)

A záró rendelkezések határozzák meg az Egyezmény aláírásával, megerősítésével, hatálybalépésével, valamint felmondásával kapcsolatos szabályokat. Az Egyezmény 46. Cikke 2. bekezdésének a) pontja értelmében az Egyezmény hatálybalépését követően csatlakozó államok esetében az Egyezmény a ratifikációs okmány letétbe helyezését követő három hónap leteltét követő hónap első napján lép hatályba.

A 3. §-hoz

A törvény 3. §-a rögzíti azokat a nyilatkozatokat, amelyeket a Magyar Köztársaság a csatlakozási okirat letétbe helyezésekor tett:

- Az aláíró országok gyakorlatát áttekintve az tapasztalható, hogy Központi Hatóságként leggyakrabban minisztériumot jelöltek ki. Magyarországon Központi Hatóságként az Ifjúsági, Családügyi, Szociális és Esélyegyenlőségi Minisztérium kerül kijelölésre. Az Egyezményből eredő feladatok ellátása létszámbővítést nem igényel, így többletköltséget nem keletkeztet.

- A Magyar Köztársaság nyilatkozik arról, hogy az állandóan a területén tartózkodó gyermekek nemzetközi örökbefogadására csak akkor kerülhet sor, ha az eljárásban Központi Hatóságok, illetve közhivatalok vagy akkreditált testületek járnak el. Azért kell erről külön nyilatkozni, mert a Szerződő Állam „hallgatása” úgy értelmezendő, hogy ez az állam elismeri azokat a nemzetközi örökbefogadásokat is, amelyekben nem akkreditált testületek, illetve személyek működtek közre.

- Az Egyezménynek megfelelően lebonyolított örökbefogadási eljárás elismeréséről szóló igazolás kiadására az Ifjúsági, Családügyi, Szociális és Esélyegyenlőségi Minisztérium jogosult, ami a többi Szerződő Államban ezáltal a törvény erejénél fogva elfogadásra kerül.

A 4. §-hoz

A 4. § felhatalmazást ad az ifjúsági, családügyi, szociális és esélyegyenlőségi miniszternek, hogy az Egyezmény vonatkozásában ellássa a Központi Hatóság feladatkörét.

Az 5. §-hoz

Az 5. § a hatályba léptető rendelkezéseket tartalmazza, illetve rögzíti, hogy a törvény végrehajtásáról az ifjúsági, családügyi, szociális és esélyegyenlőségi miniszter gondoskodik.