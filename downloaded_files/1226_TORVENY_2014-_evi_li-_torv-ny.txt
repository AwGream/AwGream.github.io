2014. évi LI. törvény

a Magyarország Kormánya és Románia Kormánya között, a magyar-román államhatáron átvezető közúti kapcsolatokról szóló megállapodás kihirdetéséről

1. § Az Országgyűlés e törvénnyel felhatalmazást ad a Magyarország Kormánya és Románia Kormánya között, a magyar-román államhatáron átvezető közúti kapcsolatokról szóló megállapodás (a továbbiakban: megállapodás) kötelező hatályának elismerésére.

2. § Az Országgyűlés a megállapodást e törvénnyel kihirdeti.

3. § A megállapodás hiteles magyar nyelvű szövege a következő:

„MEGÁLLAPODÁSMagyarország Kormánya és Románia Kormánya között a magyar-román államhatáron átvezető közúti kapcsolatokról

Magyarország Kormánya és Románia Kormánya (a továbbiakban „Szerződő Felek”),

- hivatkozással az Európai Uniónak a személyek, a szolgáltatások, az áru és a tőke szabad mozgására vonatkozó alapelveire,

- törekedve a Magyarország és Románia közötti jószomszédi és baráti viszonyok megerősítésére,

- tekintettel a magyar-román államhatár két oldalán elhelyezkedő közigazgatási egységek együttműködési kapcsolataira és azok fejlesztési szükségleteire,

- figyelembe véve a nemzetközi turizmus, a kereskedelem és a közlekedés fejlesztésének, valamint a határon átnyúló gazdasági együttműködésnek a jelentőségét,

az alábbiakban állapodnak meg:

1. Cikk

(1) A Szerződő Felek megállapodnak arra vonatkozóan, hogy a magyar-román államhatáron átvezető, a jelen megállapodás szerves részét képező Mellékletben felsorolt közúti kapcsolatok megvalósítását elősegítik.

(2) A Szerződő Felek megállapodnak a magyar-román államhatáron átvezető, közúti kapcsolatokon áthaladó forgalom jellegéről a jelen megállapodás szerves részét képező Mellékletben előírtaknak megfelelően.

(3) Az autópályák, a 30 méter szerkezeti hosszt meghaladó határhidak, valamint Magyarország területén az autóutak, Románia területén a nemzeti utak kapcsolatai létesítéséről a Szerződő Felek külön megállapodást kötnek.

2. Cikk

Mindegyik Szerződő Fél államának területén a jelen megállapodás tárgyát képező közúti kapcsolatok fejlesztését - a besorolás/kategória megváltoztatása nélkül -, és karbantartását az azok kezeléséért felelős hatóságok végzik, tiszteletben tartva az adott Szerződő Fél államának területén erre vonatkozó műszaki és jogi előírásokat.

3. Cikk

A Szerződő Felek diplomáciai úton, írásban tájékoztatják egymást a jelen megállapodás megvalósításának nyomon követéséért felelős hatóságokról.

4. Cikk

(1) Az államhatáron átvezető közúti kapcsolatok létesítése az államhatár vonalát nem változtatja meg.

(2) Bármely, az államhatár vonalától az adott Szerződő Fél államának területén, a vonatkozó nemzeti jogszabályok szerint meghatározott távolságban végzendő munka megkezdése előtt be kell szerezni a Szerződő Felek illetékes hatóságainak jóváhagyását a vonatkozó jogszabályoknak megfelelően.

5. Cikk

(1) A személyek, járművek, áruk és egyéb javak szabad mozgása a magyar-román államhatáron átvezető közúti kapcsolatokon keresztül a schengeni vívmányok Románia általi teljes körű alkalmazásának időpontjától valósul meg, vagy eseti jelleggel valósítható meg, az illetékes hatóságok előzetes engedélyével.

(2) Ameddig Románia nem teljes körűen alkalmazza a schengeni vívmányokat, azokon az államhatárt keresztező utakon, amelyeken nincsenek határátkelőhelyek, a Szerződő Felek illetékes hatóságai sorompókat és fizikai akadályokat helyeznek el mindkét állam területén, az államhatár átlépése pedig a jelen cikk (1) bekezdése szerint történik.

6. Cikk

A jelen megállapodás értelmezésével és alkalmazásával kapcsolatosan felmerülő bármely nézetkülönbséget a Szerződő Felek egymás között rendezik.

7. Cikk

(1) Jelen megállapodás annak az utolsó diplomáciai úton kapott értesítésnek a kézhezvételétől számított harmincadik (30.) napon lép hatályba, amelyben a Szerződő Felek tájékoztatják egymást, hogy a belső jogszabályaik által a megállapodás hatálybalépéséhez meghatározott eljárás befejeződött.

(2) Jelen megállapodást a Szerződő Felek határozatlan időre kötik.

(3) Jelen megállapodás a Szerződő Felek megegyezése alapján, írásban bármikor módosítható. A módosítások a jelen cikk (1) bekezdésében foglaltak szerint lépnek hatályba.

(4) Jelen megállapodást bármelyik Szerződő Fél a másik Szerződő Félhez diplomáciai úton intézett írásos értesítéssel felmondhatja. Ebben az esetben a megállapodás a felmondásról szóló értesítés kézhezvételének napjától számított hat (6) hónap elteltével hatályát veszti.

Készült Bukarestben, 2014. 07. hó 24. napján, két-két eredeti példányban, magyar és román nyelven, mindegyik szöveg egyaránt hiteles. 

 Magyarország Kormánya nevében

 Románia Kormánya nevében

MELLÉKLET

A magyar-román államhatáron átvezető közúti kapcsolatok jegyzéke

 Sorszám

 Megnevezés - érintett települések

 Határmetszéspont jele

 A forgalom jellege

 A közúti kapcsolat jellege

 

 magyar

 román

 

 

 

 1.

 Csanádpalota

 Nădlac (Nagylak)

 B26/2-B26/3

 személy- és teherforgalom 3,5 t-ig

 út

 2.

 Battonya

 Pecica (Pécska)

 B108-C14

 személy- és teherforgalom 3,5 t-ig

 út

 3.

 Dombegyház

 Variaşu Mic (Kisvarjas)

 C51-C51/2

 személy- és teherforgalom 3,5 t-ig

 út

 4.

 Elek

 Grăniceri (Ottlaka)

 D59/1-D59/2

 személy- és teherforgalom 3,5 t-ig

 út

 5.

 Gyula-Dénesmajor

 Iermata Neagră (Feketegyarmat)

 D137/3-D139

 személy- és teherforgalom 3,5 t-ig

 út

 6.

 Sarkad

 Ant (Ant)

 D148-D148/2

 személy- és teherforgalom 3,5 t-ig

 út

 7.

 Méhkerék

 Salonta (Nagyszalonta)

 E38/2-E39/1

 személy- és teherforgalom 7,5 t-ig

 kerékpárút a meglévő határátkelőhelyen

 8.

 Geszt

 Cefa (Cséffa)

 F2/1-F3/1

 személy- és teherforgalom 3,5 t-ig

 út

 9.

 Körösnagyharsány

 Cheresig (Körösszeg)

 F69-F69/2

 személy- és teherforgalom 3,5 t-ig

 út

 10.

 Ártánd

 Borş (Bors)

 F144/1-F146

 korlátozás nélkül

 kerékpárút a meglévő határátkelőhelyen

 11.

 Kismarja

 Parhida (Pelbárthida)

 G46/2-G47/1

 személy- és teherforgalom 3,5 t-ig

 út

 12.

 Pocsaj

 Roşiori (Biharfélegyháza)

 G70-G71

 személy- és teherforgalom 3,5 t-ig

 út

 13.

 Bagamér

 Voivozi (Érkenéz)

 H72-H73

 személy- és teherforgalom 3,5 t-ig

 út

 14.

 Ömböly

 Horea (Károlypuszta)

 K30-K30/1

 személy- és teherforgalom 3,5 t-ig

 út

 15.

 Csenger

 Boghiş (Csengerbagos)

 L72/1-L72/2

 személy- és teherforgalom 3,5 t-ig

 út

 16.

 Csenger

 Oar (Óvári)

 L85/1-L85/2

 személy- és teherforgalom 3,5 t-ig

 út

 17.

 Csenger

 Oar (Óvári)

 L86-L86/1

 kerékpáros forgalom

 kerékpárút

 18.

 Zajta

 Peleş (Nagypeleske)

 L148-L148/1

 személy- és teherforgalom 3,5 t-ig

 út

 19.

 Garbolc

 Bercu (Szárazberek)

 L170-L170/2

 személy- és teherforgalom 3,5 t-ig

 út

 20.

 Magosliget

 Turulung (Túrterebes)

 L176/1-L176/2

 kerékpáros forgalom

 kerékpárút

 ”

4. § (1) Ez a törvény - a (2) bekezdésben meghatározott kivétellel - a kihirdetését követő napon lép hatályba.

(2) A 2. és 3. § a megállapodás 7. Cikk (1) bekezdésében meghatározott időpontban lép hatályba.

(3) A megállapodás, illetve a 2. és 3. § hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben haladéktalanul közzétett közleményével állapítja meg.

(4) E törvény végrehajtásához szükséges intézkedésekről a közlekedésért felelős miniszter gondoskodik.