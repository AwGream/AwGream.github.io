2010. évi CLI. törvény indokolása

a Bolgár Köztársaságnak és Romániának az Európai Unióhoz történő csatlakozása következtében, az egyrészről az Európai Közösség és tagállamai, másrészről a Svájci Államközösség közötti, a személyek szabad mozgásáról szóló megállapodásban Szerződő Félként való részvételéről szóló Jegyzőkönyv kihirdetéséről

Általános indokolás

Az újonnan csatlakozó tagállamok (itt: Bulgária és Románia) az Európai Közösség (EK), azok tagállamai és egy harmadik állam között létrejött nemzetközi megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött jegyzőkönyvvel csatlakoznak (ún. vegyes megállapodás). Tekintettel arra, hogy nemcsak az EK, hanem a tagállamok nevében is a Tanács jár el, ezeket a jegyzőkönyveket az új tagállamok nem írják alá, és nem is erősítik meg, ebből kifolyólag belső jogi eljárás lefolytatása sem szükséges. Az ilyen jegyzőkönyvet azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy az alapmegállapodás Bulgária és Románia csatlakozásával újból módosításra került, ezért a módosító jegyzőkönyvet szintén - törvényben - ki kell hirdetni.

Jelen törvény célja a Bolgár Köztársaságnak és Romániának az Európai Unióhoz történő csatlakozása következtében, az egyrészről az Európai Közösség és tagállamai, másrészről a Svájci Államközösség közötti, a személyek szabad mozgásáról szóló megállapodásban Szerződő Félként való részvételéről szóló Jegyzőkönyv (a továbbiakban: a Jegyzőkönyv) kihirdetése. A Jegyzőkönyv 9 cikkből, 2db mellékletből és 2 db nyilatkozatból (egy svájci, egy közös) áll.

Részletes indokolás

Az 1. §-hoz

A Jegyzőkönyv tartalmát tekintve a nemzetközi szerződésekkel kapcsolatos eljárásról szóló 2005. évi L. törvény (Nksztv.) 7. § (3) bekezdés a) és d) pontja értelmében törvényhozási tárgykört érintő szabályokat tartalmaz, ezért az Nksztv. 9. §-ra figyelemmel a Jegyzőkönyv kihirdetése törvénnyel történik.

A 2. §-hoz

Az 1. cikk rendelkezik arról, hogy az új tagállamok a megállapodás részes feleivé válnak, és annak rendelkezései rájuk ugyanúgy kötelezőek.

A 2-4. cikk a szerződésben és annak mellékleteiben beálló technikai módosulásokat rendezi. Az 5. cikk kimondja, hogy a Jegyzőkönyv mellékletei a megállapodás szerves részét képezik.

A 6. cikk rendelkezik a lefolytatandó belső eljárásokról, míg a 7. cikk tartalmazza a hatályba lépésre vonatkozó rendelkezést. Ennek megfelelően a Jegyzőkönyv a megerősítésről szóló utolsó jóváhagyási értesítést követő első hónap első napján lépett életbe. A 9. cikk rendelkezik a nyelvi változatokról.

A 3. §-hoz

Tekintve, hogy jelen esetben olyan Jegyzőkönyvről van szó, amely nemzetközi jogilag már hatályban van, annak csak belső jogban történő kihirdetése és hatályba léptetése szükséges. Ennek megfelelően a 3. § alapján a törvény a kihirdetést követő nyolcadik napon lép hatályba.