2009. évi CXXXIX. törvény indokolása

a 2011. évi népszámlálásról

-----STARTING---POINT---ALTALANOS--- 

A nemzetközi, európai uniós és nemzeti intézményeknek megbízható információkra van szükségük a népesség, valamint a lakások számáról és összetételéről. Ahhoz, hogy ezek az információk az Európai Unió valamennyi tagállamára vonatkozóan összehasonlíthatóak legyenek, biztosítani kell, hogy az adatok egységes tartalommal, azonos fogalmi rendszerben és azonos évben rendelkezésre álljanak. Ennek érdekében az Európai Parlament és a Tanács - a tagállamokkal történő folyamatos szakmai egyeztetést követően - 2008-ban rendeletet alkotott az Európai Unió tagországaiban végrehajtandó nép- és lakásszámlálásokról.

Az Európai Parlament és a Tanács nép- és lakásszámlálásról szóló 2008. július 9-i 763/2008/EK rendelete 5. cikk (1) bekezdés szerint „A referencia-időpontnak az e rendelet alapján meghatározott éven belül kell lennie (referenciaév). Az első referenciaév 2011.” A 763/2008/EK rendelet tehát előírja, hogy a tagországoknak 2011-ben népszámlálást kell tartaniuk.

A 763/2008/EK rendelet melléklete meghatározza azokat a jellemzőket, amelyeket a tagországok kötelesek a Bizottság (Eurostat) rendelkezésére bocsátani. A jellemzőket az Európai Parlament és a Tanács 763/2008/EK rendelete, a kapcsolódó definíciókat, fogalmakat pedig az ENSZ Európai Gazdasági Bizottsága és az Eurostat által közösen kidolgozott, „Ajánlás a 2010 körüli nép- és lakásszámlálásokhoz” című dokumentum tartalmazza.

Az Európai Parlament és a Tanács 763/2008/EK rendeletén túl a statisztikáról szóló 1993. évi XLVI. törvény 6. § (1) bekezdésének c) pontja is előírja időszakonkénti népszámlálás tartását.

Magyarországon 1870 óta rendszeresen, általában tízéves időközökben kerül sor teljes körű népszámlálásra. A legutóbbi teljes körű népszámlálást a Központi Statisztikai Hivatal 2001-ben hajtotta végre. A soron következő, 2011. évi népszámlálást, amely a tizenötödik lesz a hivatalos magyar népszámlálások sorában.

A 2011. évi népszámlálás beletartozik az 1950 óta az Egyesült Nemzetek Szervezete ajánlásainak alapján szervezett világnépszámlálások sorozatába.

Magyarországon a népszámlálás megtartása - az Európai Parlament és a Tanács 763/2008/EK rendelete által előírt kötelezettségen túl - azért is indokolt, mert

- egyedülállóan átfogó képet ad a népesség nagyságáról, demográfiai, nemzeti és etnikai kisebbségi összetételéről, iskolázottságáról, foglalkoztatásáról, a lakáskörülményekről, a háztartások és a családok jellemzőiről, az utóbbi tíz évben e jellemzőkben bekövetkezett változásokról;

- eredményei alapul szolgálnak a társadalmi, gazdasági és politikai döntések előkészítéséhez, különösen nélkülözhetetlen segítséget nyújtanak a területfejlesztéssel, a lakással, a családdal, a nemzeti és etnikai kisebbségekkel, a szociális helyzettel, a foglalkoztatottsággal és a munkanélküliséggel kapcsolatos politika alakításához;

- a törvényben felsorolt adatkörök magukban foglalják az Európai Parlament és a Tanács 763/2008/EK rendelete alapján kötelezően gyűjtendő jellemzőket; így azok összehasonlíthatóak az Európai Unió más tagországaiban gyűjtött adatokkal;

- a népszámlálás az országos, a regionális, a megyei, a kistérségi és a települési szint mellett képes bármilyen más, akár a településnél kisebb területi egységekre adatot szolgáltatni, ezáltal elősegíti a „helyi társadalom” összetételének, belső tagozódásának jobb megismerését, ezzel megalapozza a helyi közigazgatás döntés-előkészítési, döntéshozói tevékenységét;

- a népszámlálás adatai alapul szolgálnak tudományos kutatásokhoz, reprezentatív adatfelvételek mintáinak kiválasztásához, valamint információs bázist nyújtanak más típusú országos és helyi vizsgálatokhoz, elemzésekhez;

- a 2011. évi népszámlálás adatai a korábbi népszámlálások eredményeivel összehasonlítva információt szolgáltatnak a legfontosabb társadalmi folyamatok, a társadalmi-gazdasági élet hosszabb távú változásainak megismeréséhez.

A teljes körű népszámlálásnak jelenleg Magyarországon nincs olyan alternatívája, amely egyidejűleg biztosítaná a népszámlálás egyik lényeges alapkövetelményét, az adatok teljeskörűségét, illetve az Európai Parlament és a Tanács 763/2008/EK rendeletében kötelezően előírt jellemzőket, mert

- a népesség egyes adatait magukba foglaló, alapvetően hatósági jellegű közigazgatási nyilvántartások a szükséges jellemzőknek csak egy részét tartalmazzák, népszámlálási célú felhasználásra jelenlegi állapotukban nem alkalmasak,

- a mintavételen alapuló adatfelvételek nem biztosítják a településszintű, valamint a településrészekre vonatkozó adatokat, vagyis nem szolgálnak azon információkkal, amelyek a területfejlesztési projektekhez szükségesek és a helyi döntéshozatalt segítik.

A teljes körű népszámlálás tehát jelenleg az egyedüli olyan adatforrás, amely a személyekre, a háztartásokra, mint a társadalom legkisebb gazdasági egységeire, a családokra, mint a személyek legszorosabb rokoni közösségeire, a lakásokra és a lakóépületekre vonatkozó információk tetszőleges kombinációjával egyaránt képes minden területi szintre vonatkozóan kielégíteni a nemzetközi és a hazai adatigényeket.

A népszámlálás végrehajtására a statisztikáról szóló 1993. évi XLVI. törvény, a személyes adatok védelméről és a közérdekű adatok nyilvánosságáról szóló 1992. évi LXIII. törvény, valamint a nemzeti és etnikai kisebbségek jogairól szóló 1993. évi LXXVII. törvény rendelkezéseinek figyelembevételével kerül sor. Az említett törvények - egyebek mellett - előírásokat és garanciákat tartalmaznak az adatok védelméről, rendelkeznek a kötelező adatszolgáltatás megtagadása esetén alkalmazható szankciókról, szabályozzák az adatok nyilvánosságra hozásának módját, továbbá más egyéb, az adatfelvétel szempontjából fontos körülményt.

A törvény kötelezettséget ró az adatszolgáltatókra, miszerint kötelesek valós adatokat szolgáltatni. Az összeírás során azonban az adatszolgáltatóktól nem szabad dokumentumokat kérni. A nemzeti és etnikai kisebbséghez tartozás adatkör az ún. különleges adatok közé tartozik, az ebbe a csoportba tartozó kérdésekre az adatszolgáltató nem köteles válaszolni.

-----STARTING---POINT---RESZLETES---

Az 1. §-hoz

A törvény tartalmazza az adatszolgáltatás eszmei időpontját, vagyis azt az időpontot, amelyre az adatok vonatkoznak, meghatározza az adatszolgáltatók körét, utal a statisztikai és az adatvédelmi törvényre, intézkedik az adatfelvétel módjáról, az adatfelvétel kezdetéről és befejezésének határidejéről.

Az Európai Parlament és a Tanács 763/2008/EK rendelete a tagországok hatáskörében hagyja az adatfelvétel eszmei időpontjának a meghatározását, csupán azt mondja ki, hogy a soron következő népszámlálást 2011-ben kell megtartani.

A 2011. évi magyarországi népszámlálás eszmei időpontját több tényező befolyásolja:

- A népszámlálást megelőző év, 2010 őszén önkormányzati választások lesznek. Év eleji népszámlálás esetén a népszámlálás előkészítésével és az önkormányzati választásokkal összefüggő önkormányzati feladatok nagyrészt azonos időszakra esnek, a választásokat követően pedig a végrehajtásban kulcsszerepet játszó jegyzők személye - a korábbi tapasztalatok alapján - sok településen változik, mindez veszélyezteti a népszámlálással kapcsolatos önkormányzati feladatok megfelelő minőségű végrehajtását. Erre az időszakra nem célszerű a helyi közigazgatás apparátusa számára jelentős volumenű többletfeladatot tervezni.

- A népszámlálással összefüggő költségek jelentős terhet jelentenek a költségvetés számára. A költségek évenkénti megoszlását az adatfelvétel időpontja befolyásolja.

- Az Európai Unió következő költségvetési időszaka 2014-ben kezdődik, emiatt várhatóan ekkorra tehető a pályázatokhoz szükséges adatok iránti igények megnövekedése, aminek kielégítése 2011 őszi adatfelvétel esetén is biztosítható.

- Az Európai Parlament és a Tanács 763/2008/EK rendelete szerint az adatokat a referenciaév végét követő 27 hónapon belül kell a Bizottság (Eurostat) számára átadni. Ez a határidő 2011 őszi adatfelvétel esetén is teljesíthető.

A törvény a teljeskörűség követelményét figyelembe véve fogalmazza meg az összeírás körébe tartozó személyek körét, majd tételesen is felsorolja az adatszolgáltatásra kötelezettek csoportjait. A népszámlálás során össze kell írni az ország területén található valamennyi lakott, üres vagy nem lakás céljára használt lakást, a lakott üdülőket, a lakott egyéb lakóegységeket és a közösségi elhelyezést nyújtó intézeteket, valamint az ezekben élő, az összeírás körébe tartozó személyeket.

A személyek közül össze kell írni

- az összeírt lakásban, intézetben bejelentett lakóhellyel, bejelentett tartózkodási hellyel rendelkező, vagy bejelentés nélkül élő magyar állampolgárokat,

- az összeírt lakásban, intézetben élő külföldi állampolgárokat, ha három hónapnál hosszabb ideig tartózkodnak a Magyar Köztársaság területén,

- az összeírt lakásban, intézetben élő hontalan személyeket,

- a hajléktalan személyeket.

A korábbi népszámlálásokéhoz képest hosszabb adatfelvételi időszakot az adatfelvétel új módszere indokolja. Az adatfelvétel végrehajtásának végső határideje az eszmei időponttól számított két hónap.

A korábbi népszámlálásokat a lakosság teljes körű kikérdezésével, tisztán interjús módszerrel hajtották végre, csak kivételes esetben volt lehetőség arra, hogy az adatszolgáltató maga töltse ki a kérdőívet (önkitöltés). Az előző népszámlálás, a 2008. és a 2009. évi próbafelvételek tapasztalatai azonban azt mutatják, hogy a lakosság jelentős hányada igényli a kérdések önkitöltéssel történő megválaszolásának a lehetőségét. Az önkitöltés lehetősége több európai ország népszámlálási terveiben is szerepel. Erre az adatfelvételi időszak meghosszabbításával van lehetőség. Az adatfelvételi időszak elején az adatszolgáltatók kérdezőbiztos közreműködése nélkül, önkitöltéssel válaszolhatják meg a kérdéseket. Ha valamely ok miatt nem ezt a módszert választják, később az őket felkereső kérdezőbiztosnak válaszolva teljesíthetik adatszolgáltatási kötelezettségüket.

A népszámlálás a lakosságra jelentős adatszolgáltatói terhet ró. Az adatszolgáltatási módszerek közötti választási lehetőség ezt a terhelést kívánja csökkenteni. Ugyanezen cél elérése érdekében a lehetőségekhez képest rövid, egyszerűen és kevés időráfordítással kitölthető kérdőívet kell alkalmazni.

A népszámlálás adatfelvételi szakasza olyan nagy volumenű, a teljes lakosságot érintő munkát tartalmaz, ami megköveteli a feladat végrehajtásának az ütemezését, amelyet a törvény elfogadását követően az annak végrehajtását szabályozó kormányrendeletnek kell tartalmaznia.

A 2. §-hoz

A törvény tartalmazza azokat az adatköröket, amelyekre a népszámlálás programja kiterjed. Az adatkörök felölelik mindazokat a jellemzőket, amelyeket az Európai Parlament és a Tanács 763/2008/EK rendelete szerint a tagországoknak kötelezően közölniük kell. A népszámlálás ugyanakkor - túlmutatva a 763/2008/EK rendeletnek az adatok területi részletezettségét meghatározó előírásán - a minden témára kiterjedő teljes körű számbavétel miatt lehetővé teszi az alapvető hazai igények bármely területi szintre történő kielégítését is.

A népszámlálási adatokat felhasználó szervezetek a közigazgatási egyeztetés keretében a törvényben felsorolt adatkörök bővítését javasolták. A javaslatok közül - a lakosság terhelhetőségének méltányos szinten tartását szem előtt tartva - bekerült a tematikába a nemzeti és etnikai kisebbséghez tartozás adatkör, amely hangsúlyozottan jelenik meg a felhasználói igények között.

A témák törvényben történő felsorolása garanciát jelent az állampolgárok számára, hogy a népszámlálás során csak a törvényben felsorolt körben tehetők fel kérdések.

Az adatgyűjtés a személyek vonatkozásában tartalmazza a legalapvetőbb adatokat, mint a nem, a születési idő, a törvényes családi állapot, az állampolgárság és a lakóhely. A törvény szerint - a 2001. évi népszámláláshoz hasonlóan - a program nem tartalmazza a személy családi és utónevét.

Az állampolgárság az Európai Parlament és a Tanács 763/2008/EK rendelete szerint, mint a nemzetközi vándorlás mérésének, valamint a külföldiek egy adott országon belüli jelenlétének alapvető jellemzője, kötelező adatkör. Az állampolgárság 1960-ig minden korábbi magyar népszámlálás tematikájában szerepelt, és 2001-ben került ismét vissza.

Az Európai Parlament és a Tanács 763/2008/EK rendelete 2. cikk a) és d) pontja szerint népességen „a referencia-időpontban a szokásos lakóhelyén tartózkodó országos, regionális és helyi népesség”-et kell érteni, ahol a „szokásos lakóhely az a hely, ahol az egyén napi pihenőidejét tölti, tekintet nélkül a kikapcsolódás, nyaralás, baráti és rokonlátogatás, üzleti, orvosi kezelés vagy vallásos zarándoklat céljából való ideiglenes távollétekre”.

A jelenleg érvényes magyarországi bejelentési rendszer szerinti lakcímek azonban nem minden esetben fedik azt a lakást, ahol az összeírt ténylegesen, életvitelszerűen él. Emiatt a Közigazgatási Elektronikus Közszolgáltatások Központi Hivatala személyiadat- és lakcímnyilvántartásában lévő lakcímadatok népszámlálási célú hasznosítására csak azok pontosítását, aktualizálását követően kerülhet sor. Ez a feladat azonban csak jelentős költségvetési támogatással és a szükséges emberi erőforrás biztosításával, hosszabb időtávon valósítható meg. E feladat teljes körű végrehajtásához a következő népszámlálás előkészítésének időszakában nincs megfelelő erőforrás. A 2011. évi népszámláláskor tehát meg kell kérdezni azt a lakcímet is, amelyet a személy tényleges lakóhelyének tekint, függetlenül attól, hogy oda bejelentkezett-e vagy sem. Ez a lakcím szükséges az Európai Parlament és a Tanács 763/2008/EK rendeletében megfogalmazott népességfogalom biztosításához, továbbá a pontos és valós vándorlási és ingázási statisztikák elkészítéséhez is. A népességszám két népszámlálás közötti továbbvezetésének megalapozása céljából - ha a tényleges lakcím nem egyezik meg a bejelentett lakcímmel - szükséges a bejelentett lakóhely és - ha van - a bejelentett tartózkodási hely felvétele is.

Az Európai Parlament és a Tanács 763/2008/EK rendelete előírja a születéskori lakóhely és az egy évvel korábbi szokásos (tényleges) lakóhely kérdezését is. E lakóhelyek és a jelenlegi tényleges lakóhely összevetése a vándorlások mértékének és irányának vizsgálatára az Eurostat által általánosan alkalmazott módszer.

Az egyes iskolai végzettségi szintekhez tartozók száma és aránya az egyik legfontosabb jellemzője egy ország lakossága tudásvagyonának, szellemi potenciáljának. A hivatalos nyilvántartások jelenleg nem tartalmazzák teljes körűen a személyek iskolai végzettségét, és még e nem teljes körű nyilvántartások aktualizálása sem megoldott, kifejezetten az iskolai végzettség nyilvántartását célzó regiszter felállítására pedig még nem került sor.

A népesség gazdasági aktivitási és foglalkoztatási jellemzői Európai Parlament és a Tanács 763/2008/EK rendelete szerint a Bizottság (Eurostat) felé kötelezően továbbítandó adatok körébe tartoznak. A népszámlálás egyik előnye, hogy a gyűjtött adatok fogalmilag megfelelnek a nemzetközi előírásoknak, ugyanakkor ez az egyetlen adatforrás, amely valamennyi területi szinten képes biztosítani az ott élők gazdasági aktivitására vonatkozó információkat. A népszámlálás további előnye, hogy a munkahely és a tényleges lakóhely településének összevetésével az ingázás településenkénti mérése is lehetővé válik.

Az Európai Parlament és a Tanács 763/2008/EK rendelete kötelező jellemzőként sorolja fel a háztartások lakáshasználati jogcímét, ami a legegyszerűbb módon és a valóságos helyzetnek leginkább megfelelően az azonos háztartáshoz tartozó személyek lakáshasználati jogcíméből állítható elő.

A közigazgatási egyeztetés, valamint az azzal egyidőben elvégzett széleskörű társadalmi egyeztetés során megmutatkozó jelentős mértékű adatfelhasználói igények indokolják az összeírandó adatköröknek az ún. különleges adatok körébe tartozó nemzeti és etnikai kisebbséghez tartozás adatkörrel való bővítését. A véleményezésre felkért társadalmi szervezetek közül többen - köztük az országos kisebbségi önkormányzatok mindegyike - kérte a nemzeti és etnikai kisebbséghez tartozás adatkör programba vételét. Ugyanez az igény a tárcák egy részénél is felmerült, ezért az adatkört a Központi Statisztikai Hivatal a népszámlálás adatkörei közé felvette.

Az adatfelhasználók a nemzeti és etnikai kisebbséghez tartozók létszámára, összetételére, területi elhelyezkedésére, az ezekben a jellemzőkben az előző népszámlálás óta bekövetkezett változások bemutatására vonatkozó adatok szükségességét a következő indokokkal támasztották alá:

- a nemzeti és etnikai kisebbségekkel kapcsolatos állami, helyi és kisebbségi önkormányzati feladatok tervezhetősége;

- az Alkotmány 70/A. §-ában megfogalmazott diszkriminációtilalom, illetve az esélyegyenlőség követelménye gyakorlati érvényesítése;

- a hazai kisebbségpolitikával összefüggő feladatok ellátása;

- a roma integráció előmozdításával kapcsolatos feladatok végrehajtása;

- az egyes települési és régiószintű uniós pályázatokhoz szükséges, a nemzeti és etnikai kisebbségekhez tartozók számát és arányát tartalmazó statisztikai mutatók biztosítása;

- a nemzeti és etnikai kisebbséghez tartozó személyek jogainak érvényesítéséhez a feltételek biztosítása (a nemzeti és etnikai kisebbségek jogairól szóló 1993. évi LXXVII. törvény 8. §-a);

- az Európa Tanács Kisebbségi Keretegyezménye Tanácsadó Bizottsága szerint Magyarország nem rendelkezik megbízható adatokkal a hazai kisebbségekről, javasolja, hogy Magyarország bátorítsa az érintetteket a következő népszámlálás alkalmával kisebbségi kötődésük bevallására.

A háztartások és a családok vizsgálatának jelentőségét alapvetően meghatározza, hogy a háztartások a társadalom legkisebb gazdasági, a családok pedig a legkisebb vérségi, rokoni egységei. A társadalomban az utóbbi évtizedekben részben átértékelődött a család fogalma, új családformák jelentek meg, amelyek közül az élettársi kapcsolat - különösen a fiatalok körében - folyamatosan terjed. A magyar társadalom - az e témában folytatott kutatások szerint - mindinkább elfogadja ezt az együttélési formát. A családok egy másik, sok szempontból problematikus, hátrányos helyzetű csoportját alkotják az egyszülős családok, amelyekben valamely okból kifolyólag csak az egyik szülő él együtt egy vagy több gyermekével. A személyek adatait magukban foglaló közigazgatási nyilvántartások azonban nem tartalmaznak olyan információkat, amelyek segítségével a háztartások és a családok összetétele, nagysága megállapítható, nem állíthatók elő belőlük az életviszonyok megítélése szempontjából döntő fontosságú háztartási és családi viszonyok. A családok helyzetének jobb, pontosabb megismerése - más adatforrás hiányában - csak teljes körű népszámlálásból származó adatokra épülő vizsgálatok, elemzések segítségével valósítható meg. A háztartások és a családok számára és összetételére vonatkozó információk az Európai Parlament és a Tanács 763/2008/EK rendeletében is kötelező jellemzőként szerepelnek.

A köztársasági elnök által visszaküldött törvény újratárgyalása során részben az elnöki megfontolás végett került bele a természetes személyekre vonatkozóan az anyanyelvre, a termékenységre és a fogyatékosságra vonatkozó kiterjesztés.

A rendelet melléklete a lakásokra vonatkozóan is felsorolja a kötelezően gyűjtendő adatokat, amelyeket - adatkörökbe rendezve - a törvény is tartalmaz. Jelenleg nem létezik olyan hivatalos nyilvántartás, amely tartalmazná az egyes lakásoknak, a lakott üdülőknek és a közösségi elhelyezést nyújtó intézeteknek az Európai Parlament és a Tanács 763/2008/EK rendelete szerint a Bizottság (Eurostat) számára kötelezően továbbítandó adatait. A népszámlálás során gyűjtött adatok egyrészt átfogó képet adnak a magyarországi lakásállomány számáról, nagyság szerinti összetételéről, egyes felszereltségi és közmű-ellátottsági jellemzőiről, a tulajdonviszonyokról, másrészt kielégítik az Európai Unió elvárásait is.

A program tartalmazza a közösségi elhelyezést nyújtó intézetek összeírását is. Ennek keretében az ott élők adatain túl az intézetek legfontosabb jellemzőinek - rendeltetés, férőhelyek száma, üzemeltetés időszaka - felvételére is sor kerül.

A 3. §-hoz

Az említett jogszabályokkal összhangban a törvény rögzíti, hogy az adatszolgáltatás kötelező, és az adatszolgáltató köteles a valóságnak megfelelő adatot szolgáltatni, valamint megállapítja, hogy a gyűjtött adatok kizárólag statisztikai célra használhatók. Ez utóbbi kitétel biztosítja, hogy az adatszolgáltatók - név nélkül felvett - egyedi adatai visszaazonosítható módon nem kerülhetnek nyilvánosságra, továbbá hogy a statisztikai célra gyűjtött adatok más célra nem kerülhetnek felhasználásra.

Nem kötelező viszont a nemzeti és etnikai hovatartozásra, az anyanyelvre és a fogyatékosságra való adatszolgáltatás.

A 4. §-hoz

A korábbi gyakorlatnak megfelelően a törvény a Központi Statisztikai Hivatal feladatává teszi a népszámlálás előkészítésének és végrehajtásának szakmai irányítását, az adatok feldolgozását és közzétételét. Szintén a korábbi gyakorlatot követi, hogy az összeírás helyi előkészítése és végrehajtása a helyi közigazgatási szervekre hárul. Felelősként a törvény a fővárosi kerületek, valamint települési önkormányzatok jegyzőjét nevezi meg. A jegyzők és az általuk vezetett helyi igazgatási apparátus számára a népszámlálás végrehajtása többletfeladatot jelent. A munka elvégzésében és eredményeinek felhasználásában azonban alapvetően érdekeltek, hiszen az uniós pályázatok készítése során szembesülni kényszerültek a saját településüket érintő adathiánnyal.

Az Európai Parlament és a Tanács 763/2008/EK rendelete előírja, hogy a végleges, hitelesített és összesített adatokat, a metaadatokat a tagországoknak a referenciaév végét követő 27 hónapon belül a Bizottság (Eurostat) rendelkezésére kell bocsátaniuk. Az adatok továbbíthatósága érdekében szükséges a továbbításért felelős szervezet kijelölése. A törvény az adatok továbbítását - a népszámlálás adatainak közzétételéért is felelős - Központi Statisztikai Hivatal feladatkörébe utalja.

Az 5. §-hoz

A rendelkezés jogharmonizációs záradék.

-----STARTING---POINT---VEGE---

A 6. §-hoz

A Kormány hatáskörébe indokolt utalni, hogy rendeletben szabályozza a népszámlálás megszervezésével kapcsolatos feladatokat, a személyiadat- és lakcímnyilvántartást vezető központi szerv és a népszámlálás helyi előkészítésében és végrehajtásában résztvevők feladatait, a népszámlálási adatkörök adattartalmát, valamint az adatszolgáltatással összefüggő további általános szabályokat. A népszámlálással kapcsolatos költségek 2010-2012. év közötti fedezetéről- a feladat végrehajtásának megfelelő ütemezésben - az éves költségvetési törvényekben kell gondoskodni.

A 7. §-hoz

Felhatalmazást kap a Kormány, hogy a fogyatékossággal összefüggő kérdésekben adatgyűjtési programot készítsen elő az Országos Fogyatékosügyi Tanács bevonásával.