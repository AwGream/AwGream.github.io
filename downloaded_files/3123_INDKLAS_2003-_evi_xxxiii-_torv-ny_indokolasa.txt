2003. évi XXXIII. törvény indokolása

az afrikai-eurázsiai vándorló vízimadarak védelméről szóló, Hágában, 1995. június 16-án aláírt nemzetközi megállapodás kihirdetéséről

Általános indokolás

A Megállapodáshoz történő csatlakozás (a Megállapodás 3. mellékletének 4.1.4. pontja szerinti rendelkezésére vonatkozóan a megállapodás 15. Cikke szerinti különleges fenntartással) az afrikai-eurázsiai vándorló vízimadarak védelméről szóló, Hágában, 1995. június 16-án aláírt nemzetközi Megállapodáshoz történő csatlakozásról szóló 55/2002. (IX. 13.) OGY határozattal (a továbbiakban: OGY határozat) megtörtént.

A Megállapodás kihirdetésének feltételei a fenntartást tartalmazó csatlakozási okirat letétbehelyezésével teljesültek.

A fentieknek megfelelően a Kormány a Megállapodás kihirdetéséről szóló törvényjavaslatnak az Országgyűlés elé terjesztésével eleget tett a jogalkotásról szóló 1987. évi XI. törvény 16. § (1) bekezdésében foglaltaknak.

Részletes indokolás

Az 1. §-hoz

A Megállapodás tárgyköre összességében nem haladja meg a Kormány hatáskörét, mindazonáltal a Megállapodás szerint a szerződő felek az államok. Ezért, figyelemmel az Alkotmány 35. §-a (1) bekezdésének j) pontjára - amely szerint a Magyar Köztársaság Kormánya csak saját nevében köthet nemzetközi szerződést - a Megállapodáshoz történő csatlakozáshoz a Magyar Köztársaság Országgyűlésének (a továbbiakban: Országgyűlés) a döntésére volt szükség, amely az afrikai-eurázsiai vándorló vízimadarak védelméről szóló, Hágában, 1995. június 16-án aláírt nemzetközi Megállapodáshoz történő csatlakozásról szóló 55/2002. (IX. 13.) OGY határozattal megtörtént.

A Magyar Köztársaság az Országgyűlés egyetértésével a Megállapodás 3. mellékletének 4.1.4. pontja szerinti rendelkezésére vonatkozóan a megállapodás 15. Cikke szerinti különleges fenntartást tett.

A Megállapodás kihirdetésének feltételei a fenntartást tartalmazó csatlakozási okirat letétbehelyezésével teljesültek.

A hivatkozott határozatban foglaltak alapján a Megállapodásnak az Országgyűlés általi kihirdetése szükséges.

Az Országgyűlés a törvény e §-ával tesz eleget ennek a kötelezettségének.

A 2. §-hoz

A Megállapodás 17. Cikkének értelmében a Megállapodás - többek között - angol nyelvű változatban készült, így ez a változat hiteles. A törvény e rendelkezése tartalmazza a Megállapodás angol nyelvű szövegét és annak magyar nyelvű fordítását.

A 3. §-hoz

A Magyar Köztársaság a megállapodás 3. mellékletének 4.1.4. pontja szerinti - a vizes élőhelyeken történő ólomsörét használatának megszüntetéséről szóló - rendelkezésére vonatkozóan a megállapodás 15. Cikke szerinti különleges fenntartást tett a csatlakozási okirat letétbe helyezésekor, azzal, hogy az ott meghatározott kötelezettségét 2005. augusztus 15-ig teljesíti.

Az afrikai-eurázsiai vándorló vízimadarak védelméről szóló, Hágában, 1995. június 16-án aláírt nemzetközi Megállapodáshoz történő csatlakozásról szóló 55/2002. (IX. 13.) OGY határozat tartalmazza az Országgyűlés nyilatkozatát arról, hogy a fenntartás megtételével egyetértett.

A törvény e §-a azért szükséges, mivel a jogszabályban foglalt kötelezettség tartalmának és terjedelmének megismerhetősége a jogalanyok számára így biztosítható.

A 4. §-hoz

A Megállapodás 14. Cikkében foglaltak szerint a Megállapodás a Magyar Köztársaság tekintetében csatlakozási okiratának letétbe helyezését követő harmadik hónap első napján lép hatályba.

E paragrafus a Megállapodás 1. §-ban történő kihirdetésének megfelelően e törvény hatálybalépésének időpontjáról rendelkezik.