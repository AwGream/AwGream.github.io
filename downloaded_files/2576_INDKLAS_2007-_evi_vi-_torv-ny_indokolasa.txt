2007. évi VI. törvény indokolása

a konzuli védelemről szóló 2001. évi XLVI. törvény módosításáról

-----STARTING---POINT---ALTALANOS--- 

A konzuli védelemhez fűződő jog alkotmányos alapjog. Az Alkotmány 69. § (3) bekezdése szerint „Minden magyar állampolgár jogosult arra, hogy törvényes külföldi tartózkodásának ideje alatt a Magyar Köztársaság védelmét élvezze.” Ennek alapján 2001. november 1-je óta törvény - a konzuli védelemről szóló 2001. évi XLVI. törvény (a továbbiakban: Konztv.) - határozza meg a konzuli védelem tartalmát, nyújtásának feltételeit.

A Konztv. a hatálybalépése óta eltelt öt év alatt jól betöltötte, s jelenleg is jól betölti szerepét, megfelelő normatív alapot biztosít a magyar állampolgárok és a magyarországi honosságú jogi személyek külföldi érdekeinek állami eszközökkel történő védelméhez. A szolgáltató közigazgatás követelménye azonban mind hangsúlyozottabban fogalmazódik meg a konzuli szolgálat működésével szemben is, egyszersmind változik a konzuli védelem speciális, határokat átlépő igazgatási területén jelentkező állami feladatok tartalmának és terjedelmének közvélemény általi megítélése. Mindez időszerűvé teszi a Konztv. kiegészítését, melynek szükségességét tovább nyomatékosítják a konzuli szolgálat által a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatálybalépését követően szerzett jogalkalmazási tapasztalatok.

A Konztv. kis terjedelmű, jobbára technikai jellegű módosításai ezért elsősorban a konzuli jogalkalmazás hatékonyságának növelését célozzák a bajba jutott magyar állampolgárok érdekeinek védelmét szolgáló - a gyakorlatban részint már ismert - néhány további együttműködési forma, konzuli szolgáltatás törvényi nevesítésével, a részükre nyújtott konzuli kölcsönök visszafizetését az eddigieknél hatékonyabban biztosító rendelkezés beiktatásával, valamint a konzuli szolgálat eljárásának sajátosságaira, ezen belül joghatóságára irányadó tételes előírások bővítésével.

-----STARTING---POINT---RESZLETES---

Az 1. §-hoz

A konzuli védelem hatékonyságához elengedhetetlen, hogy a Külügyminisztérium és a külképviseletek együttműködjenek áldozatvédelmi, humanitárius, karitatív és szociális feladatokat ellátó állami és nem-állami, társadalmi szervezetekkel, egyesületekkel, egyházakkal és magánszemélyekkel. E szervezetek és személyek többnyire kiterjedtebb ismeretekkel rendelkeznek a fogadó állam viszonyairól, a bajba jutott (bűncselekmény áldozatává vált, súlyos betegségben szenvedő, fogva tartott stb.) magyar állampolgároknak nyújtható segítség különféle módozatairól, mint a konzuli szolgálat. Előállhat azonban olyan helyzet is, hogy az általuk nyújtott anyagi segítséget éppen a konzuli szolgálat közreműködése nélkül nem lehet eljuttatni a rászorulókhoz. Figyelemmel a fogadó államok sajátosságaira, előfordulhat, hogy a konzuli képviselet (pl. nemzetközi jogi mentességei folytán) nagyobb jogi mozgástérrel rendelkezik egy adott fogadó államban, mint az egyébként nagyobb helyismerettel bíró karitatív szervezet vagy magánszemély. A rendelkezés egyfelől e külső szervezetek segítő szándéka és az ehhez járuló gyakorlati tapasztalatok, másfelől a konzuli szolgálatot megillető nemzetközi jogi lehetőségek nyújtotta előnyök között teremt jogi kapcsolatot, növelve ezzel a konzuli védelem hatékonyságát.

A hatályos pénzügyi jogi (államháztartási, költségvetési, számviteli stb.) szabályozás az együttműködés e módjának megfelelő normatív hátteret biztosít, így további (alacsonyabb szintű) jogszabályban történő részletesebb szabályozására nincs szükség.

A 2. §-hoz

Az Alkotmány 69. §-ának (2) bekezdése szerint magyar állampolgár külföldről bármikor hazatérhet. A hazatérés jogának biztosítása általában, és az esetek túlnyomó többségében az állam részéről jellemzően passzív magatartás tanúsítását igényli, vagyis azt, hogy a közhatalom gyakorlására feljogosított szervek és személyek adminisztratív eszközökkel ne akadályozzák e jog gyakorlását. Kivételes esetekben azonban az államnak aktív módon, a szükséges segítség megadásával, tevőlegesen is elő kell segítenie a hazatérés jogának gyakorlását. E felfogást tükrözi, hogy a konzuli szolgálat a hazatéréshez fűződő alkotmányos alapjog érvényesítése érdekében konzuli kölcsönt köteles nyújtani mindazokban az esetekben, ha a külföldön bajba jutott magyar állampolgár hazatérése elősegítésének más módjára nincs lehetőség, és a késedelem súlyos érdeksérelmet okoz.

A konzuli kölcsön nyújtásának kötelező esetkörét a hatályos szabályozás azonban olyan tágan határozza meg, hogy széles körben nyílik lehetőség különféle visszaélésekre. A kölcsön ugyanis csak akkor tagadható meg, ha az érintett hazatérésének elősegítése más módon is megoldható és/vagy a késedelem nem okoz súlyos érdeksérelmet, valamint akkor, ha a kérelmező valótlan adatokat közölt vagy a korábban igénybe vett kölcsönt nem térítette vissza.

A konzuli szolgálat jelenleg tehát nem vizsgálhat, és nem mérlegelhet egyéb szempontokat, hanem a törvényi feltételek fennállása esetén az eset további - akár nyilvánvalóan visszaélésre utaló - körülményeitől függetlenül is eleget kell tennie a konzuli kölcsön nyújtása iránti kérelemnek.

A tapasztalatok szerint e kölcsönök jelentős részét nem fizetik vissza, a kölcsönösszeg nem térül meg. A törvény ezért - az önhiba kötelező vizsgálatának előírásával - fokozottabban biztosítja, hogy kizárólag az arra valóban rászorulók juthassanak konzuli kölcsönhöz, a nyilvánvalóan önhibájukból bajba jutott személyek vonatkozásában pedig ne álljon fenn kölcsönnyújtási kötelezettség, hanem ilyenkor a konzuli tisztviselő az eset körülményeinek szabad mérlegelésével dönthessen.

A 3. §-hoz

A Külügyminisztérium feladat- és hatáskörét érintő, a tárca intézkedését igénylő, külföldön bekövetkező válsághelyzetek túlnyomó része magyar állampolgárok és magyarországi honosságú jogi személyek érdekeit is érinti. Tekintettel a törvényben rögzített intézkedési kötelezettségekre, a konzuli szolgálat kialakította a válságok kezelésére irányadó, az Európai Unió tagállamai közötti együttműködés elveinek megfelelő eljárásrendjét.

A magyar konzuli szolgálat rendelkezik azokkal a szervezeti, tárgyi (technikai) és személyi feltételekkel, melyek az unió tagállamainak válságkezelő egységeivel folytatandó gyors és hatékony kommunikációhoz szükségesek. E feltételek tovább bővültek a 2004. decemberi délkelet-ázsiai természeti katasztrófa tapasztalatai nyomán. Létrejött a Külügyminisztérium válságkezelő központja, mely „éles helyzetben” azonnal működésbe lép.

„Békeidőben” a megelőzés a fő cél, vagyis - konzuli olvasatban - az, hogy minél kevesebb magyar állampolgár kerüljön veszélybe, az esetleg kialakuló válsághelyzet pedig minél kevésbé érje felkészületlenül a polgárokat és a konzuli szolgálatot. A megelőzés stádiumában ezért főként a kölcsönös tájékoztatáson van a hangsúly. Az ügyfelek részéről megnyilvánuló fokozott érdeklődésre is figyelemmel ennek előmozdítására már 2005 óta kérdőív szerepel a Külügyminisztérium internetes honlapján. E kérdőív önkéntes kitöltésével a külföldre utazó magyar állampolgárok a saját, valamint az értesítendő személyek adatainak, elérhetőségének előzetes közlésével elősegíthetik a konzuli védelem nyújtását, ha külföldi tartózkodási helyükön válsághelyzet állna elő.

A rendelkezés ennek a gyakorlatnak biztosít törvényi hátteret, eleget téve annak az állampolgári elvárásnak, hogy a magyar konzuli szolgálat által e tekintetben nyújtott szolgáltatások színvonala azonos legyen a fejlett uniós tagállamokéval.

A 4. §-hoz

E rendelkezés megteremti azt a lehetőséget, hogy a Külügyminisztérium konzuli kölcsönökre szolgáló költségvetési előirányzatának terhére vissza nem térítendő eseti támogatás legyen nyújtható a külföldön fogva tartott magyar állampolgárnak, ha a fogva tartás körülményei életét, testi épségét vagy egészségét nyilvánvalóan és súlyosan veszélyeztetik, és támogatására nincs más lehetőség. Tekintettel arra, hogy ilyen támogatás nyújtására hangsúlyozottan kivételes esetekben kerülhet csak sor, indokolt az erről szóló döntést a külügyminiszter mérlegelési jogkörébe utalni. A támogatás szükségessége ultima ratioként felmerülhet az olyan államban fogva tartott magyar állampolgárok tekintetében, ahol a büntetés-végrehajtási rendszer nem biztosítja ellenszolgáltatás nélkül még a minimális létszükségleteket (pl. ivóvíz, élelmiszerek, életmentő gyógyszerek) sem. Mindazonáltal ezekben az esetekben is szigorúan érvényesül e segítségnyújtási forma szubszidiárius jellege, vagyis az a feltétel, hogy az érintett személy más általi vagy más módon történő támogatására nincs lehetőség.

Az 5. §-hoz

A konzuli szolgálat eljárása jelentős részben más állam területén, a fogadó állam hatóságainak közreműködésével és közrehatásával, idegen jogi környezetben, gyakran az ügyféltől jelentős távolságban, sajátos szervezeti és kommunikációs lehetőségekkel zajlik. A törvények e sajátosságok figyelembevételével határozzák meg szabályait.

A törvény hatályos utaló rendelkezése szerint a külföldön működő magyar konzuli tisztviselők a Ket. rendelkezéseit kötelesek alkalmazni eljárásukban. Ez az előírás azonban nem számol azzal, hogy a Ket. szabályainak következetes alkalmazása külföldön - a nemzetközi jogból, a fogadó állam jogszabályaiból adódó nyilvánvaló korlátok, mint objektív természetű akadályok folytán - maradéktalanul nem lehetséges. Ezért egyértelművé kell tenni, hogy a konzuli szolgálatnak, mint az államhatárt átlépő közigazgatás legfontosabb szervének sajátos működési feltételei között (külföldön működő közhatalmi szervről van szó) hogyan kell alkalmaznia a közigazgatási hatósági eljárás joghatóságra vonatkozó szabályait.

A nemzetközi jog alapvető elve, hogy adott állam konzuli szolgálata joghatóságának fennállását vagy kizártságát döntően az ügyfél állampolgársága határozza meg. A magyar konzuli szolgálatnak ennek megfelelően csak magyar állampolgárok tekintetében van általános eljárási kötelezettsége. Egyéb esetekben a joghatóság fennállása vagy hiánya - a szervezetrendszer sajátosságai, a külföldi működés, a fogadó állam konzuli szolgálatának eljárásával fennálló esetleges párhuzamosságok miatt - nem minden további nélkül tisztázott. A joghatóság tisztázását elősegíti, hogy az érdekvédelmi alaptevékenységen kívüli ügyek körében minden egyes ügyfajta vonatkozásában külön, kifejezett jogszabályi felhatalmazás szükséges ahhoz, hogy a magyar konzuli szolgálat - külföldi állampolgár tekintetében is - eljárási cselekményt végezhessen [Konztv. 1. § (2) bek.]. Ezek az ágazati jogszabályok nemcsak hatásköri, hanem egyúttal joghatósági normák is.

Az érdekvédelmi alaptevékenységen kívüli ügyfajták szabályozási szempontból két nagy csoportra bonthatók:

a) a Konztv. 1. §-ának (2) bekezdése szerint nemzetközi szerződés, törvény vagy kormányrendelet a magyar konzuli szolgálat részére további közigazgatási feladatokat is meghatározhat. E feladatcsoport vonatkozásában tehát a konzuli szolgálat joghatósága, hatásköre és illetékessége a jogszabály rendelkezéséből következően adott, ennek megfelelően a szóban forgó ügyekre irányadó magyar eljárási jogszabályokat is természetesen maradéktalanul alkalmazni köteles. Ez számos esetben független az ügyfél állampolgárságától, sőt, például a vízumrendészeti ügyekben a konzuli szolgálat kizárólag külföldi állampolgárok tekintetében jár(hat) el.

b) az a) pont esetkörén kívül eső bizonyos ügyek vonatkozásában azonban a nemzetközi jog szerződésekben nem rögzített (szokásjogi, viszonossági) szabályai is meghatározzák -megalapozzák a Magyar Köztársaság és más államok konzuli képviseletei közötti nemzetközi ügymegosztást - tehát a konzuli képviseletek joghatóságát. Előfordulhat például, hogy viszonossági gyakorlat (vagy az adott állam belső jogszabálya) az adott állam Magyarországon működő konzuli képviselete számára szélesebb jogi lehetőséget biztosít a magyar állampolgárok által a küldő állam valamely hatóságához címzett közigazgatási tárgyú kérelmek átvételére, s az illetékes hatósághoz történő továbbítására, mint amekkorát a Ket. joghatóságra vonatkozó szabályai az adott államban működő magyar konzuli képviseletnek biztosítanak a fogadó állam polgárai által a magyar hatóságokhoz címzett kérelmekkel összefüggésben. A Ket. ugyanis csak hatáskör vagy illetékesség hiánya esetére ír elő áttételi kötelezettséget, joghatóság hiánya esetére nem [Ket. 22. § (1)-(2) bek.].

Az a tételes rendelkezés tehát, amely szerint a magyar konzuli szolgálatnak olyan közigazgatási hatósági ügyben, melyet valamely nemzetközi szerződés, törvény vagy kormányrendelet kifejezetten nem szabályoz, a Ket. joghatóság hiányára vonatkozó rendelkezéseit úgy kell alkalmaznia, hogy a vonatkozó nemzetközi jogi szabályok alapján és a fogadó állam jogszabályainak tiszteletben tartásával járjon el, jogalapot teremt a fenti - vagy ahhoz hasonló - viszonossági gyakorlat folytatásához is.

A 6. §-hoz

E rendelkezés - tekintettel arra, hogy a Magyar Köztársaság a konzuli védelemről szóló 2001. évi XLVI. törvény hatálybalépését követően vált az Európai Unió tagjává - pontosítja a törvény jogharmonizációs záradékát.

-----STARTING---POINT---VEGE---

A 7. §-hoz

E rendelkezés hatálybaléptetést, továbbá a korábbi rendelkezések tartalmát nem érintő két fogalmi pontosítást tartalmaz.