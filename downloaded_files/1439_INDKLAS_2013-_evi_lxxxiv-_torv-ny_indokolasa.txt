2013. évi LXXXIV. törvény indokolása

egyes törvényeknek a közigazgatási hatósági eljárásokkal, az egyes közhiteles hatósági nyilvántartásokkal összefüggő, valamint egyéb törvények módosításáról

-----STARTING---POINT---ALTALANOS--- 

I. A közhiteles hatósági nyilvántartásokat érintő módosítások

A közigazgatási hatósági eljárás és szolgáltatás általános szabályairól szóló 2004. évi CXL. törvény 2011. évi felülvizsgálatával kapcsolatos feladatokról szóló 1156/2011. (V. 20.) Korm. határozatban (a továbbiakban: Korm.hat.) foglalt feladatnak megfelelően a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.) módosította a fővárosi és megyei kormányhivatalok működésével összefüggő törvények, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények módosításáról szóló 2012. évi CCX. törvény (a továbbiakban: Módtv.) A Módtv. 2013. július 1-jével hatályba lépő módosításai alapján a Ket. hatósági nyilvántartásokra vonatkozó szabályozása a közhiteles hatósági nyilvántartásokra szűkül le. A hatóságok által 2013. július 1-jét követően kezelt egyéb nyilvántartások nem minősülnek majd hatósági nyilvántartásnak, vezetésük nem minősül hatósági ügynek.

A törvényben foglalt módosítások célja a Ket. hatálya alá tartozó, hatósági ügynek minősülő hatósági nyilvántartás-vezetés (nyilvántartásba való bejegyzés és az abból való törlés) elhatárolása a hatóság által megvalósított egyéb nyilvántartás-vezetési cselekményektől. A Ket. szerinti hatósági nyilvántartások közhiteles hatósági nyilvántartásokra való szűkítésével megvalósulhat az a célkitűzés, mely szerint egyértelmű helyzetet szükséges teremteni abban a tekintetben, hogy a Ket. korábbi, túl tágnak bizonyuló „hatósági nyilvántartás” kategóriájából

melyek azok az ágazati jogszabályokban megjelenő nyilvántartások, amelyekkel kapcsolatban értelmezhető a Ket. szabályozási rendszere, így például az ügyfél kategória (tehát a nyilvántartás-vezetés a jogalany jogát, jogos érdekét - akár közvetetten is, de - érinti), továbbá az a szabály, hogy a nyilvántartásba való bejegyzés, valamint az abból való törlés hatósági határozatnak minősül; indokolt-e jogorvoslatot biztosítani, stb.;

és melyek azok, amelyek tekintetében a jövőben nem indokolt a Ket. szabályainak alkalmazása, ilyenek például a kizárólag a hatóság saját céljára (például ellenőrzési célból vezetett) nyilvántartások.

A módosítások indokaként tehát egyrészt a Korm.hat. 3. pontjában megfogalmazott feladat teljesítése szolgált. Emellett a hatósági nyilvántartásra vonatkozó joganyag felülvizsgálatát az is szükségessé tette, hogy a hatóságok működése, a jogalkalmazói gyakorlat során többször problémát okozott, hogy a Ket. „hatósági nyilvántartás” kategóriája túl tág volt, sok esetben bizonytalanságot is okozva az egyes jogalkalmazók, illetve ügyfelek számára azzal, hogy egy adott, hatóság által vezetett nyilvántartás, adatbázis ténylegesen a Ket. szerinti hatósági nyilvántartásnak tekinthető-e. A nyilvántartások körében ugyanis a Ket. értelmezése alapján tulajdonképpen bármely nyilvántartás hatósági nyilvántartás lehetett, amelyet valamely hatóság bármilyen szintű jogszabály alapján vezet. (Sokszor akár csak egy füzetben vagy egy egyszerű Excel táblázatban.) Voltak és vannak olyan esetek továbbá, amikor a jogszabály a nyilvántartás konkrét adattartalmát sem rögzíti, illetve nem teljeskörűen rögzíti, csak azt írja elő, hogy valamely hatóság egy adott körülményről nyilvántartást vezet.

A felülvizsgálat a hatósági nyilvántartás-vezetésre irányuló ágazati joganyag teljességét érintette. Ennek során azonosításra kerültek azon nyilvántartások melyekkel kapcsolatban indokolt a Ket. hatálya alá tartozás megállapítása, azaz a nyilvántartás közhiteles hatósági nyilvántartásként való szabályozása; és azok is, melyek közhiteles hatósági nyilvántartások körébe való besorolása nem indokolt. Megjegyzendő, hogy egyes hatósági nyilvántartások szabályozásával kapcsolatban arra tekintettel nem merült fel szabályozási igény, hogy a hatályos rendelkezések eleve tartalmazzák a közhitelesség kimondását.

A közhitelesség mérlegelésénél a hatósági eljárási jelleg mellett annak figyelembevétele is indokolttá vált, hogy az adott nyilvántartás rendelkezik-e közbizalmi funkcióval: az abban foglaltakra a jogalanyok alapozhatják-e a jogi beszámítás alá eső cselekményeiket, azaz származhat-e az ügyfeleknek, egyéb érintetteknek joguk, kötelezettségük a nyilvántartásból megismert adatok alapján. Amennyiben igen, a Ket. 15. § (1) bekezdése alapján e jogalanyok ügyfélnek minősülnek, a nyilvántartás vezetése pedig Ket. szerinti hatósági eljárásnak, így ezen esetekben szükséges volt a kodifikációs munka elvégzése. Ugyanakkor hangsúlyozandó, hogy például önmagában az, hogy egy nyilvántartás közzétételre kerül az interneten, még nem alapozta meg minden esetben a közhiteles hatósági nyilvántartási jelleget.

A felülvizsgálat során további, a Ket. szabályanyagából levezethető támpont volt, hogy a közhiteles hatósági nyilvántartások új rendszere szorosan összefügg a hatósági bizonyítvány intézményével is. A Ket. 83. § (4) bekezdése kimondja, hogy a hatósági bizonyítvány tartalmát - az ellenkező bizonyításáig - mindenki köteles elfogadni. Így ha valaki egy hatóság által kezelt adatról kér hatóság általi eseti igazolást, vagyis hatósági bizonyítványt [Ket. 83. § (1) bekezdés)], az alkalmas lesz a benne foglaltak közhiteles - az ellenkező bizonyításáig elfogadandó - tanúsítására, márpedig ilyen adatot a hatóság csak olyan forrásból szolgáltathat, ami szintén közhiteles, és ellenkező bizonyításig elfogadandó. Hangsúlyozandó, hogy természetesen nem volt szükséges minden esetben jogszabályi szinten nyilvántartást generálni az összes olyan adat tekintetében, melyek igazolását kérheti az ügyfél, például egy egyedi ügyhöz kapcsolódóan is lehetséges hatósági bizonyítvány kiadását kérni. Ugyanakkor általános elhatárolási szabályként megállapítható volt, hogy ha egy hatóság által jogszabály alapján vezetett nyilvántartásból kéri az adat igazolását az ügyfél, akkor e nyilvántartás szükségszerűen hatósági nyilvántartásnak minősül (nem csak a közhitelesség ténye miatt, hanem az ügyfél jogának, jogos érdekének érintettségére tekintettel is, hiszen az ügyfél nyilvánvalóan olyan adatok igazolását kéri, melyekre alapítva, azokat felhasználva jogot szerezhet, kötelezettséget teljesíthet).

Fontos szempont volt továbbá, hogy nem a nyilvántartás konstitutív vagy deklaratív jellege alapján határolható el, hogy egy nyilvántartás közhiteles hatósági nyilvántartásnak minősül-e, vagy sem, hanem az alapján, hogy a jogalanyok jogi értelemben fel tudják-e használni a nyilvántartást, az abban nyilvántartott adatokat jogaik érvényesítésére - akár közvetetten is akár egy, az adott nyilvántartástól független (például adott esetben más ágazat hatálya alá tartozó) eljárásban. Megjegyzendő továbbá, hogy a jog, jogos érdek érvényesítésének, érvényesíthetőségének fontos eleme a közbizalom: ha egy adat egy jogalany jogát, jogos érdekét érinti, akkor például egy hatósági eljáráson belül is jelentősége lehet, hogy egy belföldi jogsegély során miből honnan származik a szolgáltatott adat.

Ugyanakkor az elhatárolás másik oldalaként az volt megállapítható, hogy amennyiben egy nyilvántartás vezetése kizárólag a hatóság saját céljait, saját feladatellátását, például ellenőrzési tevékenységét szolgálja, akkor az semmiképp sem tekinthető közhiteles hatósági nyilvántartásnak, mivel annak nem az a célja, hogy az ügyfél számára biztosítson adatforrást. Ilyennek minősül például egy olyan nyilvántartás, melyben a hatóság az elvégzett ellenőrzéseket vezeti.

Figyelemmel volt a felülvizsgálat arra a speciális kérdésre is, hogy ha az adott nyilvántartási rendszer úgy épül fel, hogy generális háttérként tartalmaz egy központi nyilvántartást, melynek több rész-nyilvántartása van, akkor indokolt-e kimondani a központi nyilvántartásra általánosságban a közhitelességet, vagy csak az egyes rész-nyilvántartások tekintetében mondható ki.

Hangsúlyozandó, hogy a Ket. 2013. július 1-jétől hatályos szabályozásának megfelelően a közhitelesség kimondható a nyilvántartás egészére, illetve annak meghatározott részére, bizonyos adatokra is. A közhitelességnek az adatkör meghatározott részére való kimondása arra tekintettel válhatott indokolttá, hogy egyrészt elkerülhető legyen a több közhiteles nyilvántartásban párhuzamosan ugyanazon adat tekintetében fennálló közhitelesség, és ebből következően az esetleges kollízió. Ilyen jelenik meg például a természetes személyazonosító, valamint a lakcímadatok kapcsán, amelyeknél a közhitelességnek alapvetően nem az adott nyilvántartáson kell alapulnia, hanem az erre a célra szolgáló „origo” nyilvántartásokon (pl. személyiadat- és lakcímnyilvántartás). Másrészt a közhitelesség egyes adatkörökre való szűkítése azért is indokolt volt, mert egyes adatoknál (pl. ügyfél telefonszáma) - azok technikai jellegére tekintettel - a közhitelesség megállapítása eleve feleslegesnek látszott. Amennyiben a jogalkalmazás során a jövőben mégis előáll a kollízió, tehát egy adat vonatkozásában eltérés fordul elő más, az adott adatot szintén közhitelesen tanúsító másik nyilvántartással, a Ket. 86. § (1a) bekezdésében foglalt „ellenkező bizonyításig” fordulat jelent megoldást a problémára: ellenbizonyításnak van helye minden esetben, tehát gyakorlati probléma nem fog felmerülni. Fontos azonban hangsúlyozni, hogy hosszabb távon célszerű arra törekedni, hogy elkerülhetők legyenek a szükségtelenül párhuzamos adattartalmak, vagy amennyiben ilyen párhuzamosság megmarad, akkor tisztázni kell, mely nyilvántartás tekinthető az adott adat vonatkozásában közhitelesnek (pl. a lakcím a személyiadat- és lakcímnyilvántartásban és az ingatlan-nyilvántartásban is megjelent). Megjegyzendő, hogy ezen áttekintés túlmutat a jelen módosítás által elvégzett jogrendszeri felülvizsgálaton, a jövőben elérni kívánt, ebből a szempontból ideálisnak tekinthető állapot elérésére törekvés a jövőben folyamatos célkitűzés a hatósági nyilvántartások szabályanyagának fejlesztésével kapcsolatban.

Összefoglalóan elmondható, hogy a felülvizsgálattal elérni kívánt állapot az volt, hogy a módosítások ne tágítsák ki indokolatlanul a közhiteles hatósági nyilvántartások körét, ugyanakkor e kör feltétlenül tartalmazza a legfontosabb, az ügyfelek jogát, jogos érdekét érintő nyilvántartásokat, ellenkező esetben a jogintézmény diszfunkcionálissá válhatna.

A felülvizsgálat része volt továbbá annak megvizsgálása, hogy a Ket. új 86. § (1b) bekezdésében biztosított, a kötött bizonyítás ágazati kimondására lehetőséget adó szabály kitöltése indokolt-e az adott eljárás vonatkozásában.

A bizonyítékok szabályozása tekintetében a felülvizsgálat során szempont volt, hogy a nyilvántartás minden adatához „párosítható” legyen annak forrása, például sok esetben elegendő az ügyfél adatszolgáltatása, de egyes adatok kapcsán feltétlenül szükséges mellékletek csatolása is. Ez a szempont azért lényeges, mert akkor biztosítható a hatósági nyilvántartás közhitelessége, akkor alkalmas a közbizalmi funkció betöltésére, ha olyan adatokon alapul, melyek hitelessége, bizonyíthatósága biztosított.

II. A kormányablakokban intézhető ügyek bővítéséhez kapcsolódó hatásköri szabályok

A Kormány a Nemzeti Együttműködés Programjában vállalta, hogy helyre fogja állítani a magyar állam tekintélyét, közigazgatási rendszerét az ésszerűség útjára tereli és újra a közjó szolgálatába állítja. A bürokrácia okozta indokolatlan társadalmi terheket határozott lépésekkel mérsékli. A törvény továbbá a Nemzeti Együttműködés Programjának azon célkitűzésének megvalósítását is szolgálja, „(...) hogy Magyarország váljék a kelet-közép-európai régió egyik leginkább vállalkozásbarát országává, olyanná, ahol a vállalkozások működésének állami szabályozása egyszerű és kiszámítható.”

A Kormány célkitűzései között kiemelt célként jelent meg a kormányablakok létrehozása, és az, hogy az ügyfelek minél több ügyet intézhessenek a kormányablakokban.

A kormányablakok létrehozásával a Kormány a „Jó Állam” megteremtésének szándékát reprezentálta. Mindez a jól szervezett és hatékony közigazgatás mellett erősíti a közigazgatásba vetett bizalmat és így az ügyfélbarát közigazgatás alapelvének széleskörű, élethelyzetekhez igazított alkalmazását. Az ügyfelek szempontjából elsődleges célkitűzés az ügyintézés menetének egyszerűsítése, valamint a kormányablakoknál kezelhető és egy helyen intézhető ügykörök folyamatos bővítése.

A kormányablakokban intézhető ügyek bővítése, az ügyintézési szintek minél magasabbra emelésének elérése érdekében szükségessé vált a közigazgatási eljárások kódexében, a Ket. általános hatásköri szabályok beiktatása, biztosítandó ezzel, hogy a kormányablak - törvényben vagy kormányrendeletben - meghatározott ügyekben hatáskörrel és illetékességgel rendelkező hatóságnak minősüljön az ügyfajtára vonatkozó külön jogszabályban kijelölt hatóság mellett, és például ne csak továbbíthassa egy adott ügyben a kérelmet és az egyéb benyújtott iratokat, hanem maga is intézhesse el azt. Kiemelendő ezzel összefüggésben, hogy az eljárási törvény jelen lehetőség biztosításával nem a párhuzamos eljárások körét kívánja bővíteni, csupán egy általános, hatáskört kijelölő szabályt kíván biztosítani a kormányablakok első fokú hatósági eljárásaihoz.

III. A fővárosi és megyei kormányhivatalok egyes szakigazgatási feladatainak, eljárásainak és a mozgóképről szóló törvény módosítása

Módosítások történnek a fővárosi és megyei kormányhivatalok egyes szakigazgatási feladatainak, eljárásainak egyszerűsítése, racionalizálása kapcsán a hatósági ügyintézés hatékonyabb ellátása, fejlesztése, az ügyfélbarát, professzionális közigazgatás kialakítása érdekében. Feladatracionalizálási lépés történik például a bűncselekmények áldozatainak segítéséről és állami kárenyhítésről szóló 2005. évi CXXXV. törvény módosítása kapcsán annak érdekében, hogy a büntetőeljárás befejezéséről döntő szervek minden esetben tájékoztassák az igazságügyi szolgálatot az ügyek eredményéről. Vagy például a villamos energiáról szóló 2007. évi LXXXVI. törvény módosítása alapján a jövőben nem kell építési hatósági engedélyt kérni a kisfeszültségű magánvezeték építéséhez, amennyiben az kizárólag olyan ingatlanon kerülne megépítésre, amelynek tulajdonosa az építéshez hozzájárult. Mindezek eredményeként a módosítás jelentős mértékben megkönnyítheti a megújuló energiahordozók elterjedését a háztartásokban és az önkormányzatoknál egyaránt.

A szabályozás keretében módosul a mozgóképről szóló 2004. évi II. törvény is. A szabályozás az önkormányzati tulajdonban lévő közterületek filmforgatási célú használatával kapcsolatos szabályokat racionalizálja A szabályozás tárgyi hatályába tartoznak a filmforgatáshoz kapcsolódó hatósági eljárások is. Utóbbiak esetén a szabályozás a bejelentési kötelezettséget tenné általánossá, és a hatóságok fokozottabb ellenőrzési tevékenységével számol. A filmforgatási célú közterület-használat és a hozzá kapcsolódó hatósági eljárások racionalizálása érdekében 5 munkanapban kerülne meghatározásra az eljárás hossza, azzal, hogy sürgős eljárásban 2 munkanap alatt is elintézhető lenne a kérelem (mindehhez differenciált eljárási díjak társulnának). Az eljárások során általánossá válna az elektronikus út.

IV. Egyéb módosítások

A közigazgatási eljárásjog fejlesztése érdekében a Ket. módosításra kerül annak meghatározása érdekében is, hogy mely esetekben lehet biztosítani a telefonon történő érdemi ügyintézést a hatóság és az ügyfél között akkor, amikor az ügyfél kezdeményez kommunikációt a hatósággal, biztosítandó e szabályozással az ügyfélbarát közigazgatás továbbfejlesztését, a közigazgatás ügyfélbarát jellegének erősítését, továbbá az eljárások gyorsítását.

A Ket. a módosítás következtében - meghatározott eljárási cselekmények vonatkozásában - lehetővé teszi a telefonon történő ügyintézést, kapcsolattartást, azonban erről nem generálisan, általános jelleggel rendelkezik, hanem az ágazati jogszabálynak kell kitöltenie a törvényi kereteket. Ennek kapcsán azonosításra kerültek olyan ügyféli eljárási cselekmények, amelyek vonatkozásában szintén értelmezhető, alkalmazható a telefonon keresztüli kapcsolattartás, így a módosítás következtében lehetővé válik például a hiánypótlás, az adatváltozás-bejelentés telefonon történő teljesítése.

Kiemelendő ezzel összefüggésben, hogy a Ket. új keretszabályai sehol nem engedik meg, hogy az ágazati jogszabály kizárólagossá tegye a telefonon történő kapcsolattartást, azt mindig csak opcionális lehetőségként írhatja elő, biztosítandó ezzel az ügyféli érdekek védelmét.

A szabályozás az azonosításra alkalmasság mellett minden esetben előírja feltételként a telefonon való kapcsolattartás vonatkozásában, hogy azt „az információ megőrzését biztosító módon történő rögzítésével” kell lefolytatni - e szövegezés a Ket. 28/A. § (7) bekezdésére tekintettel teremeti meg a Ket. terminológiai összhangját.

Szükséges Ket. módosítása az Egyenlő Bánásmód Hatóság eljárásának részletes szabályaira vonatkozó, jelenleg a Ket.-ben, illetve kormányrendeleti szinten található rendelkezéseknek az egyenlő bánásmódról és az esélyegyenlőség előmozdításáról szóló 2003. évi CXXV. törvénybe való áthelyezése érdekében is. A törvényi szabályozási szint arra tekintettel szükséges, hogy az Egyenlő Bánásmód Hatóság autonóm államigazgatási szerv, így az eljárásával kapcsolatos kérdéseket törvényben kell szabályozni.

A módosítással lehetővé válik, hogy a mozgásában korlátozott személyek részére rendszeresített parkolási igazolvány kiadható legyen meghatározott körben említett/ nevesített szervezetek, intézmények részére is, amelyekről külön rendelkezéseket kell a törvényben megjelentetni. Szükséges továbbá a 2013. év elejével hatályba lépett rendelkezések kisebb mértékű korrekciója a végrehajtás egységességének elősegítése érdekében, amelyek technikai pontosításokként jelennek meg az előterjesztés első mellékletében.

-----STARTING---POINT---RESZLETES---

Az 1-15. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 16. §-hoz

A törvény egyértelműen rendezi a Magyar Igazságügyi Szakértői Kamara (a továbbiakban: MISZK) és a területi kamarák státuszát, feladatait. Egyértelművé teszi, hogy mindkét szerv köztestület (ezáltal jogi személy), a MISZK-et a területi kamarák alkotják. A törvény alapján az országos képviselet kifejezetten a MISZK feladata, a területi kamara saját illetékességi területén rendelkezik képviseleti jogkörrel.

Az igazságügyi szakértőkkel szemben indított etikai eljárásokkal összefüggésben elöljáróban fontos felhívni a figyelmet arra, hogy hasonlóan a közjegyzői, bírói, végrehajtói és egyéb - pl. közszolgálati tisztviselői jogviszonnyal kapcsolatos - fegyelmi eljárásokhoz, azok kizárólag az etikai vétség elkövetésével alaposan gyanúsítható személy és azon szervezet közötti jogviszonyt érintik, amely szervezetnek (köztestületnek) az adott személy tagja vagy amely őt alkalmazza. Következésképpen az etikai eljárás célja nem harmadik személyekkel szemben elkövetett jogsértések reparációja, mivel más jogviszony képezi az alapját: az etikai eljárásnak nem az eljárás alá vont személy és a harmadik személy közötti jogviszonyra irányadó szabályok, hanem az eljárás alá vont személy által gyakorolt hivatásrendre előírt szakmai, etikai szabályok megsértése a tárgya.

Mindezekkel szemben gyakorlati tapasztalatok szerint az igazságügyi szakértők ellen többnyire a pervesztes vagy pervesztésre álló felek kezdeményeznek etikai eljárást annak reményében, hogy az etikai eljárást lefolytató kamara az eljárás végén megállapítja a szakértő szakmai mulasztását és ez kihatással lehet a peres ügy újratárgyalhatóságára, azzal kapcsolatos perújítás kezdeményezésére.

Fontos hangsúlyozni, hogy a bíróságok függetlensége, valamint az igazságszolgáltatás eljárásrendjének fenntartása érdekében elengedhetetlen, hogy a bíróság jogerős döntésében elfogadott szakvéleményt (és ezáltal magát a bírósági döntést) egy a bíróságtól független szerv ne bírálhassa felül, ne alkothasson róla véleményt, hiszen a kamara ilyen ügyekben már a bírói döntés megalapozottságát veszélyeztetné.

Aggályos lehet az, hogy az etikai tanácsok által hozott határozatok - ha bírósági felülvizsgálat nem történik - jogerőre emelkednek, azok módosítására, visszavonására az igazságügyi szakértői kamaráról szóló 1995. évi CXIV. törvény nem ad lehetőséget. Mivel az ügy nem hatósági ügy, így felügyeleti intézkedésre sincs mód. Így törvényességi felügyeleti intézkedés esetén hiába értene a kamara egyet a Minisztérium javaslatával, törvényes lehetősége nincs a határozata módosítására vagy visszavonására.

Mindezen érvek alapján a törvény a következőkben módosítja az etikai eljárások menetét:

a) Egyértelműen biztosítja, hogy a kamara nem vizsgálhatja szakmai szempontból azt a szakvéleményt, amelyet a bíróság jogerős ítéletének meghozatala során elfogadott.

b) A törvény növeli az Etikai Bizottság (a továbbiakban: EB) elnökének szerepét: az EB elnöke a jövőben az etikai tanács kijelölése nélkül elutasíthatja azon kérelmeket, amelyekből egyértelműen kizárható az etikai vétség ténye, vagy amely cselekmények elévültek, vagy azokat a kamara a fenti okból nem vizsgálhatja.

c) Az etikai tanács összetételével szemben a kamara elnöke is élhet kizárási indítvánnyal.

d) Jogszabály-, alapszabály vagy kamarai határozat megsértése esetén a kamara jogerős döntéseit módosíthatja vagy visszavonhatja.

e) Meghatározásra kerül egyes részcselekmények elvégzésének határideje.

f) A jövőben az etikai büntetések nyilvántartását a területi kamara vezeti.

g) Három etikai vétség elkövetése esetén a kamara kizárja tagjai közül a szakértőt, ami a névjegyzékből való törléséhez vezet.

A 17-21. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 22. §-hoz

A módosítás célja, hogy a Gazdasági Versenyhivatal (a továbbiakban: GVH) vizsgálóinak besorolási szabályai mielőbb egyszerűsödjenek és a módosítás révén a GVH működéséhez szervezeti és személyi állományához igazodó szükséges eltéréseken túl ne térjen el feleslegesen a közszolgálati tisztviselőkről szóló 2011. évi CXCIX. törvény (a továbbiakban: Kttv.) rendelkezéseitől, nehezítve sok esetben a megfelelő új munkatársak felvételét.

A GVH állományának több mint felét jelenleg a 26-35 év közötti korosztály teszi ki, míg a nagy szakmai tapasztalattal bíró 40-50 év közötti középkorosztályt csak az állomány 9,6%-a képviseli a szervezetben. A hatékony szakmai munka fenntartása érdekében szükséges a nagy szakmai tapasztalattal rendelkező középkorosztály szervezethez vonzása, illetve megtartása, amely törekvést a vizsgálókra vonatkozóan jelenleg a tisztességtelen piaci magatartás és a versenykorlátozás tilalmáról szóló 1996. évi LVII. törvényben rögzített - módosítani javasolt - besorolási szabályok nem támogatják azáltal, hogy vizsgáló gyakornoki besorolás kötelező jelenleg akkor is, ha a nagy szakmai tudással és munkatapasztalattal, adott esetben tudományos fokozattal rendelkező nem pályakezdő munkatársak kívánnának a GVH-nál közszolgálati jogviszonyt létesíteni. Ezért az érintett szabályok megváltoztatása indokolt úgy, hogy a vizsgáló gyakornoki besorolásba csak a valóban pályakezdő vizsgálók kerüljenek. Szintén e célt szolgálná az a módosítás, amely révén egyértelmű lenne, hogy vizsgálói besorolás ne csak vizsgálói gyakornokként korábban a GVH-nál foglalkoztatott személyek számára legyen lehetséges, hanem adott esetben máshol megfelelő szakmai gyakorlatot szerzett tapasztalt szakemberek is besorolhatóak legyenek vizsgálóként (természetesen a Kttv. háttérszabályainak megfelelő figyelembevételével).

A 23-26. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 27. §-hoz

A veszélyes áruk szállítása terén, mind a közúti, vasúti és vízi szállítások esetén jellemző probléma, hogy ellenőrzésre jelenleg csak az eljáró szerv illetékességi területének határáig van lehetősége a katasztrófavédelmi hatóságnak, így az ellenőrző szerv a megkezdett eljárást az illetékességi területén kívül nem tudja jogszerűen befejezni. Az elsőfokú hatósági jogkörnek a hivatásos katasztrófavédelmi szerv helyi szervéhez történő telepítését indokolja az ellenőrzések nagy száma, az ellenőrizni kívánt közlekedési hálózat és telephelyek területi megoszlása. A hatáskörök átcsoportosításával a veszélyes áru szállítás hatósági felügyelet alatt tartása hatékonyabbá válik, enyhül a hatóság ügyterhe, amely elősegíti az ügyintézési határidő betartását.

A 28-31. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 32. §-hoz

Az ügyvédekről szóló 1998. évi XI. törvény hatályos szövege értelmében az ügyvédi fegyelmi eljárás tárgyalása nyilvános. Figyelemmel arra, hogy a fegyelmi eljárás során ügyvédi titok, valamint személyes adatok is az eljárás anyagának részletei, nem indokolt a nyilvánosság fenntartása. Hasonlóan a többi fegyelmi és etikai tárgyaláshoz, a nyilvánosság kizárása indokolt.

Az igazságügyi szakértői kamarai szabályozáshoz hasonlóan az ügyvédi fegyelmi eljárások tekintetében is lehetőséget kap a kamara arra, hogy jogszabály-, alapszabály vagy kamarai határozat megsértése esetén jogerős döntéseit módosíthassa vagy visszavonhassa.

A 33-36. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 37. §-hoz

A rendelkezés egyrészt a közhitelesként megállapított hatósági nyilvántartásra vonatkozó szabályt tartalmazza. Másrészt a jelenleg is meglévő parkolási igazolvány nyilvántartást fogalmi meghatározás tekintetében pontosítani szükséges a kiadható igazolványok adattartalmának változása miatt. A parkolási igazolvány nyilvántartás adattartalmát ki kell bővíteni azon nem magánszemélyi körrel, amelyek részére az igazolvány kiadására a végrehajtási rendeletek alapján lehetőség nyílik. Az előterjesztés tárgyához szorosan nem kapcsolódó, de a közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) gyakorlati alkalmazása során problémát jelentő egyes rendelkezések pontosítása is szükségessé válik, annak érdekében, hogy a vámhatóság és a települési önkormányzat jegyzőjének hatáskörébe tartozó adatigénylések körét ki kell terjeszteni az általuk lefolytatott eljárások zavartalan lebonyolítása érdekében.

A Kknyt. 19. § (1) bekezdés e) pont ea) alpontjának, valamint g) pontjának 2012. december 31. napjáig hatályos szövege szerint a nyilvántartásból a települési önkormányzat jegyzője, gépjármű-adóztatási feladatok ellátásához, továbbá a vámhatóság a vámigazgatási eljáráshoz igényelhette a Kknyt. törvény 9. §-ában meghatározott adatokat.

A Kknyt. jelenleg hatályos 19. § (1) bekezdés e) pont ea) alpontjának, valamint a g) pontjának a szövegét - amely szerint a jegyző, valamint a vámhatóság a korábbi, Kknyt. 9. §-ában meghatározott adatok helyett, azokhoz képest már csak egy szűkített adatkört kaphat meg a nyilvántartásból - a Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvény 54. § (12) bekezdése állapította meg, 2013. január 1-jei hatállyal.

A jelen módosítás célja a Kknyt. hivatkozott rendelkezései tekintetében a 2012. december 31-ei állapotnak a helyreállítása annak érdekében, hogy a jegyző és a vámhatóság a Kknyt.-ben nevesített feladatai ellátásához ismételten a Kknyt. 9. §-ában meghatározott, valamennyi adatot igényelhesse.

A Kknyt. 24. § (1) és (2) bekezdése módosításának célja az, hogy a törvény a nyilvántartásból adatot igénylők tekintetében egyértelműen különbséget tegyen a Kknyt. 19. §-ában nevesített adatigénylők és a Kknyt. 21. § a) pontja szerinti kérelmezők között.

A 38. §-hoz

A víziközlekedésről szóló 2000. évi XLII. törvény 50. §-a rendelkezik arról, hogy révkalauzi tevékenységet csak az a személy láthat el, akit a hajózási hatóság révkalauzként nyilvántartásba vett. A révkalauz a hajó vezetőjét a hajó vezetésében segítő, helyismerettel (vonalismerettel) rendelkező személy. Azokon a víziutakon, ahol speciális vonalismeretek megléte szükséges, a hajóvezetőknek a vonalismereteket tanúsító vonalvizsga-bizonyítvánnyal is rendelkezniük kell, így az úszólétesítmények vezetői nem vesznek igénybe révkalauzokat. A révkalauz-intézmény gyakorlatban ezért nem létezik, a nyilvántartás üres. A vonatkozó szabályozás hatályban tartása nem indokolt.

A 39-46. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 47. §-hoz

Az egyenlő bánásmódról és az esélyegyenlőség előmozdításáról szóló 2003. évi CXXV. törvény (a továbbiakban: Ebktv.) 33. § (2) bekezdése értelmében az Egyenlő Bánásmód Hatóság (a továbbiakban: EBH) 2012. január 1-jétől autonóm államigazgatási szervnek minősül. Erre tekintettel az EBH szervezetének, működésének, illetve eljárásának szabályozása kizárólag törvényben történhet. Mivel az eljárási szabályok egy részét a jelenleg hatályos szabályozás szerint az Egyenlő Bánásmód Hatóságról és eljárásának részletes szabályairól szóló 362/2004. (XII. 26.) Korm. rendelet (a továbbiakban: EbKr.) tartalmazza, a fenti jogforrási szintre irányuló követelmény nem teljesül. Emellett az EbKr. egyes rendelkezései párhuzamosak vagy ellentétesek is a Ket., illetve az Ebktv. szabályaival. Mindezek alapján szükségessé vált az EbKr.-ben foglalt előírások törvényi szintre emelése, és az EbKr. hatályon kívül helyezése. Ez alapvetően úgy lenne megvalósítható, hogy az EBH-ra vonatkozó anyagi jogi szabályokat az Ebktv., az eljárásjogi szabályokat pedig a Ket. tartalmazza. Mindez azonban felvetette, hogy szükséges-e a továbbiakban is fenntartani azt a szabályozási megoldást, hogy az anyagi és az eljárásjogi szabályokat külön törvények szabályozzák.

A közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények, valamint a miniszteri hatósági hatáskörök felülvizsgálatával összefüggő egyes törvények módosításáról szóló 2011. évi CLXXIV. törvény - 2012. február 1-jével - kiegészítette a Ket.-et egy új X/A. Fejezettel, mely az egyenlő bánásmód követelményének megsértése esetén követendő eljárásokra vonatkozó - az általános hatósági eljárásokra vonatkozó rendelkezésekhez képest - speciális szabályait állapította meg. E szabályokat a módosítás hatályba lépéséig az egyenlő bánásmódról és az Ebktv. tartalmazta.

A fenti megfontolások alapján az „eredeti állapot” kerül helyreállításra, így - a jogrendszer egységességének és a jogi szabályozás átláthatóságának biztosítása érdekében - az egyenlő bánásmód követelményével összefüggő minden szabály az Ebktv.-be kerül, ezzel párhuzamosan a Ket. vonatkozó rendelkezései hatályon kívül helyezésre kerülnek.

A 48-50. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

Az 51. §-hoz

A mozgóképről szóló 2004. évi II. törvény (a továbbiakban: Mktv.) módosítása a filmterjesztés fogalmának pontosítására irányul annak érdekében, hogy a filmterjesztés fogalmának a szerzői jogi törvényben meghatározott felhasználásokkal összhangban legyen.

A továbbiakban az „art” besorolású mozik, valamint az „art” besorolású filmalkotások terjesztésének támogatására a kultúráért felelős miniszter által miniszteri rendeletben megalkotandó szabályok helyett - az egyszerűbb és gyorsabb eljárás biztosítása érdekében - az Mktv.-nek a közvetlen támogatások elosztására vonatkozó szabályait kell alkalmazni.

Kezeli azt a hiányosságot is, amely a filmalkotások kiskorúak védelme érdekében történő besorolási eljárásra irányuló kérelemnek esetében fennáll, ugyanis a jelenleg hatályos jogszabályok alapján nem kötelező tartalmi eleme a filmalkotás játékidejének megjelölése. Ahhoz, hogy a Hivatal ellenőrzési tevékenysége során megbizonyosodhasson, hogy az ellenőrzött mozielőzetes, valamint a feltüntetett korhatár megjelölés megegyezik a hatóság döntésében foglaltakkal, szükséges a módosítás.

A támogatási igazolásokra vonatkozó szabályok pontosítására is törekszik úgy, hogy megjelöli a kérelmek elbíráláshoz ténylegesen szükséges dokumentumokat. A közvetett támogatásokból a Magyar Nemzeti Filmalap 2,5%-os adminisztrációs díjat jogosult levonni, valamint a letéti számla keretösszegét módosítja.

Filmforgatási célú közterület-használatnak minősül a közterület használata akkor is, ha az csak a filmforgatáshoz kapcsolódó technikai jellegű tevékenységhez, illetve parkoláshoz szükséges.

A szabályozás általánosan 5 munkanapos objektív határidőt ír elő, emellett bevezeti a sürgős eljárást 2 munkanapos objektív határidővel. A határidők naptári napokban is meghatározhatók, de a nagyon rövid eljárási határidőre, eljárási részhatáridőkre tekintettel ebben az esetben a hétvégék nehezen kezelhetők. Az objektív eljárási határidők célja, hogy a filmforgatás a tervezett időben biztosan megkezdhető legyen. Az 5 munkanapos eljárási határidő esetén az origo szerepet játszó fővárosi és megyei kormányhivatal az eddigi 3000 Ft általános illeték helyett 5000 Ft saját bevételt képező igazgatási szolgáltatási díjat kapna, sürgős eljárás esetében pedig 50 000 Ft igazgatási szolgáltatási díj kerülne bevezetésre. A hatósági eljárásokban közreműködő hatóságok esetén a számukra eredetileg járó illeték, igazgatási szolgáltatási díj másfélszerese, sürgős eljárás esetén - a fenti arány figyelembevételével - tizenötszöröse járna.

Az ügyintézés gyorsasága érekében nem engedhető meg a döntések, illetve a közbenső irományok közlésével járó felesleges időveszteség, emiatt előírásra kerülne, hogy a szabályozás szerinti eljárások során a kérelmező, a fővárosi és megyei kormányhivatal, a települési önkormányzat, a filmforgatással érintett hatóságok, szakhatóságok, továbbá az egyéb érintett intézmények elektronikus úton tartanak kapcsolatot egymással.

A közterület-használat feltételeit a települési önkormányzatnak kell rendeletében meghatároznia, amely alapján a fővárosi és megyei kormányhivatal nagyon gyorsan képes lesz elkészíteni a hatósági szerződés tervezetét, mint egyfajta sablonszerződést.

Szabályozásra kerülnek a „vis maior” események esetére vonatkozó külön feltételek is, mivel előfordul, hogy a már hatósági szerződésben rögzített forgatást pl. rossz idő miatt kell lemondani. Az ezekre vonatkozó részletfeltételeket a települési önkormányzatok rendelete tartalmazza majd.

Az 52-54. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

Az 55. §-hoz

Az 55. § (9), (12) és (17) bekezdéséhez: a Ket. módosítását az indokolja, hogy egyrészt szükséges egyértelművé tenni azt a szabályt, mely szerint senki sem hivatkozhat arra, hogy a hatósági nyilvántartásba bejegyzett adatot nem ismeri. Ebben a mondatban a „senki” szó jogalkalmazói szempontból bizonytalanságra adhat okot, mivel előfordulhat, hogy a nyilvántartás egyes adatai bizonyos személyeknek eleve nem nyilvánosak, és így az adat nem ismerésére való hivatkozás e személyek által életszerű lehet. Annak ellenére indokolt lehet ez a pontosítás, hogy a Ket. rendelkezéseinek átfogó értelmezésével elvileg az is megállapítható, hogy a „senki sem hivatkozhat arra” szabály nem feltétlenül jelenti azt, hogy a közhiteles nyilvántartás mindenki számára nyilvános, és ahhoz bárki hozzáférhet. A „senki” ebben a rendszertani megfogalmazásban tehát arra utal, hogy senki olyan személy, akire az adott ágazati eljárási szabályok vonatkoznak, aki az adott ügyben, eljárásban ügyfél lehet, akinek jogai vagy kötelezettségei szempontjából releváns lehet az adat megismerése (tehát például aki az adatot vagy adatigénylés útján, vagy a nyilvántartásba való külön hatósági közreműködést nem igénylő betekintéssel ismeri meg - utóbbira példa az interneten közzétett nyilvántartás).

A Ket. módosítását másrészt az indokolja, hogy a Ket. 2013. július 1-jén hatályba lépő, a közhiteles hatósági nyilvántartásokkal kapcsolatos módosítása alapján a jogrendszerben található, közhitelesnek minősített hatósági nyilvántartások felülvizsgálata során nyilvánvalóvá vált, hogy a nyilvántartásba vételhez alkalmazható bizonyítási eszközök meghatározására nem elég pusztán a törvényi és a kormányrendeleti szintet fenntartani. Az egyes nyilvántartásokra vonatkozó bizonyos szabályok sokszor miniszteri rendeleti szinten találhatók meg, így sok esetben indokolatlan és aránytalan jogalkotási szükségletet jelentett volna minden ilyen bizonyítási szabály legalább kormányrendeleti szinten való elhelyezése.

Az 55. § (1)-(8), (10)-(11), (13)-(16) és (18)-(21) bekezdéséhez: a módosítás következtében a Ket. 17. § (5) bekezdése, illetve 17/A. § (2) bekezdése akként módosul, hogy az ügyfél személyes adatainak és különleges adatainak továbbításához telefonon is megadhatja a hozzájárulását, amennyiben rendelkezésre állnak az ügyfél azonosításához szükséges, az információ megőrzését biztosító rögzítés lehetőségei. A Ket. 19. § új (1a) bekezdése megteremti a kormányablakok önálló hatóságként történő megjelenésének lehetőségét. Ennek értelmében a kormányablak első fokú hatóságnak minősül - törvényben vagy kormányrendeletben - meghatározott ügyekben az ügyre vonatkozó külön jogszabályban meghatározott egyéb hatóság mellett. Fontos rámutatni, hogy jelen szabály nem bővíti a párhuzamos eljárások kialakulása lehetőségének körét, mivel az csupán egy általános, hatáskör-telepítést szolgáló rendelkezés kíván lenni. Az eljárási kódex szabályai egyébként is megfelelő rendezést nyújtanak az esetlegesen kialakuló hatásköri ütközések vonatkozásában. A Ket. 28/C. § (1) bekezdésének módosításával a jövőben az ügyfél az eljárási törvényben meghatározott, bármely kapcsolattartási forma útján jogosult lesz időpontfoglalásra, mely szabálytól bármely ágazati jogszabály eltérhet, amennyiben az adott ágazat sajátosságai indokolttá teszik. A Ket. hatályos 34. § (2) bekezdése már most is lehetővé teszi a kérelemnek telefonon történő előterjesztését életveszély, vagy súlyos kárral fenyegető helyzet esetén.

Ezzel összefüggésben fontos rámutatni arra, hogy a Ket. 28/A. § (7) bekezdése jelenleg is lehetővé teszi külön jogszabálynak, hogy meghatározzon olyan cselekményeket, melyek vonatkozásában a hatóság és az ügyfél bármely - a Ket.-ben meghatározott - formában tarthatnak kapcsolatot. E szabály azonban nem követeli meg az ügyfél, egyéb érintett azonosíthatóságát. A Ket. 28/A. § (7) bekezdését a jelen módosítás változtatások nélkül meghagyta annak érdekében, hogy az ágazati jogalkotónak továbbra is legyen lehetősége az ott adott keretek kitöltésére - tehát a Ket. szerint az azonosíthatóság feltételének teljesülése nélkül is elképzelhető olyan ágazati érdek, mely az életveszéllyel vagy súlyos kárral fenyegető helyzet esetén túlmenően is indokolhatja a Ket. kapcsolattartásra vonatkozó szabályainak újraértelmezését. Fentiekre figyelemmel, a Ket. 34. § új (2a) bekezdésének beiktatására azért volt szükség, mivel a Ket. hatályos 34. § (2) bekezdéséből olyan értelmezés is levezethető volt, amely szerint a Ket. 34. § (2) bekezdése a Ket. 28/A. § (7) bekezdésének egy, a kérelem telefonon való előterjesztése tekintetében szabályozott szűkítő értelmezését tartalmazza.

Tekintettel a Ket. 34. § (5) bekezdésére, az előbb említett - generálisnak is tekinthető - szabály beiktatásával minden, az eljárási kódexben nevesített kérelem esetén lehetőség nyílik azok telefonon keresztül történő előterjesztésére. A Ket. 37. § új (3a) bekezdésének beiktatásával lehetővé válik, hogy - amennyiben ez a hiányzó adatok tekintetében értelmezhető - az ügyfél a hiánypótlási felhívásnak telefonon keresztül tegyen eleget. Nyilvánvaló ugyanis, hogy telefonon nincs lehetőség például dokumentumok csatolására. A rendelkezés értelmében az értesítés a jövőben szóban (személyesen vagy telefonon) is megtehető. A Ket. 51. § (7) bekezdése értelmében az ügyfél nyilatkozatot tehet, továbbá adatot szolgáltathat, illetve a nyilatkozattételt és az adatszolgáltatást meg is tagadhatja telefonon, a törvényben meghatározott garanciális feltételek megléte esetén. Szintén lehetővé válik - a Ket. 99. § új (3) bekezdésének beiktatásával - a fellebbezésről való lemondó nyilatkozat telefonon történő megtétele. A módosítás ugyanakkor - garanciális okokból - kizárja a fellebbezési kérelemnek telefonon történő előterjesztését. Ezen szabály tehát kivételi kört határoz meg a Ket. 34. § új (2a) bekezdésének érvényesülése alól. A telefonon történő érdemi ügyintézés lehetőségének megteremtése érdekében módosulnak az ügyintézési rendelkezés szabályai is. A Ket. 162. § (1) bekezdésének módosításával előírásra kerül, hogy - ha törvény eltérően nem rendelkezik - a hatóság köteles az ügyfél ügyintézési rendelkezését az elektronikus kapcsolattartás (beleértve a hangkapcsolatot biztosító elektronikus utat és a telefont) során figyelembe venni. A Ket. 19. § (1a) bekezdésében szereplő, általános hatáskör-telepítést tartalmazó szabályhoz tartozó felhatalmazó rendelkezés.

Az 56. §-hoz

A Ket. 44. § (1a) bekezdésének megfelelően az igazságügyi szakértői névjegyzéket vezető hatóság azon ügyekben, ahol a tényállás egyértelmű, és pozitív döntés várható, az eljárás gyorsítása, az ügyfelek érdekeinek védelme érdekében mellőzheti a szakhatóság felkérését.

Az igazságügyi szakértő megalapozatlan szakvéleménye gyakran az eljárás elhúzódásához, felesleges költségekhez vezet. A törvény alapján ilyen szakvélemények esetén a kirendelő jelzéssel él az igazságügyi szakértői névjegyzéket vezető hatóság felé. Amennyiben a szakértő öt ilyen jelzést gyűjt össze, úgy törölni kell a névjegyzékből és csak öt év elteltével vehető vissza.

Az 57-58. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

Az 59. §-hoz

Szükséges a bűncselekmények áldozatainak segítéséről és állami kárenyhítésről szóló 2005. évi CXXXV. törvény olyan jellegű módosítása, amely pontosan meghatározza a büntetőeljárás befejezéséről döntő szervek tájékoztatásának tartalmi elemeit. A gyakorlatban a büntetőügyben eljáró szervek nem minden esetben tájékoztatják a szolgálatot az - igazolással érintett - ügy eredményéről. Az eredeti jogalkotói szándék érvényesülését elősegítheti a fenti megoldás.

A 60-66. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 67. §-hoz

A módosítás értelmében nem lenne szükség építési hatósági engedélyt kérni a kisfeszültségű magánvezeték építéséhez, amennyiben az kizárólag olyan ingatlanon kerülne megépítésre, amelynek tulajdonosa az építéshez hozzájárult. A módosítás jelentős mértékben megkönnyítheti a megújuló energiahordozók elterjedését a háztartásokban és az önkormányzatoknál egyaránt.

A 68-90. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 91. §-hoz

Az egyik rendelkezés az egyes közhitelesként megállapított hatósági nyilvántartásokra vonatkozó szabályokat tartalmazza. Az erdőről, az erdő védelméről és az erdőgazdálkodásról szóló 2009. évi XXXVII. törvény 67. § szerinti módosítása következtében szükséges megteremteni az erdőről, az erdő védelméről és az erdőgazdálkodásról szóló 2009. évi XXXVII. törvény és az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény közötti koherenciát. Tekintettel arra, hogy a módosítás következtében nem minden erdészeti szakszemélyzet és jogosult erdészeti szakszemélyzet lesz jogosult rendészeti feladat ellátására, így szükséges egy átmeneti rendelkezés beiktatás az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvénybe annak érdekében, hogy az erdészeti szakszemélyzet és a jogosult erdészeti szakszemélyzet részére kiadott szolgálati igazolványt és jelvényt vissza kell vonni.

A 92-94. §-hoz

A rendelkezések az egyes közhitelesként megállapított hatósági nyilvántartásokra vonatkozó szabályokat tartalmazzák.

A 95. §-hoz

A Magyarország címerének és zászlajának használatáról, valamint állami kitüntetéseiről szóló 2011. évi CCII. törvény 6. §-a a következőket rögzíti: „A nemzeti ünnepeken Magyarország lobogóját (a továbbiakban: lobogó) ünnepélyes keretek között, katonai tiszteletadással az Országház előtt fel kell vonni.” A lobogó felvonására e feltételek megtartásával a Kossuth tér rekonstrukciójára tekintettel nincs lehetőség a következő nemzeti ünnepeken. Emiatt indokolt és halaszthatatlan olyan eljárási szabály rögzítése, amely szerint, ha a lobogó felvonásának feltételei az Országház előtt nem állnak rendelkezésre, akkor a lobogót nem kell felvonni.

A 96. §-hoz

A rendelkezés az egyes közhitelesként megállapított hatósági nyilvántartásokra vonatkozó szabályokat tartalmazza.

-----STARTING---POINT---VEGE---

A 97-101. §-hoz

A §-ok a záró rendelkezéseket tartalmazzák. A fővárosi és megyei kormányhivatalok működésével összefüggő törvények, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények módosításáról szóló 2012. évi CCX. törvény a Ket. közhiteles hatósági nyilvántartásokra vonatkozó szabályait 2013. július 1-jén lépteti hatályba. Ennek megfelelően a törvény ezzel összefüggő rendelkezéseit is ugyanakkor kell hatályba léptetni.