2015. évi CXCV. törvény indokolása

az árubemutatóval egybekötött termékértékesítés során a fogyasztók védelme érdekében szükséges egyes törvények módosításáról

-----STARTING---POINT---ALTALANOS--- 

Az árubemutatóval egybekötött termékértékesítési tevékenység a hagyományostól eltérő kereskedelmi formák egyike, ahol az ügyletkötés természetéből adódóan a fogyasztók fokozott védelmet igényelnek.

A vállalkozások a legtöbb esetben magányos időseket céloznak meg, szerveznek részükre programokat, akik ezért úgy érzik, hogy cserébe „hálával” tartoznak és olyan magas áron kínált termékeket vásárolnak meg, amelyekre valójában nincs is szükségük.

Az ilyen módon értékesített termékek kifizetése - önerő hiányában - sok esetben súlyos anyagi terhet, drága hitelek felvételét jelenti az érintett családok részére, negatív következményei hosszú éveken át érzetethetik hatásukat.

Kiemelendő, hogy a lakóhelytől távol szervezett utazással egybekötött termékbemutatókon a fogyasztók jelzései alapján olyan légkör tapasztalható, hogy vásárlás nélkül a hazajutás is bizonytalannak tűnik.

Számtalan példát hallhatunk - akár a közvetlen környezetünkből, akár a sajtóból - többszázezer forintos gyógyító „csodalámpáról”, gyógyhatásúnak mondott ágyneműgarnitúráról, „extra” tulajdonságokkal rendelkező takarítógépekről. Ezeket a termékeket az erre „berendezkedett” vállalkozások a fentiek alapján kifejezetten koruk, hiszékenységük, egészségi állapotuk miatt kiszolgáltatott, ezáltal megtéveszthető fogyasztók részére, sok esetben tisztességtelen kereskedelmi gyakorlatok alkalmazásával kívánják értékesíteni.

Valójában az említett bemutatókon értékesített termékek jelentős része nem rendelkezik azokkal az előnyös tulajdonságokkal, melyekre a vállalkozások az esetek többségében megtévesztő módon hívják fel a fogyasztók figyelmét.

Az is tapasztalható, hogy ezek a termékek a hagyományos kereskedelmi forgalomban kapható hasonló jellegű árukhoz képest jelentős mértékben túlárazottak.

Egyértelműen megállapítható, hogy a cégek csak az értékesítésről szóló szerződés megkötéséig és a termék átadásáig készségesek, ezután a fogyasztók részére már elérhetetlenné válnak. Különösen igaz ez az általuk közvetített hitelekre, mert esetleges nemfizetés esetén a fogyasztók már egy-egy pénzügyi intézménnyel állnak szemben.

Mindezen indokok alapján nem tűr halasztást a fogyasztóknak a koruk, hiszékenységük, szellemi vagy fizikai fogyatkozásuk miatt különösen kiszolgáltatott, egyértelműen azonosítható csoportjához tartozó fogyasztók védelme érekében szükséges törvények módosítása.

-----STARTING---POINT---RESZLETES---

Az 1. §-hoz

A Kertv. módosításával meghatározásra kerül az árubemutatóval egybekötött termékértékesítés és beépítésre kerül a fogyasztóvédelemről szóló 1997. évi CLV. törvényben szereplő fogyasztó fogalom.

A 2. §-hoz

A fogyasztói beadványok jelentős része arra vonatkozik, hogy a szerződéskötést követően a cégek elérhetetlenné válnak. E problémának elejét lehet venni azzal, hogy az árubemutatóval egybekötött termékértékesítést folytató vállalkozások ügyfélszolgálatot kötelesek fenntartani, továbbá a telefonos elérhetőséget is biztosítaniuk kell. A fentiek eredményeként alapján nem tudnánk a cégek eltűnni és fogyasztók a gyakorlatban is élni tudnának pl. az elállási jogukkal.

Az ügyfélszolgálatot az árubemutatóval egybekötött termékértékesítés helye szerinti megyeszékhelyen és az árubemutatóval egybekötött termékértékesítés helyén, az árubemutató időtartama alatt is kell biztosítani. A fogyasztók érdekeinek védelmét, az ügyfélszolgálati irodák elérhetőségét elősegíti ügyfélszolgálati iroda működtetése azon a megyeszékhelyen is, amely megyéhez tartozó településen a fogyasztó a szervezett utaztatáshoz, rendezvényhez csatlakozott. Továbbá rögzítésre került, hogy az ügyfélszolgálatnak munkanapokon milyen időpontokban kell rendelkezésre állania. A módosítás alapján a telefonos ügyfélszolgálatokra irányadó, az 5 percen belüli előhangos bejelentkezés kötelezettsége is előírásra kerül.

A lakóhelytől távol szervezett utazással egybekötött termékbemutatókon a fogyasztók jelzései alapján olyan légkör tapasztalható, hogy vásárlás nélkül a hazajutás is bizonytalannak tűnik.

Mindezért szükséges e kereskedői kör kifejezett kötelezése, hogy azonos feltételekkel biztosítsák a vevőjelöltek visszajutását a kiindulási helyre, függetlenül attól, hogy vásárolnak-e vagy sem.

A 3. §-hoz

Az ügyfélszolgálati előírások betartását a fogyasztóvédelmi hatóság ellenőrzi.

A 4. §-hoz

A kereskedelemről szóló 2005. évi CLXIV. törvény módosítását is ki kell egészíteni előzetes bejelentési záradékkal a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelvnek való megfelelés miatt.

Az 5. §-hoz

A rendelkezés megkerülésének megelőzése érdekében a tilalom tartalmazza az ajándék mellett az árengedmény, kedvezmény, vagyoni előny és más juttatás reklámjára vonatkozó kitételt. A reklám alapvető célja az adott termék vagy szolgáltatás iránti érdeklődés felkeltése. A gyakorlati tapasztalatok alapján általánosságban elmondható, hogy az árubemutatók - különösen az idősebb korosztály körében - továbbra is rendkívül népszerűek. Elsősorban az ajándékok ígérete, valamint a különböző programok (pl. ingyenes szűrővizsgálat) teszik igen vonzóvá számukra ezeket az előadásokat. Számos esetben előfordul, hogy az árubemutatót szervező cégek hirdetéseikben a fogyasztókat apró ajándékok ígéretével csábítják az előadásokra, illetve a helyszínen nyereménysorsolásokat tartanak, továbbá megjelentek a fogyasztókhoz eljuttatott különböző rejtvényszelvények, amelyek a helyes megfejtők közötti ajándéksorsolást ígérik. A tilalom kimondásával feltételezhető, hogy a részvételi kedv csökken, így csökken a potenciálisan veszélyeztetett vásárlók száma.

A 6. §-hoz

A hitelintézetekről és a pénzügyi vállalkozásokról szóló 2013. évi CCXXXVII. törvény módosítása megtiltja, hogy az árubemutatóval egybekötött termékértékesítést szervező cég a fogyasztóknak pénzügyi szolgáltatást nyújtson, azaz fogyasztói hitelt közvetítsen. Az ilyen jellegűen rendezvényeken részt vevő fogyasztók általában nem rendelkeznek elegendő anyagi erővel az itt kínált termékek megvásárlásához, ezért a szervezők fogyasztói hiteleket is közvetítenek a részükre. Ugyanakkor a hitelszerződés megkötését követően a fogyasztó a pénzügyi intézménnyel kerül jogviszonyba és nemfizetés esetén súlyos jogkövetkezményekkel kell számolnia. A készpénz-helyettesítő fizetési eszközök (bankkártya, fesztiválkártya) használatát e törvény nem érinti.

-----STARTING---POINT---VEGE---

A 7. §-hoz

Hatályba léptető rendelkezés.

A 8-9. §-hoz

Jogharmonizációs klauzula és az előzetes notifikációs eljárási záradék.