2007. évi CXX. törvény indokolása

a Veszélyes Áruk Nemzetközi Közúti Szállításáról szóló Európai Megállapodás (ADR) kihirdetéséről szóló 1979. évi 19. törvényerejű rendelet módosításáról, valamint az ADR „A” és „B” Melléklete 2007. évi módosításainak és kiegészítéseinek kihirdetéséről

Általános indokolás

Magyarország a Veszélyes Áruk Nemzetközi Közúti Szállításáról szóló Európai Megállapodásnak (ADR-nek) 1979. július 19-étől részese, csatlakozásunkat a 1979. évi 19. törvényerejű rendelet hirdette ki. Az ADR „A” és „B” Melléklete tartalmazza szállítás előkészítésére és lebonyolítására vonatkozó technikai és adminisztratív előírásokat.

A nemzetközi szervezetekben - elsősorban az ENSZ EGB veszélyes áruk szállításával foglalkozó munkacsoportjaiban - folyó munkák eredményeképpen kétévente módosulnak az ADR „A” és „B” Mellékletének előírásai, a mostani módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk közúti szállításában, valamint nagyobb lesz az összhang egyéb közlekedési alágazatok vonatkozó szabályaival, különösen a vasúti alágazatéval.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései szerint a módosításokat törvényben kell kihirdetni.

A 2. §-hoz

A módosítások a veszélyes áruk szállításának biztonságát szolgáló műszaki, csomagolási előírások, jelölések, okmányok tekintetében jelentenek változást, a következő csoportosításban:

„A” Melléklet

- általános előírások;

- veszélyes áruk osztályozása;

- a veszélyes áruk felsorolása, különleges előírások és a korlátozott

= mennyiségben csomagolt veszélyes árukra vonatkozó mentességek;

- a csomagolásokra és a tartányokra vonatkozó előírások;

- feladási eljárások;

- a csomagolóeszközök, a nagyméretű csomagolóeszközök (IBC-k), a

= nagycsomagolások, a mobil tartányok, a fémtartányok, a szálvázas

= műanyag tankkonténerek és ömlesztettáru konténerek gyártására és

= vizsgálatára vonatkozó előírások;

- a szállítás feltételeire, a berakásra és az árukezelésre vonatkozó előírások.

„B” Melléklet

- a szállítóeszközökre és a szállításra vonatkozó előírások.

- a jármű szerkezetére és jóváhagyására vonatkozó követelmények.

A 3. §-hoz

A módosítások megfelelő átmeneti időket tartalmaznak, ezért a törvény a kihirdetést követő nyolcadik napon lépett hatályba.

A nemzetközi szerződésekkel kapcsolatos eljárásról szóló 2005. évi L. törvény rendelkezéseivel való összhang megteremtése miatt hatályon kívül kell helyezni a 1979. évi 19. törvényerejű azon rendelkezését, mely szerint az ADR „A” és „B” Mellékletének módosításait a közlekedésért felelős miniszter rendeletben hirdeti ki.

A veszélyes áruk közúti szállításában érintett feladóknak, fuvarozóknak, az ellenőrzést végző hatóságoknak a munkáját elősegítendő közzé kell tenni az ADR „A” és „B” Mellékletét a 2007. évi módosításaival és kiegészítéseivel egységes szerkezetben is.