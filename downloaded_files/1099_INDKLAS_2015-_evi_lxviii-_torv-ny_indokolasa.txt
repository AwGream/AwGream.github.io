2015. évi LXVIII. törvény indokolása

Magyarország Kormánya és a Nemzetközi Távközlési Egyesület között az ITU Telecom World 2015 konferencia megrendezéséről, megszervezéséről és finanszírozásáról szóló megállapodás kihirdetéséről

-----STARTING---POINT---ALTALANOS---

Általános indokolás

A Nemzetközi Távközlési Egyesület (International Telecommunication Union, ITU) az ENSZ legfontosabb infokommunikációs területen működő, globális intézménye, feladata a nemzetközi távközlési együttműködés segítése.

Az ITU Telecom World egy olyan globális rendezvény, ahol az információs és kommunikációs technológiák (IKT) fejlesztői, kormányzati szereplők, szabályozó hatóságok, vezető iparági szereplők találkoznak egy többnapos konferencia keretében a legújabb trendek bemutatása, iparági és kormányzati kapcsolatok kialakítása, illetve elmélyítése érdekében.

Az ITU Telecom World 2015 konferencia megrendezése jól szolgálja Magyarország külpolitikájának alapvető célját, hogy a magyar érdekek nemzetközi fórumokon és a kétoldalú kapcsolatokban történő következetes képviseletével elősegítse az ország nemzetközi súlyának növekedését.

Magyarország Kormánya az infokommunikációs iparágra a nemzetgazdaság egyik kitörési pontjaként tekint. A 2014-2020 közötti időszakra vonatkozó Nemzeti Infokommunikációs Stratégia jól illeszkedik az ITU Telecom World 2015 célkitűzéseihez. A nemzetközi konferencia megrendezése lehetőséget nyújt a hazai IKT szektor szereplőinek a bemutatkozásra, szakmai kapcsolatok kialakítására és a tudásmegosztásra.

A magyar szakemberek a távközlés és az informatika kezdetei óta számos kiemelkedő tudományos teljesítménnyel és újítással járultak hozzá az ágazat fejlődéséhez. Az IKT szektornak bíztató jelene és még ígéretesebb jövője van hazánkban. A budapesti rendezvény hozzájárul az ágazat pozíciójának növeléséhez a nemzetközi távközlési és informatikai közösségben, jelentős turisztikai bevételt generálhat, valamint erősíti Magyarország nemzetközi imázsát.

-----STARTING---POINT---RESZLETES---

Részletes indokolás

Az 1. §-hoz

A törvény az Nsztv. 7. § (1)-(3) bekezdésének és 10. § (1) bekezdés a) pontjának megfelelően tartalmazza a Megállapodás kötelező hatályának elismerésére adott országgyűlési felhatalmazást.

A 2-3. §-hoz

A törvény az Nsztv. 10. § (1) bekezdés b) pontjával és 10. § (2) bekezdésével összhangban rendelkezik a Megállapodás kihirdetéséről, valamint tartalmazza a megállapodás hiteles angol szövegét és annak hivatalos magyar nyelvű fordítását.

A 4. §-hoz

A törvény - főszabályként - a kihirdetését követő napon lép hatályba. A 2. § és a 3. § esetében mindazonáltal a hatálybalépést a Megállapodás hatálybalépéséhez szükséges igazítani.

A Megállapodás - a 17. cikk (1) bekezdése értelmében - a harmincadik napon lép hatályba azt követően, hogy Magyarország Kormánya értesítette az ITU-t a hatálybalépéshez szükséges belső jogi eljárások lezárultáról. Ennek naptári napját - amint az ismertté válik - a külgazdasági és külügyminiszter haladéktalanul megállapítja a Magyar Közlönyben közzétett közleményével. A Megállapodás végrehajtásáról hazánkban a külgazdasági és külügyminiszter a nemzeti fejlesztési miniszterrel szakmailag együttműködve gondoskodik.