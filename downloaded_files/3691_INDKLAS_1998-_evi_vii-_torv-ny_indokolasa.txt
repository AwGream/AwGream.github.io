1998. évi VII. törvény indokolása

a Magyar Köztársaság és a Svájci Államszövetség között a szociális biztonságról szóló, 1996. június 4-én, Bernben aláírt egyezmény kihirdetéséről

Indokolás

A Magyar Köztársaság és a Svájci Államszövetség között a szociális biztonság egyes területeire az európai normáknak megfelelő egyezmény létrehozása volt indokolt. Az Egyezmény a szociális biztonság, elsősorban a nyugellátások területén szabályozza és ezzel feloldja azon Svájcban élő magyar származású személyek problémáját, akik Magyarországra kívánnak visszatelepülni és nyugdíjuk Magyarországra történő átutalásához nem rendelkeznek a svájci belső jogszabályok szerinti feltételekkel. A svájci öregségi és hátramaradt hozzátartozói, valamint a rokkantsági biztosítás nyugellátásai külföldre történő átutalásával kapcsolatos svájci belső szabályozás ugyanis megszorításokat tartalmaz.

Az Egyezmény személyi hatálya kiterjed a két ország állampolgáraira, valamint állampolgárságra való tekintet nélkül ezek igényjogosult családtagjaira és hátramaradt hozzátartozóira, továbbá a két ország területén tartózkodó menekültekre és hontalanokra, valamint azok családtagjaira és hátramaradt hozzátartozóira.

A tárgyi hatály azokra az ellátásokra vonatkozik, amelyeket Svájcban az öregségi és hátramaradt hozzátartozói biztosítás (AHV) és a rokkantsági biztosítás (IV) keretében, Magyarországon pedig az egységes társadalombiztosítási törvény által szabályozott öregségi, rokkantsági, hozzátartozói és baleseti ellátásként nyújtanak a jogosultaknak.

Az Egyezmény szerint mindkét fél a saját állampolgáraival azonos elbánást biztosít a másik ország állampolgárai részére. Ennek következtében a Svájcban munkát vállaló vagy ott lakó magyar állampolgárok ugyanazon feltételek mellett szereznek jogosultságot az AHV és IV ellátásaira, mint a svájci állampolgárok. Ezenkívül jogosultságot szerezhetnek a két svájci rendszer által nyújtott, nem járulékfizetésen alapuló kiegészítő ellátásokra is.

A nyugellátásokra való jogosultság megállapításánál a két ország biztosítási rendszereiben töltött jogszerző idők összeszámítására nyílik lehetőség. A nyugellátásokat a jogosultság fennállása esetén mindkét szerződő fél illetékes szerve a saját területén szerzett biztosítási (szolgálati) idők alapján a saját jogszabályai szerint, és annak mértékéig állapítja meg és folyósítja a jogosultaknak. Az érintett személyi kör egy része jelenleg is ellátásban részesül a Magyarországon megszerzett szolgálati idő alapján.

Az Egyezmény előírja a fentiek szerint megállapított ellátásoknak a másik szerződő fél területén lakó jogosult részére történő átutalást. Ennek következtében a Magyarországra visszatelepülő, svájci állampolgársággal nem rendelkező állampolgárok részére is tovább folyósítják (átutalják) a Svájcban megszerzett nyugellátásukat. Ez mintegy 4500 Svájcban élő, csak magyar állampolgársággal bíró személyt hozhat kedvezőbb helyzetbe.

Részletesen szabályozásra kerül az is, hogy az egyik szerződő fél állampolgára, a másik szerződő fél területén fennálló munkaviszonya, vagy állandó tartózkodása esetén milyen feltételekkel csatlakozhat a másik ország betegségi, illetve egészségbiztosítási rendszeréhez.

Az Országgyűlés a Magyar Köztársaság és a Svájci Államszövetség között a szociális biztonságról szóló, 1996. június 4-én, Bernben aláírt Egyezményt az 50/1997. (V. 14.) OGY határozattal megerősítette. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdése értelmében az Országgyűlés által megerősített nemzetközi szerződéseket törvénnyel kell kihirdetni

Az OGY határozatban foglaltaknak megfelelően a köztársasági elnök a megerősítő okiratot kiállította; a külügyminiszter a megerősítésről diplomáciai úton tájékoztatta a Svájci Államszövetséget, és ennek megfelelően 1997. november 6-án a megerősítő okiratok Budapesten kicserélésre kerültek.