1991. évi XXXIX. törvény indokolása

a mikroelektronikai félvezető termékek topográfiájának oltalmáról

-----STARTING---POINT---ALTALANOS--- 

1. A mikroelektronika rohamos fejlődése következtében a műszaki haladás kulcselemévé váltak a félvezetők, illetve integrált áramkörök, amelyek számos korszerű termékben (számítógép, óra, fényképezőgép, mosógép, televízió- és rádió-vevőkészülék) megtalálhatók.

Az integrált áramkörre vonatkozó találmányi gondolat az 50-es évek végén született meg az Amerikai Egyesült államokban, amikor egy áramkör félvezető elemeit (tranzisztorokat, diódákat) és az összekötéseket egyetlen félvezető lapkán (chipen) alakították ki. E találmány azért jelentős, mert a nagyszámú alkatrésznek, illetve kapcsolásnak egyetlen chipen való megfelelő térbeli elrendezésével tetemes méretcsökkenést és az elektronikai funkciók kialakításának széles körű lehetőségét lehet megteremteni.

A félvezető termékek térbeli elrendezése (nemzetközileg kialakult megnevezéssel: topográfia) speciális jogi oltalmának igénye azért jelent meg, mivel egyrészt ezeknek az alkotásoknak a létrehozatala igen jelentős pénzügyi, műszaki és humán beruházást igényel, másolásuk viszont a beruházási költségek töredékéből elvégezhető, másrészt a szellemi tulajdon hagyományos formái, az iparjogvédelem és a szerződi jog nem nyújtanak a félvezető termékek térbeli elrendezése természetének megfelelő jogi oltalmat.

A szabadalmi jog csak az alapgondolatukban új áramköri elrendezéseket védi, de nem oltalmazza a félvezető termékeknek az önmagukban ismert áramkörök változatain alapuló topográfiáit.

A szerződi jog sem elégíti ki az oltalmi igényt, mivel az alkotás lényegadó vonása nem a kifejezési forma, hanem a félvezető termék elemeinek a funkció által indokolt elektronikai-célszerűségi elrendezése.

Hasonlóképpen nem alkalmas a félvezető termékek belső szerkezetében egymás fölött lévő rétegek rajzolatának védelmére az esztétikai-ornamentális árukülsőkre szabott ipari mintaoltalom.

A tisztességtelen versenyt tiltó törvényeknek a „szolgai másolás” megakadályozását célzó rendelkezései az előállító cég piaci jelenléte, illetve versenyhelyzet esetén elvileg alkalmazhatók, a védelem tárgyi, időbeli dimenziói azonban bizonytalanok.

2. A jelzett megfontolások alapján az iparilag fejlett országokban kialakult az integrált áramkörök, illetve a félvezető termékek térbeli elrendelésének (topográfiájának) „sui generis” szabályozása, amely a szellemi tulajdon új, speciális formáját hozta létre.

Az USA 1984-ben, Japán 1985-ben fogadta el a félvezetők, illetve az integrált áramkörök jogi védelmére vonatkozó törvényét. 1986-ban az Európai Közösségek Tanácsa a nemzeti törvényhozások összehangolása céljából irányelveket fogadott el a félvezetők topográfiája oltalmáról ((a továbbiakban: Közösségi irányelvek). Ennek nyomán az elmúlt években alkották meg a topográfiák oltalmára vonatkozó törvényeket számos nyugat-európai országban.

A Szellemi Tulajdon Világszervezete keretében 1989-ben fogadták el az integrált áramkörökre vonatkozó szellemi tulajdon oltalmáról szóló Washingtoni Szerződést ((a továbbiakban: Washingtoni Szerződés).

Az Általános Kereskedelmi és Vámtarifa Egyezményhez kapcsolódóan folyamatban van a szellemi tulajdon kereskedelemmel összefüggő vonatkozásaira kiterjedő egyezmény tervezetének kidolgozása ((a továbbiakban: GATT tervezet), amelynek során hangsúlyosan jelenik meg az integrált áramkörök, illetve félvezető termékek topográfiájának jogi oltalmával kapcsolatos elvárás.

3. A fentiek mellett a piacgazdálkodás megteremtésének követelményei is igénylik és időszerűvé teszik az integrált áramkörökre vonatkozó szellemi tulajdon védelméről szóló jogszabály megalkotását.

Az oltalom hazai bevezetésénél a nemzetközi jogi helyzet egyértelmű tendenciáin kívül figyelembe kell venni a magyar gyártó ipar és a felhasználók helyzetét és érdekeit, valamint hazánk külgazdasági kapcsolatait is.

A magyar gyártó ipart a hazai piacon nem korlátozza és érdekeit nem sérti a félvezetők, illetve integrált áramkörök jogi oltalmának bevezetése.

A magyar gyártó iparnak és a felhasználóknak egyértelműen az az érdekük, hogy a világpiacon kapható legkorszerűbb integrált áramkörök hazánkban is elérhetők legyenek.

Hazánk külgazdasági kapcsolataiban a félvezetők, illetve az integrált áramkörök oltalmának bevezetése előnyök, mivel elősegítheti a hazai félvezető iparral összefüggő külföldi beruházásokat és gyártási kooperációk kialakítását.

A törvényjavaslat kidolgozása során mintaként elsősorban a Közösségi irányelvek, a Washingtoni Szerződés, a GATT tervezet és az NSZK szabályozása szolgált.

4. A fentieknek megfelelően a Javaslat az alábbi követelményeket tartja szem előtt:

- A mikroelektronikai félvezető termékek topográfiájának oltalma legyen összhangban a nemzetközileg elfogadott normákkal.

- Az oltalom egyrészt feleljen meg a jelentős ipari országokban támasztott viszonossági feltételeknek, másrészt a viszonosság a külföldi bejelentők tekintetében is legyen követelmény.

- Az oltalom lajstromozáshoz legyen kötve, mivel a külföldi országok többsége a jogbiztonság érdekében ezt alkalmazza.

- Az eljárási és fórumrendszer legyen összhangban a szabadalmi szabályozással.

- Az oltalom a törvény hatálybalépésénél korábban megkezdett hasznosítással szemben ne legyen érvényesíthető.

- A szabályozás - a felesleges ismétlések elkerülése érdekében és az NSZK jogában is alkalmazott megoldásnak megfelelően - írja elő a szabadalmi törvény rendelkezéseinek megfelelő alkalmazását.

5. A mikroelektronikai félvezető termékek topográfiájának oltalma szellemi alkotáshoz fűződő alapvető jogokat érint, ezért a topográfia oltalmára vonatkozó szabályokat - a jogalkotásról szóló 1987. évi XI. törvény 5. §-ának f) pontja értelmében - az Országgyűlésnek kell törvényben megállapítania.

Az oltalommal összefüggő eljárások illetékeinek megállapításához szükség lesz illetéktörvény megfelelő kiegészítésére.

-----STARTING---POINT---RESZLETES---

I. fejezet

Az oltalom tárgya és tartalma

Az 1. §-hoz

A Javaslat szerint az oltalom tárgya a mikroelektronikai félvezető termék eredeti topográfiája, tehát az integrált áramkör elemeinek és összefüggéseinek térbeli elrendezésében kifejeződő szellemi alkotás. Az oltalom tárgyának meghatározása összhangban van a Washingtoni Szerződéssel, illetve a GATT tervezettel.

Az oltalom feltétele a nem szabadalmi jogban megkövetelt objektív újdonság, hanem a szerzői jogi jellegű szubjektív eredetiség. Ez az említett nemzetközi szabályozással összhangban akkor áll fenn ha a topográfia saját szellemi alkotómunka eredménye, tehát nem egy másik topográfia utánzata, továbbá megalkotása idején nem szokásos az iparban. Az eredetiség azonban a szokásos részek elrendezésében is kifejeződhet.

A 2-5. §-hoz

A Javaslat szerint a topográfia alkotója a szerző, és az oltalomra a szerzőnek vagy jogutódjának van igénye. Ha több személy alkotta a topográfiát, az oltalomra való jogosultság attól függ, hogy az alkotás közösen vagy egymástól függetlenül történt. Az első esetben az oltalom közösen illeti meg a szerzőket vagy jogutódjaikat, független alkotások esetén azonban - az eredetiség szerzői jogi jellegű követelményének megfelelően - az oltalom önállóan, párhuzamosan illeti meg a szerzőket vagy jogutódjaikat lényegében azonos alkotásaikra is.

A Javaslat a jogterületen kialakult külföldi, illetve nemzetközi jogi szabályozással összhangban a külföldiek tekintetében nem az egyenlő elbánás elvét alkalmazza, hanem nemzetközi szerződés vagy viszonosság esetén teszi lehetővé az oltalom igénylését.

A szolgálati topográfiára vonatkozó jogok tekintetében a Javaslat a szolgálati találmányokról szóló szabályozás megfelelő alkalmazását írja elő.

A Javaslat a személyhez fűződő jogok, az oltalmi igény és a szolgálati topográfiával összefüggő további részletek tekintetében a megfelelő szabadalomjogi szabályozásra utal.

A 6. §-hoz

A Javaslat az oltalom keletkezése tekintetében - az országok többségéhez hasonlóan - a jogbiztonság követelményét szem előtt tartva a lajstromozás elvét alkalmazza.

Az oltalom visszahat a bejelentés vagy - ha ez korábbi - a világon bárhol történt első nyilvános kereskedelmi célú hasznosítás napjára és attól számított tíz év elteltével jár le.

A Javaslat szerint az oltalmat a topográfiának a világon bárhol történt első nyilvános kereskedelmi célú hasznosításától számított két éven túl nem lehet igényelni.

A 7-8. §-hoz

A Javaslat az oltalom tartalmát a topográfia kizárólagos hasznosításában, illetve az arra vonatkozó engedély (licencia) adásában határozza meg. A hasznosítás fogalma a topográfiának a félvezető termékben való megtestesítése révén vagy másként történő kereskedelmi célú többszörözését, továbbá a topográfia vagy az azt megtestesítő félvezető termék kereskedelmi célú behozatalát és forgalombahozatalát öleli fel.

Az oltalom terjedelmét - a szabadalmi igényponthoz hasonló meghatározás hiányában - a lajstromozott topográfia ábrázolása alapján kell megállapítani. Az oltalom kiterjed a topográfia önállóan használható eredeti részeire, tehát nemcsak a térbeli elrendezés, mint egész, hanem annak önállóan használható eredeti részei sem másolhatók, illetve hasznosíthatók a jogosult engedélye nélkül. Az oltalom kiterjed továbbá a topográfia előállítására szolgáló olyan eszközre (például a maszkra) is, amely tartalmazza a topográfia ábrázolását.

A Javaslat a nemzetközi gyakorlattal összhangban határozza meg azokat az eseteket, amelyekre az oltalom nem terjed ki.

Az oltalom a topográfiára, mint konkrét, térbeli elrendezési mintára vonatkozik. Nem foglalhatók le azonban a topográfia oltalma révén azok az elvek, eljárások, rendszerek, amelyek a topográfia koncepcionális alapját képezik, továbbá a félvezető termékben tárolt információk, amelyek más fejlesztők, gyártók számára is szabadon felhasználhatók maradnak.

Nem terjed ki az oltalom a topográfia elemzési, értékelési vagy oktatási célú többszörözésére (ún. „mérnöki visszafejtés”) és az annak alapján alkotott eredeti topográfiára, amely - a szabadalmi jogtól eltérően - függő viszonyba sem kerülhet a fejlesztés kiindulópontját képező topográfiával.

Az eredetiség követelményével összhangban az oltalom nem terjed ki a topográfiával azonos, de harmadik személy által attól függetlenül kifejlesztett topográfiára. ez a 2. § (4) bekezdése szerint önállóan oltalom alá helyezhető.

Az oltalom nem terjed ki továbbá a jogosult által vagy hozzájárulásával forgalombahozott topográfia, illetve az azt tartalmazó félvezető termék, illetve áru behozatalára és további forgalombahozatalára (jogkimerülés). Ez azt jelenti, hogy a jogszerűen megvásárolt termék behozatala vagy további forgalombahozatala ellen a jogosult az oltalom alapján nem léphet fel.

A Javaslat tartalmazza a topográfiaoltalom körében a nemzetközi gyakorlatban kialakult vétlen jogsértés fogalmát. Ezek szerint a topográfiát megtestesítő félvezető termékek, illetve azt tartalmazó készülékek importálói és forgalmazói vétlen jogsértés esetén csak a jogosulatlan többszörözés tudomásrajutásától kezdve felelnek oly módon, hogy csupán a rendelkezésükre álló készletet értékesíthetik, a jogosultnak fizetett, szokásos mértékű hasznosítási díj ellenében.

A Javaslat a szabadalmi jogra utalással rendelkezik a topográfiából és az oltalomból eredő jogokkal kapcsolatos jogutódlásról és a hasznosítási szerződésről, valamint a közös oltalomról.

II. fejezet

A topográfia és az oltalom bitorlása

A 9-11. §-hoz

A Javaslat megkülönbözteti a topográfia bitorlása és az oltalom bitorlása fogalmát. Az első esetben a topográfia, mint szellemi alkotás elsajátításáról, a másodikban a topográfia jogosulatlan hasznosításáról van szó. A Javaslat mindkét esetben a szabadalomjogi szabályok megfelelő alkalmazását írja elő.

Ez vonatkozik a nemleges megállapítás intézményére is, amely független vagy eltérő alkotás esetén a topográfiaoltalom bitorlásával kapcsolatos eljárás elhárítására nyújt lehetőséget.

III. fejezet

Az oltalom megszűnése

A 12-15. §-hoz

A Javaslat az oltalom megszűnésének lejárat, lemondás és megsemmisítés miatt bekövetkező eseteiről rendelkezik, megjelölve az oltalom megszűnésének időpontját is.

A topográfia oltalmának megsemmisítésére csak olyan törvényes feltételek hiánya miatt kerülhet sor, amelyek az oltalom megadását is gátolták volna.

Minthogy a Javaslat a topográfia érdemi vizsgálat nélküli lajstromozásán alapul, az érdemi kifogások a törvényes feltételeket ki nem elégítő topográfia oltalma ellen megsemmisítési eljárás keretében érvényesíthetők.

A Javaslat az oltalomnak a keletkezésére visszaható hatállyal való megszűnése esetére a díjak visszaköveteléséről a szabadalmi jog szabályaival analóg módon rendelkezik.

IV. fejezet

Az Országos Találmányi Hivatal eljárása az oltalommal összefüggő ügyekben

A 16-19. §-hoz

A Javaslat az oltalommal összefüggően azokat az ügyeket sorolja az Országos Találmányi Hivatal hatáskörébe, amelyekben speciális műszaki és jogi szakértelem szükséges.

A Javaslat az államigazgatási eljárás általános szabályainak alkalmazásáról a szabadalmi törvénnyel egyező rendelkezéseket tartalmaz, továbbá utal a szabadalmi törvénynek és végrehajtási rendeletének az Országos Találmányi Hivatal szabadalmi eljárása szabályait megállapító rendelkezéseire.

A Javaslat a nemzetközi gyakorlatnak megfelelően a lajstromozott topográfia ábrázolását nyilvánosnak tekinti. A bejelentőnek azonban joga van a topográfia ábrázolásának egyes részeit üzleti titokként megjelölni, amelyek megtekintésére csak az eljárásban résztvevő feleknek van lehetősége, az Országos Találmányi Hivatal, illetve a bíróság határozata alapján.

A Javaslat a jogbiztonság érdekében kizárja a nyilvános kereskedelmi célú hasznosítás esetén a bejelentésre megszabott két éves határidő elmulasztása igazolásának lehetőségét.

A 20-22. §-hoz

A Javaslat a bejelentésnek csak a lényeges tartalmát határozza meg. A bejelentőtől a topográfia azonosítására alkalmas ábrázolás követelhető meg.

Minthogy a bejelentés időpontjának jogi jelentősége van, a Javaslat meghatározza azokat a minimális követelményeket, amelyek mellett egy beadványt a topográfia oltalmára irányuló bejelentésnek lehet minősíteni.

A Javaslat az általános gyakorlatnak megfelelően egy bejelentésben csak egy topográfia oltalmának igénylését teszi lehetővé.

A Javaslat a topográfia érdemi vizsgálat nélküli lajstromozásán alapul, ezért a topográfia bejelentése kapcsán csak a viszonosság, valamint az alaki előírásoknak való megfelelés vizsgálatát írja elő. Ez összhangban van a nemzetközi gyakorlattal, továbbá az oltalom gyors és egyszerű eljárásban való megszerzéséhez fűződő érdekkel.

A jogalapításhoz szükséges alaki megfelelés hiánya esetén a bejelentést el kell utasítani, egyébként lehetőség van a nyilatkozattételre, a hiányok pótlására, illetőleg a bejelentés megosztására.

A viszonosság és az alaki megfelelés megléte esetén az Országos Találmányi Hivatal lajstromozza a topográfiát és azt meghirdeti anélkül, hogy vizsgálná a bejelentésben állított tények valódiságát és a topográfia eredetiségét.

V. fejezet

Bírósági eljárás az oltalommal összefüggő ügyekben és perekben

A 23-24. §-hoz

A Javaslat az Országos Találmányi Hivatal határozatának megváltoztatására irányuló bírósági ügyekben a szabadalmi jogi fórumrendszert és szabályozást rendeli alkalmazni.

A Javaslat a bitorlás miatt indított eljárások és az egyéb jogviták tekintetében is a szabadalmi jogra utal vissza.

-----STARTING---POINT---VEGE---

VI. fejezet

Záró rendelkezések

A 25. §-hoz

Mivel a Javaslat lehetőséget ad arra, hogy a két évnél nem régebben bárhol a világon nyilvános kereskedelmi forgalombahozott topográfiát bejelentsék [6. § (3) bek.], szükséges az a korlátozás, hogy a topográfia oltalmának bitorlása miatt csak a törvény hatálybalépése után megkezdett hasznosítás tekintetében lehessen fellépni.

A Javaslat felhatalmazást ad továbbá a szükséges jogszabály megalkotására.