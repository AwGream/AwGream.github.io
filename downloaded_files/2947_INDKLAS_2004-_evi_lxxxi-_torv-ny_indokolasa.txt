2004. évi LXXXI. törvény indokolása

a Magyar Köztársaság Kormánya és Románia Kormánya között a katasztrófák esetén történő együttműködésről és kölcsönös segítségnyújtásról szóló, Budapesten, 2003. április 9. napján aláírt Egyezmény kihirdetéséről

Indokolás

A Magyar Köztársaság Kormánya és Románia Kormánya között a katasztrófák esetén történő együttműködésről és kölcsönös segítségnyújtásról szóló Egyezményt (a továbbiakban: Egyezmény) 2003. április 9. napján, Budapesten itták alá. Az Országgyűlés az Egyezményt 12/2004. (III. 10.) OGY határozatával megerősítette. A nemzetközi szerződés hatálybalépésének napja 2004. június 23.

Az Egyezmény célja, hogy megteremtse a katasztrófák megelőzése és azok következményeinek mérséklése és felszámolása érdekében történő együttműködés jogi kereteit, valamint meghatározza az együttműködés egyéb formáit.

A nemzetközi szerződés alapján a Szerződő Felek segítséget nyújtanak egymásnak olyan katasztrófák esetén, amelyek következményeit a segítséget kérő Szerződő Fél nem képes saját eszközeivel teljes körűen elhárítani. (Egyezmény 1. Cikk) Az együttműködés végrehajtása érdekében a Szerződő Felek Vegyes Bizottságot hoznak létre. (Egyezmény 4. Cikk) Az Egyezmény szabályozza a segítségnyújtás kérésének módját és a Szerződő Felek közötti információcserét. A segítségnyújtás magában foglalja felszerelés és segélycsapatok rendelkezésre bocsátását, segélyszállítmányok küldését, a kutatást, a mentést, és más sürgős tevékenységeket. (Egyezmény 6. Cikk) Az együttműködés egyéb formái kiterjednek a katasztrófák előrejelzésére, megelőzésére, értékelésére, okainak kivizsgálására, konferenciák, tanulmányutak szervezésére, a kölcsönös tájékoztatásra, valamint összehangolt észlelő-, figyelmeztető- és riasztórendszer létrehozására és működtetésére. (Egyezmény 7. Cikk) Az Egyezmény rendelkezéseket tartalmaz a katasztrófa által veszélyeztetett, illetve érintett lakosságnak a másik Szerződő Fél államának területére történő ideiglenes kimentéséről és ezen személyek visszafogadásáról. Ilyen esetben a Szerződő Felek a határátlépés megkönnyítésével is segítik az együttműködést. (Egyezmény 8. Cikk) Az Egyezmény értelmében a mentőmunkálatokat és a segítségnyújtást a segítséget kérő Fél államának jogszabályai alapján erre illetékes szervezetek és személyek irányítják. (Egyezmény 10. Cikk) A segítségnyújtás hatékonyságának növelése érdekében a Szerződő Felek a határátlépés formaságait a lehetséges legkisebb mértékűre korlátozzák. Sürgős esetben az érintettek az államhatárt minden formalitás nélkül, bárhol átléphetik, és a veszély elmúltáig a másik Szerződő Fél államának területén tartózkodhatnak, csupán a legközelebbi határforgalom ellenőrző szervnél kötelesek jelentkezni. A segélycsapatok tagjainak határátlépését és tartózkodását is megkönnyítik a Szerződő Felek oly módon, hogy a közös államhatárt személyazonosságukat igazoló okmánnyal léphetik át, hivatalos minőségüket pedig a segítséget nyújtó Fél illetékes hatósága által kiállított megbízólevéllel igazolják. (Egyezmény 11. Cikk)

A Szerződő Felek megkönnyítik a felszerelések és segélyszállítmányok államhatáron történő átszállítását oly módon, hogy a rendeltetés igazolása esetén nem alkalmazzák az áruforgalomra vonatkozó szabályokat, és mentességet biztosítanak a vám, az adók, az illetékek és a kivitel, illetve behozatal esetén alkalmazott egyéb pénzügyi terhek megfizetése alól. Külön rendelkezésen vonatkoznak azon segélyszállítmányokra, amelyek kábítószerből vagy pszichotróp anyagot tartalmazó gyógyszerkészítményből állnak. (Egyezmény 12. Cikk)

Az Egyezmény tartalmazza a légi járművek alkalmazásával kapcsolatos sajátos szabályokat, továbbá a bajba jutott légi járművek megsegítése esetén történő együttműködés szabályait. (Egyezmény 13-14. Cikk)

Az Egyezmény szabályozza továbbá a segítségnyújtás során okozott károk, illetve a segítségnyújtás során felmerült költségek megtérítését. (Egyezmény 15-16. Cikk)

Az Egyezmény rendelkezéseinek végrehajtása során személyes adatokat is átadnak (pl. a veszélyeztetett lakosság kimentése során, sérültek ellátása), ezért az Egyezményben részletes szabályok találhatók az átadott személyes adatok védelméről. (Egyezmény 18. Cikk) Ezen szabályok megfelelnek a személyes adatok védelméről és a közérdekű adatok nyilvánosságáról szóló 1992. évi LXIII. törvénynek.

Az Egyezmény - a jogalkotásról szóló 1987. évi XI. törvény 4-5. §-ai szerint - törvényhozási tárgykört érintő szabályokat tartalmaz. Ilyenek többek között az államhatár átlépésének kivételes szabályai, továbbá az államhatáron keresztül szállított felszerelésekre és segélyszállítmányokra vonatkozó vám, adó és egyéb pénzügyi terhek alól való mentességre vonatkozó szabályok, valamint az államot terhelő kártérítés szabályai.

Az alkotmányos szabályokra, valamint a nemzetközi szerződésekkel kapcsolatos eljárásról szóló 1982. évi 27. tvr. 10. §-ában és 13. § (1) bekezdésében foglaltakra tekintettel az Országgyűlés által megerősített nemzetközi szerződést törvénnyel kell kihirdetni.