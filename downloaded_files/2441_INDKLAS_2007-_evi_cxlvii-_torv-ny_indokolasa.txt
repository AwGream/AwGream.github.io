2007. évi CXLVII. törvény indokolása

a mértéktelen sérülést okozónak vagy megkülönböztetés nélkül hatónak tekinthető egyes hagyományos fegyverek alkalmazásának betiltásáról, illetőleg korlátozásáról szóló, Genfben, 1980. október hó 15. napján kelt Egyezmény 1. cikke, Genfben, 2001. december 21-én elfogadott módosításának kihirdetéséről

Indokolás

A mértéktelen sérülést okozónak vagy megkülönböztetés nélkül hatónak tekinthető egyes hagyományos fegyverek alkalmazásának betiltásáról, illetőleg korlátozásáról szóló Egyezményt (a továbbiakban: Egyezmény) és a mellékletét képező három eredeti Jegyzőkönyvet az ENSZ e célra összehívott konferenciája 1980. október 10-én fogadta el. Az Egyezmény 1983. december 2-án lépett hatályba, Magyarországon az 1984. évi 2. törvényerejű rendelet hirdette ki.

Az 1995-96 folyamán kétszer ülésező felülvizsgálati konferencia az Egyezmény II. Jegyzőkönyvének módosításáról és egy újabb, negyedik Jegyzőkönyv csatolásáról döntött. A módosítás és a kiegészítés megerősítése Magyarországon az (1997. november 26-án elfogadott) 1997. évi CXXXIII. törvénnyel történt meg.

Az Egyezmény és a mellékletét képező Jegyzőkönyvek a nemzetközi humanitárius jog és a fegyverzetkorlátozás alapvető eszközei. Az Egyezmény célja, hogy megóvja a civil lakosságot bizonyos, túlzott mértékű sérülést okozó, vagy megkülönböztetés nélkül ható hagyományos fegyverek hatásaitól, illetve, hogy a harcoló katonák szenvedéseit csökkentse. A gyalogsági aknák általános és teljes betiltásához vezető folyamat kiindulópontjának az Egyezmény II. Jegyzőkönyve, valamint annak módosítása tekinthető.

Az Egyezmény komoly hiányosságaként tartották számon ugyanakkor, hogy annak hatálya - a módosított II. Jegyzőkönyv kivételével - csak nemzetközi jellegű konfliktusokra terjedt ki. A 2001. december 11-21. között ülésező 2. felülvizsgálati konferencia ennek jegyében az Egyezmény 1. cikkének módosításáról döntött. A 2001. december 21-i módosítás alapján az Egyezmény és a hozzá csatolt Jegyzőkönyvek hatálya kiterjed a nem nemzetközi fegyveres összeütközésekre is.

A módosítás a keretegyezményt érinti, és kizárólag a jelenleg létező négy Jegyzőkönyv hatályát terjeszti ki. A jövőben csatolandó Jegyzőkönyvek külön szabályozzák ezt a kérdést, elvileg el is térhetnek a keretegyezményben foglaltaktól. Az Egyezmény 2. felülvizsgálati konferenciáján való részvételről, az Egyezmény hatálya kiterjesztésének támogatásáról, a Kormány 2366/2001. (XII. 18.) Korm. határozata rendelkezett. Az Országgyűlés a 81/2002. (XI. 13.) OGY határozatában erősítette meg az Egyezmény 1. cikkének módosítását. Hazánk a megerősítő okiratot 2002. december 27-én helyezte letétbe New Yorkban, az Egyesült Nemzetek Főtitkáránál. A módosítás az Egyezmény 8. cikk 1. b) bekezdése értelmében a huszadik megerősítő/jóváhagyásról szóló okirat letétbe helyezésétől számított hat hónappal, jelen esetben 2004. május 18-án lépett hatályba. A Magyar Köztársaság vonatkozásában is ez az időpont a hatálybalépés napja. Az Egyezmény módosított 1. cikkének kihirdetésére azonban eddig nem került sor.

A nemzetközi szerződésekkel kapcsolatos eljárásról szóló időközben elfogadott 2005. évi L. törvény rendelkezéseit a folyamatban lévő ügyekben a szerződéskötéssel összefüggésben még el nem végzett cselekmények tekintetében is alkalmazni kell. 9. §-a kimondja, hogy amennyiben a nemzetközi szerződés kötelező hatályának elismerésére az Országgyűlés adott felhatalmazást, azt törvényben kell kihirdetni. Ez alapján, valamint figyelemmel arra, hogy az Egyezmény eredeti szövegét törvényerejű rendelet hirdette ki, a módosított 1. cikket törvényben kell kihirdetni.