1991. évi V. törvény indokolása

a közkegyelem gyakorlásáról

-----STARTING---POINT---ALTALANOS---

1990. október 25. és 28. között Magyarországon a Kormánynak az üzemanyagok árát emelő intézkedésével kapcsolatban tiltakozás robbant ki, amelynek során az ország életét megbénító úttorlaszokat létesítettek. Az akciókban részt vevők több bűncselekmény tényállását megvalósították.

A Kormány és az eseményekkel kapcsolatban intézkedésre kötelezett hatóságok a konfliktus kiszélesedésének megakadályozására, annak békés megoldására törekedtek. Ennek során olyan ellentmondó intézkedések és megnyilvánulások váltak ismertté, amelyek alkalmasak voltak az eseményekben részt vevőket megtéveszteni abban, hogy magatartásuk mennyiben jogellenes, illetve mennyiben nem. A konfliktus utolsó szakaszában tárgyalások folytak a Kormány, a munkavállalók és a munkáltatók között a békés megoldásról. Ezeket a törekvéseket is ellentmondásosság jellemezte, mert egyfelől arra irányultak, hogy az országban a következő munkanapra a rend helyreálljon, a munkavégzés feltételei megteremtődjenek, másfelől azonban a tárgyalások során olyan vélemények jutottak kifejezésre, hogy a blokádot a megegyezésig fenn kell tartani.

Mindeme körülmények nem változtatnak azon, hogy az eseményekben érintettek jelentős száma a törvény 1. §-ában felsorolt bűncselekményeket követte el. Az Országgyűlés a demokratikus jogállamban alapvető jelentőségűnek tartja az Alkotmányban biztosított gyülekezési jog szabad gyakorlását. Ez azonban soha nem járhat mások szabadságának és jogainak sérelmével, nem valósíthat meg bűncselekményt vagy bűncselekményre való felhívást.

A fiatal magyar demokrácia október végén először vizsgázott a gyülekezési jog gyakorlati értelmezéséből. A jogállamban a jogsértést meg kell állapítani és a jogsértőket felelősségre kell vonni. Az Országgyűlést azonban megilleti a közkegyelem gyakorlásának joga.

Az ország előtt álló nehéz feladatok megoldásához szükséges társadalmi béke biztosítása érdekében az Országgyűlés elhatározta, hogy közkegyelmet gyakorol azokkal szemben, akik az 1. §-ban meghatározott bűncselekményeket elkövették.

Legyen ez a közkegyelmi törvény intő figyelmeztetés mindazok számára egyaránt, akiknek drága az, hogy Magyarország független, demokratikus jogállam és azoknak is, akik vélt érdekeik érvényesítése végett a törvénytelen eszközök alkalmazásától sem riadnak vissza.

A törvényes rend biztosítása az egész társadalom érdeke.

-----STARTING---POINT---RESZLETES---
-----STARTING---POINT---VEGE---