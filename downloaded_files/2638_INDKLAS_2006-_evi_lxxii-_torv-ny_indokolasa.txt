2006. évi LXXII. törvény indokolása

a közszférában foglalkoztatottak jogviszonyáról szóló törvények módosításáról

-----STARTING---POINT---ALTALANOS--- 

A közszférában foglalkoztatottak jogviszonyáról szóló törvények módosításáról szóló törvény célja a közszféra négy foglalkoztatási törvénye - a köztisztviselők jogállásáról szóló 1992. évi XXIII. törvény (a továbbiakban: Ktv.), a közalkalmazottak jogállásáról szóló 1992. évi XXXIII. törvény (a továbbiakban: Kjt.), a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), valamint a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) - tekintetében egységesen szabályozza újra a jogviszony megszűnésével kapcsolatos juttatásokat. A szabályozás célja annak biztosítása, hogy a felmentés tényére tekintettel biztosított juttatásokra (a végkielégítés, illetve a munkavégzési kötelezettség alóli mentesítés idejére járó átlagkereset vagy távolléti díj megfizetése) csak abban az esetben legyen jogosult a foglalkoztatott, ha a munkavégzési kötelezettség alóli mentesítés ideje alatt a közszférában nem létesít újabb foglalkoztatási jogviszonyt. Ezt a végkielégítési jogosultság esetében ugyanakkor - az áthelyezéssel való jogviszony-megszüntetés esetéhez hasonló eredménnyel - olyan szabályozás keretében szükséges biztosítani, amely a ki nem fizetett végkielégítés szolgálati időszakának beszámítását az új munkáltatónál kötelezővé teszi. A törvény szerint emellett - az említett törvények vonatkozásában - felmentés esetén megszűnik az új munkakör felajánlására vonatkozó munkáltatói kötelezettség, illetve - a Ktv. tekintetében - alacsony színvonalú feladatellátás esetén kötelezővé válik a soron kívüli minősítés.

-----STARTING---POINT---RESZLETES---

Az 1. §-hoz

A törvény a Ktv. felmentési szabályainak módosításával biztosítja annak lehetőségét, hogy a közigazgatási szerv hivatali szervezetében történő létszámcsökkentés elrendelése tekintetében a közigazgatási szerv vezetője is dönthessen, továbbá a vezetői megbízás visszavonása esetén fenntartja ugyan a munkáltató számára az új munkakör felmentés előtti felajánlásának kötelezettségét, e munkakör minősége tekintetében azonban a törvény nem tesz megkötést. Ezzel összefüggésben megszűnik a kötelezettség a vezetői megbízással nem rendelkező köztisztviselők tekintetében a közszolgálati jogviszony felmentéssel történő megszüntetése esetén más munkakör felajánlására.

A törvény a végkielégítés kifizetését eltérést nem engedően a felmentési idő leteltéhez köti, míg a felmentési időre járó átlagkereset kifizetését - az illetményhez hasonlóan, funkciójának megfelelően - havonta egyenlő részletekben rendeli el.

A törvény a hivatali szervezet vezetője által adományozható szakmai tanácsadói, illetve szakmai főtanácsadói címek arányát - a közigazgatási reform keretében megvalósuló szervezeti egyszerűsítéssel, illetve a vezetői szintek csökkenésével összefüggésben - a közigazgatási szerv felsőfokú iskolai végzettségű köztisztviselői létszámának 15%-áról a 20%-ára emeli azzal, hogy a cím adományozásához szükséges, a közszolgálatban töltött idő alsó korlátját megszünteti. A Ktv. önálló rendelkezésében kell szabályozni a központi hivatal vezetője és helyettese, testület által vezetett szerv esetében a testület elnökének és tagjai, valamint a közigazgatási hivatalok vezetői és helyettesei illetményét azzal, hogy az illetmény mértéke az illetményalap huszonnyolcszorosát nem haladhatja meg.

A törvény előírja a köztisztviselő soron kívüli minősítését arra az esetre, ha a teljesítményértékelés alapján megállapítható, hogy a köztisztviselő a teljesítménykövetelményeket nem vagy nagyon csekély mértékben, illetve nagyon alacsony színvonalon teljesítette.

A 2. §-hoz

A törvény a Kjt. felmentési szabályainak módosításával biztosítja annak lehetőségét, hogy a létszámcsökkentés elrendelése tekintetében a központi költségvetési szerv vezetője is dönthessen, továbbá a vezetői és a magasabb vezetői beosztás visszavonása esetén abban az esetben biztosít módot a felmentésre, ha eredeti vagy más munkakörben való továbbfoglalkoztatására nincs lehetőség. A felmentés idejére járó juttatások szabályozása azonos a Ktv.-ben foglaltakkal.

A 3. §-hoz

A törvény a Hszt. felmentési szabályainak módosításával biztosítja annak lehetőségét, hogy a létszámcsökkentés elrendelése tekintetében az országos parancsnok is dönthessen, továbbá lehetőséget biztosít a hivatásos szolgálati jogviszony megszüntetésére abban az esetben is, ha a hivatásos állomány tagja szolgálati nyugellátásra szerzett jogosultságot. A törvény korlátozza a hivatásos állomány tagja számára a felmentést megelőzően új beosztás felajánlására vonatkozó munkáltatói kötelezettséget.

A felmentés idejére járó juttatások szabályozása azonos a Ktv.-ben foglaltakkal. A törvény a Ktv. módosításával összhangban rendezi a fegyveres szervek országos parancsnokai és helyettesei - eddig államtitkári (helyettes államtitkári) juttatásokhoz kötötten meghatározott - illetménye megállapításának rendjét.

A 4. §-hoz

A törvény a Hjt. felmentési szabályainak módosításával lehetőséget biztosít a szolgálati viszony megszüntetésére abban az esetben is, ha az állomány tagja szolgálati nyugellátásra szerzett jogosultságot. A felmentés idejére járó juttatások szabályozása azonos a Ktv.-ben foglaltakkal.

Az 5. §-hoz

A közszférában foglalkoztatott munkavállalók felmentése idejére járó juttatásokra vonatkozó szabályok megegyeznek a Ktv.-ben foglaltakkal.

-----STARTING---POINT---VEGE---

A 6. §-hoz

A törvény a hatálybalépést úgy rendezi, hogy a felmentéssel kapcsolatos, a foglalkoztatottak számára biztosított jogosultságok korlátozását is megvalósító rendelkezéseket a törvény hatályba lépését követően közölt felmentésekre kell alkalmazni.

A törvény végül elvégzi a módosításokból fakadó hatályon kívül helyezéseket és technikai módosításokat is.