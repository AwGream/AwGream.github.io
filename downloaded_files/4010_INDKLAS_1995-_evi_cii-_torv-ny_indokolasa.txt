1995. évi CII. törvény indokolása

az Észak-Atlanti Szerződés részes államai és a "Békepartnerség" más résztvevő államai közötti, fegyveres erőik jogállásáról szóló megállapodás és annak kiegészítő jegyzőkönyve megerősítéséről és kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

A Magyar Köztársaság kiemelt külpolitikai célja az euro-atlanti integrációs szervezetekhez, köztük az Észak-atlanti Szerződés Szervezetéhez (NATO) történő csatlakozás. E folyamat részeként az Országgyűlés megerősítette a NATO "Békepartnerség" programjának Keretdokumentumát, amelyet az 1995. évi LXVII. törvény a belső jogunk részévé tett.

A Keretdokumentum 3. d) pontja a kapcsolatok fejlesztése érdekében közös hadgyakorlatokat és a fegyveres erők partnerországban történő együttműködésének más - pl. békefenntartási célú - formáit irányozza elő. Ezek végrehajtása során a programban résztvevő államok fegyveres erőinek tagjai rendszeresen beutaznak egymás területére, ami szükségessé teszi jogállásuk rendezését.

A viszonylag nagyszámú résztvevő és a felmerülő problémák komplexitása miatt a NATO azt a megoldást választotta, hogy nem dolgoz ki új nemzetközi szerződést, hanem a NATO tagállamok közötti, fegyveres erőik jogállására vonatkozó 1951. évi Londoni Egyezményt (NATO SOFA) terjeszti ki a "Békepartnerség" programjában résztvevőkre. Elkészítették a megerősíteni kért mindössze néhány cikkből álló Megállapodást, amelynek lényege a NATO SOFA alkalmazásának a partnerállamokra történő kiterjesztése.

A Megállapodást és annak Kiegészítő Jegyzőkönyvét a partnerországok közül elsőként a Magyar Köztársaság képviselője írta alá a megerősítés fenntartásával, az 1051/1995. (VI. 22.) Korm. határozat 2. pontja alapján. Az Alkotmány 40/C. § (2) bekezdése szerinti országgyűlési megerősítést e törvényjavaslat hivatott szolgálni.

A megerősítés azért is szükséges, mert a létrejött dél-szláv békemegállapodás és az ENSZ Biztonsági Tanácsának közeljövőben meghozandó határozata alapján megvalósul a békemegállapodás végrehajtását biztosító erők (IFOR) felállítása és telepítése. A NATO ennek keretében megkereste a Magyar Köztársaság Kormányát, hogy nyújtson támogatást az IFOR-nak feladatai sikeres végrehajtásához. Az IFOR jogi státuszának nemzetközi jogi hátterét a Biztonsági Tanács határozata, valamint az 1951. évi Londoni SOFA Egyezmény képezi, a SOFA Magyar Köztársaság általi ratifikálása megteremti a kellő jogi alapot arra, hogy a Kormánynak a szóban forgó Megállapodás keretein belül a NATO-val csak a konkrét részletekben kell megegyeznie.

-----STARTING---POINT---RESZLETES---

RÉSZLETES INDOKOLÁS

Az 1-4. §-hoz

A törvényjavaslat 1-4. §-ai tartalmazzák a Megállapodás és a Kiegészítő Jegyzőkönyv megerősítését és azok, valamint a Megállapodás által alkalmazni rendelt a NATO tagállamok közötti, fegyveres erőik jogállására vonatkozó Egyezmény (NATO SOFA) hivatalos magyar nyelvű fordítását.

A NATO SOFA rendelkezéseinek kiindulópontja az Egyezmény 2. cikkében megfogalmazott azon kötelezettség, amely előírja a fogadó állam törvényeinek tiszteletben tartását. A NATO SOFA részletes rendelkezéseket tartalmaz az egymás területén tartózkodó fegyveres erők és tagjaik (részben azok családtagjai) jogállására vonatkozóan. Főbb szabályozási területei idegenrendészeti, büntető és polgári joghatósággal kapcsolatos, valamint vám, adó és illeték kérdésekre terjednek ki, alapvetően nem térnek el a magyar jogi szabályozástól, illetve gyakorlattól, összhangban állnak annak alapelveivel.

A Megállapodás ratifikálása nem jelenti azt, hogy a Magyar Köztársaságnak a jövőben automatikusan hozzá kellene járulnia idegen csapatok hazánk területén történő állomásoztatásához, mivel mind a Megállapodás, mind a NATO SOFA preambuluma szerint arról a feleknek külön nemzetközi szerződésben kell megállapodniuk.

A Megállapodás Kiegészítő Jegyzőkönyvének - mely a halálbüntetés végrehajtását zárja ki részesei vonatkozásában - ratifikálása a Magyar Köztársaság által csupán hatályos nemzetközi egyezmények alapján már fennálló nemzetközi jog kötelezettségvállalások megismétlését jelenti.

Az 5-6. §-hoz

A Megállapodásban foglaltak végrehajtása a Kormány részéről további intézkedéseket igényel. Ennek keretében gondoskodni kell a végrehajtással összefüggő részletszabályok megalkotásáról, az ügykör szerint érintett minisztériumok feladatainak meghatározásáról, együttműködésük rendjének kialakításáról és a szükséges nemzetközi szerződések megkötéséről.

A Megállapodás hosszú távra rendezi a hazánkban tartózkodó külföldi, illetve külföldön tartózkodó saját fegyveres erők és tagjaik jogállását, alapját, jogi keretét képezi későbbi részmegállapodások megkötésének. Fentiekre tekintettel indokolt az a garanciális rendelkezés, hogy a Megállapodás végrehajtásáról a Kormány az Országgyűlés illetékes bizottságait évente tájékoztassa.

A 7. §-hoz

A Megállapodás és a Kiegészítő Jegyzőkönyv megerősítése a kihirdetés napján lép hatályba. A megerősítő okiratok diplomáciai úton letétbe helyezésre kerülnek az Amerikai Egyesült Államok Kormányánál, mely mint a Megállapodás és a Kiegészítő Jegyzőkönyv letéteményese hivatalos értesítést küld a szóban forgó nemzetközi egyezmények hatályba lépéséről.