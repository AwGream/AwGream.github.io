2006. évi LIV. törvény indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

A törvény célja annak biztosítása, hogy a Kormány szerkezetét a kormánytöbbség szabadon és önállóan határozhassa meg. A „parlamentáris elveken nyugvó Alkotmány” [4/1993. (II. 12.) AB határozat] ma is egyértelmű abban, hogy a kormányzati szerkezet és szervezetrendszer meghatározása az országgyűlési választásokon többséget szerzett, a kormányzásért felelős politikai erő jogosítványa. A hatékony és eredményes kormányzás mindig a kormánytöbbség kötelezettsége és felelőssége. Az ellenzék felelőssége minden parlamentáris demokráciában elsősorban a mindenkori kormányzat ellenőrzése, ezen túl - magyar sajátosságként - a jogállami forradalom nyomán az Alkotmány a legfontosabb, Kormánytól független alkotmányi szervek, valamint a politikailag legérzékenyebb alapvető jogok tekintetében a törvényalkotást minősített többséghez köti, vagyis politikatudományi értelemben e tárgykörökben megosztja a törvényalkotás felelősségét a kormánypártok és az ellenzék között.

Ugyan e tárgykörök szabályozásában az Alkotmány megköveteli a politikai megegyezést, ez azonban nem jelenti azt, hogy a parlamentáris rendszer alapelvével szemben az ellenzék a Kormány szerkezete megállapításának felelősségét is viselné. A törvény biztosítani kívánja, hogy az Alkotmánynak a minisztériumok felsorolását egyszerű többséghez kötő rendelkezését és szervezetalakítási szabadságát sem elvileg, sem a gyakorlatban ne írhassák felül a minősített többséget igénylő törvények.

A törvény arra irányul, hogy az Alkotmány normaszövegében is minden kétséget kizáróan megjelenjen, hogy a kormányzati szerkezet kialakítása a kormánytöbbség felelőssége.

Részletes indokolás

Az 1. §-hoz

A minősített többség követelménye ma sem jelenti azt, hogy a szabályozott intézményre vagy alapjogra vonatkozóan - a kétharmados törvényre tartozó koncepcionális kérdéseken kívül - a kormánytöbbség egyszerű többséggel elfogadott törvényben a politikai elképzeléseinek megfelelően ne rendelkezhetne: a 4/1993. (II. 12.) AB határozat és az 1/1999. (II. 24.) AB határozat szerint - az Alkotmány alapján minősített többséggel elfogadott törvényekkel nem ellentétes módon - végrehajtásukat szabályozhatja, további garanciákat építhet ki, saját koncepciója szerint igazíthatja érvényesülésüket az adott körülményekhez.

Az Alkotmány szerint minősített többséget igénylő szabályozási tárgykörökben a Kormány tagja vagy valamely közigazgatási szerv számára biztosított hatáskör megteremtéséhez, e hatáskör tartalmának meghatározásához szükséges „olyan alkotmányos garancia, amelynek lényeges tartalma az országgyűlési képviselők közötti széles körű egyetértés”. [1/1999. (II. 24.) AB határozat] Annak eldöntése azonban, hogy a végrehajtó hatalom mely tagja gyakorolja a minősített többséggel elfogadott törvényben meghatározott hatáskört, az Alkotmány 34. §-ából következően már a kormánytöbbség felelőssége.

A parlamentáris rendszer működőképessége, a szilárd és hatékony kormányzás megőrzéséhez az is szükséges, hogy a minősített többség esetleges kiterjesztő értelmezésével se kösse meg a parlamenti többség és a Kormány szervezetalakítási szabadságát a minősített többséggel elfogadott törvényben egy-egy szerv, szervezet nevesítése. Ezért a törvény egyértelművé kívánja tenni, hogy akár minősített, akár egyszerű többséggel elfogadott törvény is tartalmazza minisztérium, miniszter vagy közigazgatási szerv megjelölését, azt az Országgyűlés egyszerű többséggel elfogadott törvényben is módosíthassa.

A 2. §-hoz

A Kormány tagjainak rendeletalkotását a jogalkotási törvény - évtizedek óta bevált módon - kifejezett törvényi felhatalmazáshoz vagy eredeti jogkörben kiadott kormányrendeletben kapott felhatalmazáshoz köti. E rendelkezésnek alkotmányi szintre emelése a jogalkotásnak az eddig is az Alkotmányban szabályozott alapvető rendelkezéseit egészíti ki, egyértelműen megkülönböztetve a Kormány és tagjai rendeletalkotási jogának szabályait. Mindez a jogalkotási hatáskörrel összefüggésben is kifejezi a magyar alkotmányos berendezkedés azon sajátosságát, hogy a végrehajtó hatalom az egységes kormányt illeti, a miniszterek önálló, a Kormánytól független politikát nem képviselhetnek.

A 3. §-hoz

Az Alkotmány 30/A. § (1) bekezdés h) pontja kifejezetten a köztársasági elnök hatáskörévé teszi az államtitkárok kinevezését és felmentését, bár e hatáskör a hatályos törvényi szabályozás szerint - alkotmányi felhatalmazás alapján - a helyettes államtitkárok tekintetében nem az államfőt illeti meg. Tekintettel arra, hogy az államtitkárok önálló, a miniszterétől elválasztható politikai vagy közjogi felelősséggel nem rendelkeznek, a törvény az államtitkárok kinevezését és felmentését külön törvényben szabályozható tárgykörré teszi. Mindez nem zárja ki, hogy e külön törvény alapján egyes államtitkárokat a köztársasági elnök az Alkotmány 30/A. § (1) bekezdés m) pontja alapján nevezzen ki.

A törvény azon elv érvényesítése érdekében, hogy a kormányzat szerkezetét a kormánytöbbség határozhassa meg, hatályon kívül helyezi a belügyminiszterre való alkotmányi utalást. Ennek eredményeként az Országgyűlés egyszerű többséggel elfogadott törvényben határozhatja meg, hogy a Kormánynak a helyi önkormányzatokkal kapcsolatos hatásköreit mely miniszter közreműködésével gyakorolja.

A politikai államtitkár a rendszerváltás óta a miniszter általános helyettesének feladatait látja el, az államtitkári megjelölés azonban jobban kifejezi az ellátott feladatokat és a pozíció közjogi jelentőségét, vagyis a miniszter - törvényben meghatározott kivételek szerinti - teljes jogkörű helyettesítését.