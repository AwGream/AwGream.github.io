2008. évi XII. törvény indokolása

az Európai Közösségek saját forrásainak rendszeréről szóló 2007/436/EK, Euratom tanácsi határozat kihirdetéséről

Általános indokolás

Az Európai Unió (a továbbiakban: EU) költségvetésének bevételeit, azaz saját forrásait képezik a közös költségvetéshez történő nemzeti hozzájárulások (áfa-alapú és GNI-alapú hozzájárulás) valamint az úgynevezett tradicionális saját források (vámok, cukor, izoglükóz és inulin-hozzájárulások) befizetései. Ugyan a közösségi költségvetésnek nem része, de fogalmilag a saját források rendszeréhez tartozik az Egyesült Királyságnak a többi tagállam által fizetett ún. brit korrekció is.

Az Európai Unióhoz való csatlakozásról szóló Csatlakozási Szerződés 2003. április 16-i aláírásával a Magyar Köztársaság elkötelezte magát, hogy részt vesz az Európai Unió költségvetésének finanszírozásában. A kiadások fedezetéül szolgáló, az Európai Unió ún. saját forrásaira vonatkozó közösségi jogi szabályozást alkotó, a Tanács 2000/597/EK, Euratom határozata az Európai Közösségek saját forrásainak rendszeréről, valamint a Tanács 1150/2000/EK, Euratom rendelete a Közösségek saját forrásainak rendszeréről szóló 94/728/EK, Euratom határozat végrehajtásáról, és az említett rendeletek módosításai a csatlakozás időpontjától közvetlenül beépültek a hazai jogrendbe. E keret-jellegű szabályok azonban lehetőséget adtak a tagállami - így a magyar - egyéb jogszabályi környezetnek és gazdasági feltételeknek megfelelő szabályozás kialakítására. A nemzeti szabályozással szemben az EU mindössze egyetlen elvárást támaszt: az nem lehet ellentétes az uniós jogi rendelkezésekkel, illetve nem korlátozhatja azok érvényesülését. Ennek megfelelően az EU saját forrásainak az Európai Bizottság számára időben történő rendelkezésre bocsátásának biztosítása, és az ezzel összefüggő feladatok, együttműködések és eljárásrendek jogi alapjának megteremtése érdekében készült el az Európai Unió saját forrásaival kapcsolatos kötelezettségek teljesítésében részt vevő intézmények feladat- és hatásköréről, valamint a kapcsolódó eljárásrendről szóló 84/2004. (IV. 19.) Korm. rendelet (a továbbiakban: Korm. rendelet).

A 2005. december 15-16-i Európai Tanács ülésén az állam és kormányfők politikai megállapodást kötöttek az Unió 2007-2013 közötti pénzügyi perspektívájáról, ezzel együtt a saját források (azon belül is kifejezetten a tagállamok által fizetendő nemzeti hozzájárulások) rendszerének módosításáról is.

A fentiek alapján az Európai Bizottság kidolgozta, majd a Tanács 2007. június 7-én az EK Szerződés 269. cikkében foglalt jogalapnak megfelelően elfogadta az Európai Unió saját forrásainak rendszeréről szóló 2007/436/EK, Euratom tanácsi határozatot (a továbbiakban: Határozat). A Határozat hiteles magyar nyelvű szövege az Európai Unió Hivatalos Lapja 2007. június 23-i számában jelent meg. 

Azonban a sajátos jogalapból kifolyólag a tagállamoknak „alkotmányos követelményeiknek megfelelő eljárás keretében” is el kell fogadniuk a Határozatot, ugyanis a tényleges kötelmet nem a tanácsi határozat elfogadása, hanem a tagállamoknak a Határozatot elfogadó aktusa keletkezteti. Az elfogadás és a kihirdetés a Magyar Köztársaság tekintetében az a mód, amellyel hazánk a Határozat kötelező erejét magára nézve elismeri. Az elfogadás és a kihirdetés tekintetében ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) rendelkezéseinek megfelelően kell eljárni.

A Határozatot a fentiekre tekintettel törvényben kell kihirdetni, az erre vonatkozó előterjesztést a Kormánynak kell az Országgyűlés elé terjeszteni. Az „alkotmányos követelményeknek megfelelő eljárás” lezárásáról ezt követően tehát akkor lehet a Határozat 11. cikke szerint - a Külügyminisztériumon keresztül - a Tanács főtitkárságát értesíteni, ha e törvény kihirdetésre került.

Amennyiben minden tagállam elfogadta a Határozatot, és erről a Tanács főtitkárságát is megfelelően értesítette, úgy a Határozat az utolsó értesítés beérkezését követő hónap első napján lép hatályba. A 2005. decemberi Európai Tanács ülésének következtetéseiben az állam- és kormányfők azt tűzték ki célul, hogy a saját források rendszeréről szóló új jogi aktus 2009. január elsejét megelőzően hatályba lépjen. A döntés jogilag nem kötelező erejű, ezt a céldátumot azonban tiszteletben kell tartani. 

A Határozat rendelkezéseit azonban már 2007. január 1-jétől kell alkalmazni, vagyis a Határozattal az Európai Unió saját forrásainak rendszerében végrehajtott módosítások már várhatóan a 2008. évi tagállami befizetésekben is érvényesülni fognak, a 2007. évi befizetés utólagos korrekciója mellett.

Mivel közösségi szinten a Határozat szabályozza azt, hogy az Európai Unió tagállamainak milyen tételeket és hogyan kell befizetnie a közösségi költségvetésbe, ezért a törvény elfogadásának közvetlen gazdasági, költségvetési hatása Magyarország Európai Unióba történő befizetéseire van, a hatás kifejezetten a befizetések mértéke és szerkezete tekintetében érvényesül.

Az EU 2007-2013 közötti pénzügyi perspektívájáról kötött megállapodásra, valamint a Határozatnak a Tanács által történő elfogadására tekintettel a Határozat tartalmi kérdéseit illetően jelenleg a tagállamoknak, így Magyarországnak sincs befolyásolási lehetősége. Amennyiben a Határozatot az Országgyűlés nem fogadja el, az közvetett hatásként a pénzügyi perspektíva működését, és így a Magyarország által 2007-2013. között igénybe vehető, folyó áron több mint 9000 Mrd forintnyi támogatás igénybe vételét kérdőjelezheti meg.

A Határozat hatálybalépését követően a Magyarország által fizetendő nemzeti hozzájárulások összege - a jelenlegi szabályozás szerinti 180-200 Mrd Ft hozzájáruláshoz képest - évente 7-10 Mrd forinttal növekszik. A Magyar Köztársaság 2008. évi költségvetéséről szóló 2007. évi CLXIX. törvény a Határozat 2008. évi hatálybalépését feltételezve készült, így a megnövelt összegű hozzájárulás fedezete biztosított.

A Határozattal kapcsolatban fennálló jogharmonizációs kötelezettségünkre tekintettel a törvény célja, hogy a Magyar Köztársaság a Határozat kötelező erejét magára nézve alkotmányos követelményeinek megfelelő eljárás keretében elismerje.

Részletes indokolás

Az 1. §-hoz

A Határozat sajátos jogalapjából kifolyólag, valamint 11. cikkének második albekezdésében foglaltak szerint a Határozatot a tagállamoknak „alkotmányos kötelezettségeiknek megfelelő eljárásban” is el kell fogadniuk, ugyanis a tényleges kötelmet nem a tanácsi határozat elfogadása, hanem a tagállamoknak a Határozatot elfogadó aktusa keletkezteti. Ez az elfogadás és a kihirdetés az a mód, ahogy a Magyar Köztársaság a Határozat kötelező erejét magára nézve elismeri. Az elfogadás és a kihirdetés tekintetében ezért az Nsztv. rendelkezéseinek megfelelően kell eljárni.

Az Nsztv. 7. § (1) bekezdése a) pontja szerint a Magyar Köztársaság külkapcsolatai szempontjából kiemelkedő fontosságú nemzetközi szerződés esetében a nemzetközi szerződés kötelező hatályának elismerésére az Országgyűlés adhat felhatalmazást.

A 2. §-hoz

A Határozatot a fenti jogalapra tekintettel, szövegének végleges megállapítását követően, az Nsztv. 9. §-a értelmében törvénnyel szükséges kihirdetni.

A 3. §-hoz

A Határozat szövege az Európai Unió valamennyi hivatalos nyelvén, így magyarul is hiteles.

A Határozat nyomán az alábbiak szerint változik a közösségek saját forrásának rendszere:

- a hozzáadottérték-adóból (HÉA) származó forrás lehívásának egységes kulcsa 0,30%-ban lett megállapítva,

- Ausztria, Hollandia, Németország és Svédország csökkentett HÉA-lehívási kulcsot alkalmazhat a 2007-2013-as időszakban, valamint Hollandia és Svédország ugyanebben az időszakban bruttó csökkentéseket élvezhet az éves GNI-alapú hozzájárulások tekintetében,

- továbbra is megmarad az Egyesült Királyság javára szóló korrekciós mechanizmus, valamint Ausztria, Hollandia, Németország és Svédország csökkentett részvétele a korrekció finanszírozásában. Azonban a 2009-2011. közötti fokozatos bevezető időszakot követően az Egyesült Királyságnak már teljes mértékben részt kell vennie a bővítés költségeinek finanszírozásában, leszámítva a közvetlen mezőgazdasági kifizetéseket és az agrárpiaci kiadásokat, valamint a vidékfejlesztési kiadásoknak az Európai Mezőgazdasági Orientációs és Garanciaalap (EMOGA)  Garanciarészlegéből származó részét. Az Egyesült Királyság javára történő korrekció kiszámítása ezért fokozatosan kiigazításra kerül az Európai Unióhoz 2004. április 30. után csatlakozó tagállamokra felosztott kiadások kizárásával, kivéve a fent említett mezőgazdasági és vidékfejlesztési kiadásokat.

- az Egyesült Királyság kiegészítő hozzájárulása, amelyet a felosztott kiadások csökkentése eredményez, a 2007-2013-as időszakban nem haladhatja meg a 2004-es árakon számított 10,5 milliárd eurót. 2013 előtti további bővítés esetén - Bulgária és Románia csatlakozását leszámítva - az összeget megfelelően ki kell igazítani.

- a 2000/597/EK, Euratom határozat 4. cikke második bekezdése f) pontjának rendelkezései - amelyek a csatlakozó országok éves előcsatlakozási kiadásainak az Egyesült Királyság javára történő korrekció kiszámításából való kivételével kapcsolatosak - 2013 után már nem lesznek alkalmazandók.

A Határozat 10. és 11. cikkeiben rendelkezik a hatálybalépés kérdéséről.

A Határozatban ESA 95 néven szereplő hivatkozás alatt a nemzeti számlák európai rendszerének (European System of Accounts - ESA) 1995-ben módosított változata értendő.

A 4. §-hoz

Tekintettel arra, hogy a közösségi jogi aktus 11. cikke elrendeli a Határozatban foglaltak 2007. január 1-jétől történő alkalmazását, ezért a kihirdető törvényben is szükséges az Nsztv. 11. §-ban foglaltaknak megfelelően a Határozat ideiglenes alkalmazásának elrendelése.

A tagállamok által az EU költségvetése felé fizetendő nemzeti hozzájárulás korrigálására - a Határozat rendelkezéseinek ideiglenes alkalmazásától függetlenül - azonban csak a Határozat hatálybalépését követően kerül sor.

Az 5. §-hoz

A Határozat 11. cikkének második albekezdése szerint: „A tagállamok haladéktalanul értesítik a Tanács főtitkárát az e határozat elfogadására vonatkozó, alkotmányos követelményeiknek megfelelő eljárásaik lezárásáról.” Az „alkotmányos követelményeknek megfelelő eljárás” lezárásáról akkor lehet - a Külügyminisztériumon keresztül - a Tanács főtitkárságát értesíteni, ha a törvény kihirdetésre került.

A Határozat a 11. cikk második albekezdésében említett utolsó értesítés beérkezését követő hónap első napján lép hatályba.

A hatálybalépés pontos naptári napját a külpolitikáért felelős miniszter az Nsztv. 10. § (4) bekezdése értelmében a Magyar Közlönyben közzétett egyedi határozatával állapítja meg.

A kihirdető törvény felhatalmazást ad a Határozat végrehajtásához szükséges intézkedések meghozatalára. Mivel a saját források rendszeréről szóló korábbi határozathoz képest közösségi szinten formálisan is új jogi aktus született, ezért a kihirdető törvényben felhatalmazást kell adni a Határozat végrehajtásához szükséges intézkedések meghozatalára, melyre tekintettel indokolt a kérdést jelenleg szabályozó Korm. rendelet hatályon kívül helyezése, és új kormányrendelet megalkotása.

Az új kormányrendeletet (amely tartalmában a saját források rendszeréről szóló közösségi jogi aktus változásából kifolyólag szükséges technikai módosításokat tartalmazza) a Kormány a kihirdető törvényben foglalt felhatalmazásra tekintettel alkothatja meg. A kormányrendelet hatálybalépését a Határozat hatálybalépéséhez indokolt igazítani, amit a külpolitikáért felelős miniszter az Nsztv. 10. § (4) bekezdése értelmében, a Magyar Közlönyben közzétett egyedi határozatával állapít meg.