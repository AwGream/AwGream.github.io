2012. évi LVIII. törvény

a fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény módosításáról

-----STARTING---POINT---ELEJE---

1. § A fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény (a továbbiakban: Fmt.) 3. § c) pontja helyébe a következő rendelkezés lép:

(E törvény alkalmazásában:)

„c) Normatív hozzájárulás: a központi költségvetésről szóló törvényben meghatározott - a szociális, gyermekvédelmi, gyermekjóléti, oktatási, nevelési, közművelődési és üdülőhelyi feladatokhoz kapcsolódó - normatív hozzájárulások és az összes normatív, kötött felhasználású támogatás bázisévi önkormányzati költségvetési beszámoló érintett űrlapjainak adatai szerinti összeg.”

2. § Az Fmt. 4. §-a helyébe a következő rendelkezés lép:

„4. § Az Ötv. 64. § (4) bekezdésében meghatározott, a fővárosi önkormányzatot és a kerületi önkormányzatokat osztottan megillető bevételeket az 5-6. § és az Ötv. 64. § (4a) bekezdése alapján kell megosztani.”

3. § Az Fmt. 6. §-a helyébe a következő rendelkezés lép:

„6. § Az 5. § (1)-(2) bekezdése szerint számított részesedés alapján a kerületeket mindösszesen megillető forrásokat a kerületi önkormányzatok között az alábbiak szerint kell felosztani:

a) a kerületi önkormányzatokat az idegenforgalmi adó és a hozzá kapcsolódó normatív hozzájárulás nélkül megillető források felosztásakor azon feladatok önkormányzati költségvetési beszámoló szerinti bázisévi működési kiadásaiból, amelyekhez a központi költségvetés normatív hozzájárulást nyújt, le kell vonni a kiadásokhoz kapcsolódó normatív hozzájárulás összegét, és a forrásokból az így adódó különbséggel (a működési hiánnyal) megegyező összeget a normatív hozzájárulások arányában kell megosztani az összes kerületi önkormányzat között,

b) az a) pont szerint számított felosztandó forráson felüli rész 40%-át az állandó népesség, 15%-át a belterületi terület, 15%-át a kerület állandó népességének és a belterületi terület nagyságának hányadosa, 15%-át a 2005. év végén az önkormányzati tulajdonban lévő félkomfortos, komfort nélküli és szükséglakások együttes alapterülete és 15%-át a 2005. év végén az önkormányzat területén levő iparosított technológiával épült lakások darabszáma arányában kell megosztani az önkormányzatok között; a számításokban felhasználandó belterületiterület-, valamint lakásadatokat a Melléklet tartalmazza,

c) az állandó népesség b) pont szerinti súlya évente 2 százalékponttal növekszik, a lakás alapterületé és az iparosított technológiával épült lakások darabszámáé pedig 1-1 százalékponttal csökken,

d) az egyes kerületi önkormányzatoknak az a)-c) pont szerint számított részesedési aránya a megosztott forrásokból a tárgyévet megelőző év forrásmegosztásához képest maximum 2%-kal nőhet, illetve csökkenhet; a módszer alkalmazása miatt bekövetkező eltérések a forrásmegosztás során az egyes önkormányzatok részesedését növelik vagy csökkentik,

e) a kerületi önkormányzatokat megillető idegenforgalmi adó és a hozzá kapcsolódó normatív hozzájárulás összegét a saját közigazgatási területükön a tárgyévben idegenforgalmi adót ki nem vető kerületi önkormányzatok között bázisévi normatív hozzájárulásaik arányában kell megosztani.”

4. § Az Fmt. a következő 10. §-sal egészül ki:

„10. § E törvénynek a fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény módosításáról szóló 2012. évi LVIII. törvénnyel megállapított 3. § c) pontját, 4. §-át és 6. §-át a 2011. évi forrásmegosztási rendelet felülvizsgálata és a 2012. évi forrásmegosztás során is figyelembe kell venni.”

-----STARTING---POINT---VEGE---

5. § E törvény a kihirdetését követő napon lép hatályba, és a hatálybalépését követő napon hatályát veszti.