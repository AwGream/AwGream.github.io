2002. évi III. törvény indokolása

az Európa Tanács keretében, 1997. november 6-án kelt, az állampolgárságról szóló Európai Egyezmény kihirdetéséről

I.

ÁLTALÁNOS INDOKOLÁS

Az Európa Tanács Miniszteri Bizottsága 1997. május 14-én elfogadta az állampolgárságról szóló Európai Egyezmény (a továbbiakban: Egyezmény) tervezetét és 1997. november 6-án ünnepélyesen aláírásra megnyitotta azt. Az elfogadott Egyezmény-tervezet - melynek kidolgozásában magyar szakértők is részt vettek - az Európa Tanács állampolgársági szakbizottsága és számos érintett bizottság több éves kodifikációs munkájának eredménye.

Az Egyezményt a Kormány előzetes felhatalmazása [2351/1997. (XI. 7.) Korm. határozat] alapján a magyar fél 1997. november 6-án aláírta az Országgyűlés általi megerősítés fenntartásával.

Az Országgyűlés 56/2001. (IX. 7. ) OGY határozatával megerősítette az Egyezményt, egyben felkérte a külügyminisztert, hogy a megerősítő okirat köztársasági elnök általi kiállítását követően helyezze azt letétbe az Európa Tanács Főtitkáránál. Az Egyezmény a Magyar Köztársaság tekintetében a ratifikációs okmánynak az Európa Tanács Főtitkáránál történt letétbe helyezésének napját követő negyedik hónap első napján lép hatályba. A megerősítő okirat letéteményesnél történt letétbe helyezésére 2001. november 21-én került sor, így az Egyezmény - annak 27. Cikke alapján - 2002. március 1-én hatályba lép.

Az Egyezmény az állampolgárság intézményével összefüggésben eddig létrejött nemzetközi dokumentumok tiszteletben tartásával összefoglalja azokat az elveket és normákat, amelyeket az állampolgárság kérdésére vonatkozó jogalkotás és jogalkalmazás során figyelembe kell venni. E jogterületre vonatkozóan hasonló jellegű, átfogó egyezmény eddig még nem született.

A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni.

II.

RÉSZLETES INDOKOLÁS

Az 1. §-hoz

A törvény 1. §-a rendelkezik az Egyezmény kihirdetéséről.

A 2. §-hoz

A 2. § tartalmazza a nemzetközi szerződés szövegét.

Alapelvként az Egyezmény az állampolgársághoz való jogot, a hontalanság elkerülését, az állampolgárságtól való önkényes megfosztás tilalmát, valamint azt rögzíti, hogy a házasságkötés és a házasság felbontása automatikusan nem hat ki a házasfelek állampolgárságára (4. Cikk).

Az Egyezmény külön fejezetet szentel az állampolgárság megszerzésének és elvesztésének.

Kimerítő felsorolást tartalmaz az Egyezmény olyan esetekre, amikor az állampolgárság automatikusan, a törvény erejénél fogva vagy a részes állam kezdeményezésére veszíthető el (7. Cikk).

A részes államoknak belső jogukba olyan rendelkezéseket kell beépíteniük, melyek lehetővé teszik állampolgáraiknak az állampolgárságukról való lemondást, feltéve hogy ezáltal nem válnak hontalanná (8. Cikk), valamint kötelesek elősegíteni az állampolgárság visszaszerzését olyan korábbi állampolgáraik számára, akik területükön jogszerűen és szokásosan tartózkodnak (9. Cikk).

Az állampolgársági eljárásról szóló fejezet (10-13. Cikk) szerint állampolgársági ügyben a méltányos határidőn belül meghozandó valamennyi döntést írásbeli indokolással kell ellátni. Ezen túlmenően, minden döntés közigazgatási vagy bírósági úton történő felülvizsgálatát biztosítani kell, vagyis az egyén számára lehetővé kell tenni, hogy fellebbezési jogával élhessen.

A többes állampolgárságról szóló fejezet (14-17. Cikk) előírja a részes államok számára, hogy mely esetben kötelesek engedélyezni a többes állampolgárságot, továbbá világossá teszi, hogy az államok  szabadon engedélyezhetik a többes állampolgárság más eseteit.

Az államutódlással foglalkozó fejezet rendelkezései (18-20. Cikk) bár nem közvetlenül az egyénekre vonatkoznak, céljuk, hogy biztosítsák, hogy egy adott régióban élő személyek ne kerüljenek kedvezőtlen helyzetbe pusztán a területi változások miatt.

A katonai kötelezettségekről szóló fejezet (VII. fejezet, 21-22. Cikk) legfontosabb rendelkezései közé tartozik egyrészt, hogy a részes államok többes állampolgárságával rendelkező személyek csak az egyik államban kötelezhetők a katonai szolgálat letöltésére, mégpedig abban az államban, amelyikben az érintett személy szokásosan tartózkodik.

Az érintett személy azonban az Egyezmény 21. Cikk 3. bekezdés a) pontja szerint választhat, hogy melyik részes államban kívánja katonai szolgálatát letölteni. Másrészt azok a személyek, akik mentesültek a katonai kötelezettség teljesítése alól vagy alternatív katonai szolgálatot teljesítettek valamely részes állam területén, úgy tekintendők, mint akik a másik részes állam tekintetében - melynek ugyancsak állampolgárai - teljesítették ez irányú kötelezettségüket.

A részes államok illetékes hatóságai kötelesek az Európa Tanács Főtitkárát, illetve kérésre egymást tájékoztatni az állampolgársággal kapcsolatos ügyekről, ideértve a hontalanság és a többes állampolgárság eseteit, valamint az Egyezmény alkalmazásával kapcsolatos fejleményeket.

A 3. §-hoz

A részes állam az Egyezmény alkalmazása tekintetében nyilatkozatokat, illetve fenntartásokat tehet. Az Egyezmény lényegét képező, az általános ügyek, az állampolgárságra vonatkozó általános alapelvek, valamint az államutódlás és állampolgárság című fejezetek (I., II., VI. Fejezet) tekintetében fenntartások nem engedélyezhetők. Az Egyezmény lehetőséget ad a részes államok számára, hogy a katonai kötelezettségekről szóló VII. Fejezet alkalmazását nyilatkozattal teljes egészében kizárják.

Az Egyezmény rendelkezéseinek való megfelelés érdekében fenntartások és nyilatkozatok megtétele volt indokolt, mely nyilatkozatokról és fenntartásokról a külügyminiszter a megerősítő okirat letétbe helyezésekor tájékoztatta az Európa Tanács Főtitkárát.

1. Fenntartást fűztünk az Egyezmény 11-12. Cikkéhez. A magyar jogi szabályozás szerint a honosítási és visszahonosítási kérelmekről diszkrecionális jogkörben az államfő dönt. E döntés ellen jogorvoslatot nem biztosít a jogszabály, és indokolási kötelezettséget sem ír elő. Az állampolgárság megadása kérdésében az Egyezmény is megengedi a diszkréciót. A kérelem elutasítása esetén lehetőség van arra, hogy a kérelmező ismételten az állampolgárság megszerzése iránti kérelmet nyújtson be, sőt a kérelem korlátlanul megismételhető. A kérelem korlátlan megismétlésének lehetőségét más államok általában nem alkalmazzák. Emellett a magyar intézményrendszerben nincs olyan törvényességi felügyeletet gyakorló fórum, amelyhez a köztársasági elnök által hozott határozat felülvizsgálata jogorvoslat útján telepíthető lenne. A magyar állampolgársági jog nagyrészt történelmi gyökerű sajátosságaira tekintettel sem indokolt eljárási szabályaink megváltoztatása, tehát az Egyezmény 11-12. Cikkéhez célszerűnek bizonyult fenntartást tenni.

2. A hatályos magyar jogszabályok alapján az általános hadkötelezettség csak a Magyar Köztársaság területén élő magyar állampolgárságú férfiakat terheli [Hvt. 70. § (1) bekezdése]. A külföldön élő magyar állampolgársággal is rendelkező többes állampolgár esetében nem indokolt, hogy választása alapján a Magyar Köztársaságban teljesítsen katonai szolgálatot. A fenntartás tehát kifejezetten arra irányul, hogy kizárjuk azt a kötelezettségvállalást, amely szerint a külföldön élő magyar állampolgársággal is rendelkező személyt be kelljen hívni magyar katonai szolgálatra. Amennyiben időközben az érintett személy az állandó tartózkodás céljával Magyarországon telepedik le, akkor a hatályos jogszabályok szerint hadkötelessé válik. Kizárjuk azonban annak lehetőségét, hogy a Magyarországon élő többes állampolgársággal rendelkező személyek külföldön tölthessék le katonai szolgálati idejüket, ezért fenntartást kellett tennünk az Egyezmény 21. Cikk 3. a) pontjához.

3. Nyilatkozni kellett arról, hogy az Egyezmény 22. Cikk b) pontja alkalmazásában a Magyar Köztársaságban a honvédelmi kötelezettség alapján a behívásnak a kötelezett 30. életéve betöltéséig van helye [Hvt. 100.§ (5) bekezdés g) pontja szerint].

A 4. §-hoz

Az (1) bekezdés a törvény hatályba lépéséről és az Egyezmény alkalmazásáról rendelkezik. Az Egyezmény 27. Cikke értelmében a részes állam vonatkozásában az alkalmazhatósághoz szükség van a ratifikációra. Az Egyezmény a Magyar Köztársaság tekintetében a ratifikációs okmánynak az Európa Tanács Főtitkáránál történt letétbe helyezésének napját követő negyedik hónap első napján lép hatályba. A megerősítő okirat letéteményesnél történt letétbe helyezésére 2001. november 21-én került sor, így az Egyezmény - annak 27. Cikke 3. bekezdése alapján - 2002. március 1-én hatályba lép.

A (2) bekezdés a törvény végrehajtásáért felelős minisztert jelöli ki.