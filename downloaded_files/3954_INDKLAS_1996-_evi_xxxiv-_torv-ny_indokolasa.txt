1996. évi XXXIV. törvény indokolása

a Magyar Köztársaság Kormánya és az Amerikai Egyesült Államok Kormánya között a minősített katonai információk védelme tárgyában Washingtonban, 1995. május 16-án aláírt Biztonsági Egyezmény megerősítéséről és kihirdetéséről

ÁLTALÁNOS INDOKOLÁS

Az általános információ és titokvédelmi egyezmény elengedhetetlen feltétele a magyar-amerikai katonai együttműködés minőségileg magasabb színvonalú kialakításának, az amerikai tapasztalatok megismerésének és ezen keresztül a Magyar Köztársaság NATO-hoz való közeledése tervszerű végrehajtásának.

Az Egyezmény alkalmazása lehetőséget teremt a fejlett amerikai katonai technológia átvételére, így szükséges többek között a nemzeti és regionális légtér-szuverenitási és légi forgalomirányítási rendszer létrehozásához.

Mivel az Egyezmény a honvédelmet érinti, az Alkotmány 40/C. §-ának (2) bekezdése szerint megerősítéséről és kihirdetéséről törvényben kell rendelkezni.

RÉSZLETES INDOKOLÁS

Az 1-2. §-hoz

A törvényjavaslat 1. §-a az Egyezmény megerősítését tartalmazza. A 2. § az Egyezményt - hivatalos magyar nyelvű szövege közlésével - kihirdeti.

Az Egyezmény főbb tartalmi egységei foglalkoznak a titokvédelem alapvető feladataival, az egymásnak megfelelő minősítési fokozatokkal (jelölésekkel) kiegészítő mellékletek megkötésének lehetőségeivel és jogosultjaival. A betekintés (információhoz hozzájutás) személyi, technikai, jogi feltételeinek, az információ kezelés és továbbítás rendjének, az elszámolási kötelezettségnek, ellenőrzésnek, sokszorosításnak, fordításnak, a harmadik személyek részére való kiadásnak, az információhoz illetéktelen hozzájutás, illetve elvesztés esetén szükséges teendőknek rendezése található a további cikkekben, a hazai szabályozáshoz hasonló megoldásokkal.

Az Egyezmény figyelembe veszi a hatályba lépett új titokvédelmi szabályozás törvényi rendelkezéseit, a 24. Cikk c) pontja az ilyen szabályozás változása esetén követendő eljárásról szól.

A 3. §-hoz

A Javaslat 3. §-a az Egyezmény hatályba lépéséhez - 244. Cikke szerint - szükséges, a felek belső joga által előírt feltéttel teljesítésére utal. Mivel az amerikai fél a hatálybaléptetési (megerősítési) előírásai teljesüléséről értesítő jegyzéket már megküldte, az Egyezmény (a törvény 2. §-a) a magyar fél hasonló jegyzékének keltével lép hatályba.