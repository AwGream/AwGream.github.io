1999. évi LXXIV. törvény indokolása

a katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről

-----STARTING---POINT---ALTALANOS--- 

A katasztrófahelyzetek kialakulása esetére eddig nem rendelkeztünk olyan magas szintű jogszabállyal, amely egységesen szabályozta volna mind felsőszinten, mind a végrehajtás szintjén a védekezés irányításának rendjét.

Tekintettel arra, hogy a kormányprogram egy hatékonyabban működő katasztrófaelhárító rendszer működtetését tűzte ki célul, a törvény egyrészt eleget kíván tenni annak a korábbi igénynek, hogy ipari vagy természeti katasztrófák bekövetkezése esetére törvény szabályozza a különböző szintű állami szervek tevékenységét a védekezés irányításában, másrészt meg kívánja teremteni jogi alapjait egy új szervezeti felépítésben működő katasztrófaelhárító szervnek.

A katasztrófák elleni védekezés jogi alapjait szolgáló, a honvédelemről szóló 1993. évi CX. törvény (a továbbiakban: Hvt.), a polgári védelemről szóló 1996. évi XXXVII. törvény (a továbbiakban: Pvt.), valamint a tűz elleni védekezésről, a műszaki mentésről és a tűzoltóságról szóló 1996. évi XXXI. törvény (a továbbiakban: Tüt.) rendelkezéseit a törvény csak a feltétlenül szükséges mértékben változtatja meg. Ennek következtében mind a polgári védelmi szervezetek, mind a hivatásos állami, illetve önkormányzati tűzoltóság gyakorlati működése továbbra is folyamatos marad.

A törvény szerint olyan hatékony katasztrófaelhárító szervezetet kell működtetni, amely a hazai természeti és ipari katasztrófák elleni védelemben való részvételen túl alkalmas nemzetközi segítségnyújtás adására, illetve annak igénybevétele esetén a feladatok összehangolására.

Az előzőek érdekében a törvény a védekezésre való felkészülés és a megelőzés időszakában, továbbá a katasztrófavédelem irányításában a Kormányt olyan hatáskörrel ruházza fel, amely jelentősen növeli a kormányzati munka operativitását. A törvény garanciális szabályként rögzíti, hogy kihirdetett veszélyhelyzetben a Kormány által bevezetett intézkedések legfeljebb 15 napig lehetnek hatályban, ennek meghosszabbítása kizárólag az Országgyűlés által történhet.

A törvény a védelem hatékonyságának növelése érdekében felhatalmazza a Kormányt a katasztrófa sújtotta területen a Pvt. adta keretek között a polgári védelmi szervezetek aktivizálására, illetve a Hvt. által biztosított tartalékos katonai szolgálat elrendelésére.

Lényeges eleme a törvénynek, hogy a hivatásos önkormányzati tűzoltóság jogállásának változatlanul hagyása mellett biztosítja annak jogi alapját, hogy országos és megyei szinten a polgári védelem és a hivatásos állami tűzoltóság bázisán - a belügyminiszter irányításával - a katasztrófavédelemmel összefüggő ágazati feladatok irányítására, összehangolására és végrehajtására egy egységes rendvédelmi szerv kerüljön létrehozásra, amely mentes a párhuzamosságoktól, ugyanakkor hatékonyan és a funkcionális feladatokra orientált szervezetként működne.

A törvény rögzíti a katasztrófák által érintettek kártalanítását és a térítés szabályait.

A törvény önálló fejezetben foglalkozik a veszélyes anyagokkal kapcsolatos súlyos balesetek elleni védekezéssel, amely összetett tevékenység, magában foglalja a megelőzés műszaki-technikai feladatait, a balesetek károsító hatásainak csökkentését, illetőleg a lakosság védelmét szolgáló intézkedéseket. A védekezés feladatainak ilyen csoportosítása a fejlett ipari országokra jellemző, és a nemzetközi szabályozás is ezt vette alapul. Hazánkban - azzal együtt, hogy a súlyos ipari balesetek reális veszélyt jelentenek - nem történt meg e terület átfogó szabályozása, a védekezéssel kapcsolatos feladatok az egyes részterületek vonatkozásában parciálisan jelentkeznek. Így az átfogó hazai szabályozás megteremtése - amellett, hogy nemzetközi egyezményekben vállalt kötelezettség - elsősorban magyar érdeket szolgál.

A több kisebb-nagyobb baleset, és az Európai Közösség egyes országaiban meglevő komoly eltérések az ipari tevékenységek irányításában és ellenőrzésében arra ösztönözték az EK Bizottságát, hogy kezdeményezze a súlyos ipari balesetek veszélyének megelőzésére és csökkentésére egy irányelv kidolgozását. Ez volt a 82/501/EGK, avagy a SEVESO I Irányelv. A SEVESO I irányelvet a bophali és a baseli balesetekből leszűrt tapasztalatok alapján módosították. Így született meg a SEVESO II. avagy 96/82/EGK irányelv. Ebben az irányelvben meghatározott alapelvek az Európai Közösség országaiban az ipari, környezeti biztonság, a terület felhasználás és a nyilvánosság tájékoztatásában alap dokumentummá vált.

A SEVESO II. irányelvnek a hazai jogrendbe való vételét a Magyar Köztársaság és az Európai Közösségek és azok tagállamai között társulás létesítéséről szóló, Brüsszelben, 1991. december 16-án aláírt Európai Megállapodásban vállaltuk.

A Helsinkiben elfogadott ENSZ-EGB „Egyezmény az ipari balesetek országhatáron túl terjedő hatásairól" megteremtette annak a lehetőségét, hogy Európában elfogadják és bevezessék a biztonságos technológiákat, a biztonsági irányítási rendszereket, az állandó információcserét, valamint az állami felügyeletet a fejlesztések, vészhelyzeti tervek kidolgozása terén. Hazánk 1992-ben az elsők között csatlakozott ezen Egyezményhez. Az Egyezmény betartása azt is jelenti, hogy a súlyos ipari balesetek elleni védekezésre vonatkozó cikkelyei a hazai jogi szabályozás része legyenek, azaz a súlyos ipari balesetek megelőzése és az ellenük való védekezés területén átfogó jogi szabályozás szükséges. Amennyiben ez az Egyezmény 1999-ben várható hatályba lépéséig a súlyos ipari balesetek megelőzésének és elhárításának átfogó jogi szabályozását nem rendezzük, úgy az Egyezményt nem teljesítjük.

Hazánk tagja a világ fejlett ipari államait tömörítő szervezetnek, az OECD-nek. Az OECD ajánlásokat ad ki a tagállamok számára az illetékességébe tartozó területek szabályozására. Így a vegyi balesetek megelőzésére is kiadott irányelvet, amely az európai uniós szabályozással lényegében megegyezik. Tehát az európai uniós szabályozás átvétele egyben az OECD tagságunkkal járó kötelezettség is.

A törvény és a végrehajtását szolgáló kormányrendelet - a SEVESO II. irányelvvel megegyezően - egyértelműen meghatározza a szabályozásba bevont tevékenységek körét, a tevékenységgel kapcsolatos szakhatósági feladatokat, a veszélyes létesítmények üzemeltetőinek, a kormányzatnak és az önkormányzatoknak a súlyos ipari balesetek megelőzésével, az azokra való felkészüléssel és azok elhárításával kapcsolatos feladatait, meghatározza a közvélemény tájékoztatásával kapcsolatos kötelezettségeket.

A veszélyes tevékenység, a veszélyes létesítmény és a veszélyes anyagok definícióit az értelmező rendelkezésekben írja le. A leírt definíciók azonban önmagukban nem alkalmasak arra, hogy a hatóság és az üzemeltető számára iránymutató legyen a kötelezettségek, illetőleg azok mértékének a meghatározására. Az irányelv - azzal együtt, hogy az általános alkalmazhatóság igényének kielégítése miatt rendkívül leegyszerűsíti a veszélyes létesítmény ismérveit - külön, eléggé összetett, sok számszerű adatot, kémiai vegyületet tartalmazó mellékletet szentel az egyértelmű alkalmazáshoz. A törvény kereteit ez meghaladja, ennek kielégítését csak a végrehajtási kormányrendelet vállalhatja fel.

A szabályozás lényeges része a veszélyes tevékenységekkel kapcsolatos szakhatósági hozzájárulás. Az eljárás alapja a biztonsági jelentés, amelynek rendeltetése az, hogy az előírt tartalmi és formai követelmények alapján az üzemeltető bizonyíthassa, az általa folytatott veszélyes tevékenység nem jár a meghatározottnál nagyobb kockázattal, és minden elvárhatót megtett az esetleges súlyos baleset megelőzése, és a következmények elhárítása érdekében.

Az irányelv alapján a törvény az üzemeltető kötelezettségévé teszi annak bizonyítását, hogy tevékenysége nem jelent elfogadhatatlan kockázatot a lakosságra, az anyagi javakra és a környezetre. A veszélyeztető hatás függvényében az üzemeltető kötelezhető adatszolgáltatásra, biztonsági jelentés készítésére, létesítményi belső védelmi terv készítésére, a belső védelmi tervben meghatározott feladatok végrehajtási feltételeinek biztosítására, a nyilvánosság tájékoztatására a veszélyes tevékenységről, a lakosságot esetlegesen érő veszélyekről, a tett védelmi intézkedésekről. Az üzemeltető kötelezhető továbbá a veszélyes tevékenységgel összefüggő események előírt tartalmi és formai követelmények szerint történő jelentésére.

Az önkormányzati vezetők, a Pvt. alapján felelősséget viselnek azért, hogy a lakosság védelme súlyos ipari balesetek esetén is biztosított legyen. Ennek érdekében - az illetékes polgári védelmi szerv segítségével - külső védelmi tervet készítenek, amelyben meghatározzák a lakosság, az anyagi javak és a környezet védelmével kapcsolatos feladatokat. A külső védelmi tervet a polgári védelmi tervezés rendszeréről és követelményeiről szóló 20/1998. (IV. 10.) BM rendelet alapján kell elkészíteni.

A lakosság számára a veszélyes létesítmény kockázatot jelent, ezért joga van megismerni a veszélyeztető hatásokat, az ellenük való védekezés módszereit, lehetőségeit, súlyos baleset esetén pedig a követendő magatartást. A veszélyes létesítmény üzemeltetőjének kötelessége hiteles tájékoztatást adni a létesítményről, az ott fellelhető veszélyforrásokról, és a súlyos baleset megelőzésére és elhárítására tett intézkedésekről.

Az üzemeltető viseli a létesítmény biztonságos üzemeltetésével kapcsolatos kiadásokat. Hasonlóképpen őt terhelik a belső védelmi tervben meghatározott feladatokhoz kapcsolódó költségek. Így a súlyos baleset elleni védekezéshez kapcsolódó irányítási rendszer és annak infrastruktúrája, a védelmi szervezetek megalakítása, felkészítése, felszerelése és esetleges alkalmazása. A belső védelmi tervben meghatározott feladatok végrehajtására - mivel ezek nagyon jelentős pénzügyi terhet jelentenek - az üzemeltetőnek a törvény kihirdetését követően három év áll rendelkezésére. A külső védelmi tervben meghatározott feladatok végrehajtási feltételeinek megteremtéséhez - az európai gyakorlatnak megfelelően - önként járulhat hozzá, erre kötelezettsége nincs. A súlyos ipari balesettel kapcsolatos kiadások (a közvetlen és közvetett károk térítése, az elhárítással kapcsolatos kiadások) az üzemeltetőt terhelik.

A külső védelmi tervben meghatározott feladatok végrehajtásáért az állam a felelős, a végrehajtás feltételeit is az állam biztosítja. A megjelölt feladatok végrehajtási feltételeit is a polgári védelmi költségekből biztosítják. Nem határozható meg ugyanis a védelmi szervezetek, eszközrendszerek többségénél (például elsősegélynyújtók, szirénarendszer), hogy ez mely veszélyforrások elleni védelmet szolgál kizárólag. Ez természetesen nem azt jelenti, hogy a fejlesztési és fenntartási költségeket részben vagy egészben ne fedezné(k) a veszélyes létesítmény(ek), mert ehhez a közvélemény formálása céljából érdeke fűződik.

-----STARTING---POINT---RESZLETES---

I. FEJEZET

ALAPVETŐ RENDELKEZÉSEK

Az 1-3. §-hoz

A törvény ezekben a §-okban az általános szabályokat rögzíti. A katasztrófák elleni központi és helyi védekezést nemzeti ügynek tekinti, mert a védekezésben minden érintett személynek és szervnek részt kell vennie. A védekezés megszervezését viszont állami feladatnak minősíti. Rögzíti mindazon szerveket és szervezeteket, amelyek közreműködésével kell a védekezést és a katasztrófák következményeinek felszámolását biztosítani.

Ugyancsak meghatározza az egyes fogalmak tartalmát, egységes értelmezését.

A 4. §-hoz

Ez a § a törvény alkalmazási körét rendezi. A katasztrófavédelem szempontjából a törvényben foglalt rendelkezéseket kell alkalmazni, a Pvt-ben meghatározott veszélyhelyzetben a IV. fejezetben rögzített intézkedések azonban nem alkalmazhatók, mégis a törvény jelentősége abban áll, hogy minden helyzetben a lakosság élet- és vagyonbiztonságának megóvását helyezi előtérbe.

II. FEJEZET

A KATASZTRÓFÁK ELLENI VÉDEKEZÉS IRÁNYÍTÁSA

Az 5-14. §-hoz

A törvény itt a Kormánynak, a Miniszterelnöki Hivatalnak, a belügyminiszternek, továbbá az érintett minisztereknek és az országos hatáskörű szervek vezetőinek feladat- és hatáskörét rögzíti a védekezésre való felkészülés érdekében és az irányítás területén. Meghatározza a katasztrófavédelemmel kapcsolatos ágazati területeket és felelősüket, függetlenül attól, hogy a katasztrófa más ágazat irányítása alá tartozó területet is érinthet.

Bár mind a Pvt., mind a Tüt. foglalkozik a kormányzati szervek feladataival, ennek ellenére indokolt, hogy a katasztrófák elleni védekezés egységes irányítása érdekében a törvény tartalmazza mindazon kormányzati feladatokat, amelyek részben a NATO tagsággal összefüggő tervezési, szervezési és irányítási feladatokat rögzítik mind békében, mind minősített időszakban. Kiemelkedő fontossággal bír a polgári veszélyhelyzeti tervezés irányelveinek szervezeti megvalósításával, illetve az ENSZ és a NATO katasztrófa központjaival való kapcsolattartás kormányszintű szabályozása.

A törvény a Kormány hatáskörébe utalja a Magyar Honvédség, a Határőrség és a rendvédelmi szervek bevonását a védekezésbe, továbbá a külföldi segítségkérést, illetve segítségnyújtást.

Jelentős és első ízben került törvényi szinten szabályozásra a Kormány azon jogköre, amely szerint katasztrófa sújtotta területté nyilváníthatja az ország egészét vagy annak egy részét. Garanciális jelentőségű, hogy az általa rendeleti úton bevezetett rendkívüli intézkedéseket csak veszélyhelyzetben alkalmazhatja és 15 napon túl csak az Országgyűlés felhatalmazása alapján érvényesítheti. Ezzel egyidejűleg lehetnek olyan helyzetek, amikor nincs szükség veszélyhelyzet kihirdetésére. Ilyenkor a Kormány térben és időben is szűkebb körben jogosult intézkedések bevezetésére.

A belügyminiszter, valamint a feladatkör szerint illetékes miniszterek számára a törvény egyértelműen rögzíti feladatukat és irányító tevékenységüket, továbbá a katasztrófavédelemmel kapcsolatos ágazati területeket és azok felelőseit.

A 15-23. §-hoz

A törvény a Kormány és az állami vezetők feladatán és irányító tevékenységén túlmenően rögzíti a különböző szintű (megyei, fővárosi, helyi) védelmi bizottságok, azok elnökei, továbbá a polgármesterek tevékenységét a felkészülés és a védekezés időszakában.

Mind a védelmi bizottságok, mind azok elnökei részére biztosított jogok és hatáskörök kellő lehetőséget nyújtanak a szakszerű felkészülés megszervezésére, végrehajtására, továbbá a védekezés területén - a kialakult helyzettől függően a Kormány utólagos tájékoztatása mellett - olyan intézkedések megtételére adnak felhatalmazást, amelyek következtében a lakosság élet- és vagyonvédelme engedélykérés esetén a késlekedés miatt hátrányt szenvedne, illetve a késlekedés életekbe kerülne.

A polgármesterek részére a törvény egyértelművé teszi, hogy az adott településen a védekezés irányítása hatáskörükbe tartozik, intézkedéseikről kötelesek az érintett megyei védelmi bizottság elnökét tájékoztatni. Ez azért jelentős, mert a megyei védelmi bizottság részére biztosított folyamatos információ garanciát ad arra, hogy a polgármesternek a helyi lehetőséget vagy a hatáskörét meghaladó esetekben a védelmi bizottság kellő segítséget nyújtson.

A 24. §-hoz

Az 1. § (2) bekezdése minden állampolgár számára kötelezővé teszi a katasztrófavédelemben való közreműködést. A 24. § e kötelezettséget konkretizálja, amikor meghatározza, hogy

- köteles jelezni a katasztrófát vagy annak veszélyét,

- köteles elősegíteni a védekezést adatközléssel, személyes közreműködéssel, illetőleg eszközök és ingatlanok rendelkezésre bocsátásával. E kötelezettségek teljesítése csak saját vagy mások életének, testi épségének vagy egészségének közvetlen és súlyos veszélyeztetése esetén tagadható meg.

III. FEJEZET

A BELÜGYMINISZTER IRÁNYÍTÁSA ALÁ TARTOZÓ, A KATASZTRÓFAVÉDELEM VÉGREHAJTÁSÁT VÉGZŐ SZERVEK ÉS FELADATAIK

A 25-29. §

A törvény megteremti a jogszabályi alapját a polgári védelem és a hivatásos állami tűzoltóság bázisán létrehozásra kerülő, összevont, államigazgatási feladatokat is ellátó, a rendvédelmi szervek kategóriájába tartozó országos katasztrófavédelmi szervezetnek, amely területi (megyei) és helyi (városi) szervre tagozódik. A neve: Belügyminisztérium Országos Katasztrófavédelmi Főigazgatóság. A szervezet létrehozásának alapvető sajátossága, hogy amíg országos és megyei szinten integrálódik a hivatásos állami tűzoltósággal, addig a fővárosban és a helyi szinten a polgári védelem és a hivatásos önkormányzati tűzoltóság továbbra is egymástól elkülönülten fogja tevékenységét végezni úgy, hogy az elsődleges beavatkozás (tűzoltás, műszaki mentés, illetve annak megkezdése) továbbra is a hivatásos önkormányzati tűzoltóság feladata marad.

A törvény részletesen felsorolja a központi (országos) szervnek és vezetőjének feladatait. A törvény azzal a szándékkal mellőzi a korábbi „parancsnokság”-i megnevezéseket, mert a NATO tagországokban a katasztrófavédelmi szervezetek struktúrája, megnevezése nélkülözi a katonai vonásokat és a „civil” jelleg a domináns.

IV. FEJEZET

A VESZÉLYES ANYAGOKKAL KAPCSOLATOS SÚLYOS BALESETEK ELLENI VÉDEKEZÉS SZABÁLYAI

A 30-31. §-hoz

A BM Katasztrófavédelmi Főigazgatóságot jelöli meg a súlyos ipari balesetek megelőzésének és következményei elhárításának feladataival kapcsolatos hatósági feladatok ellátására. Új szervezet létrehozása nem indokolt, mert felállítása tovább emelné a bevezetéshez szükséges nagyon magas költségeket. A megjelölt feladatok többsége a katasztrófák elleni védekezéssel kapcsolatos, lényegében polgári védelmi jellegű, ezért a törvény illetékes hatóságként - hatáskörének szükséges mértékű kiszélesítésével a fenti szervet jelöli ki. Az Európai Unióban nincs egységes gyakorlat arra vonatkozóan, hogy az illetékes hatóság mely tárca keretében működjön. Többnyire ahhoz a tárcához tartozik, amelyik a kormányzati munkamegosztásban a katasztrófák elleni védekezésért felelős. Az Európai Unió minden tagállamában olyan önálló szervezet hajtja végre ezeket a feladatokat, amely munkájában kapcsolódik más (munkavédelmi, tűzvédelmi, közegészség- és járványügyi, műszaki biztonsági stb.) hatóságok tevékenységéhez. Ez a szakhatósági tevékenység - a törvény végrehajtására vonatkozó kormányrendelet szerint is - kapcsolódik a Tűzoltóság, az Állami Népegészségügyi és Tisztiorvosi Szolgálat, a környezetvédelmi, a munkavédelmi hatóság, a Műszaki Biztonsági Főfelügyelet munkájához, de azoktól különbözik. A feladat annak megítélésére, hogy az adott veszélyes létesítmény egy esetleges súlyos baleset bekövetkezése kapcsán milyen mértékben veszélyezteti a környező lakosságot, és a megtett megelőző és védelmi intézkedések arányban állnak-e a biztonsági jelentésben megfogalmazott veszélyekkel. A fent jelzett közreműködő szervezetek munkája a kockázati elemzést is tartalmazó biztonsági jelentéshez kapcsolódik. A törvény a Műszaki Biztonsági Főfelügyelet részére szakhatósági jogkört biztosít.

A szabályozás megköveteli azt, hogy a veszélyes tevékenységet folytatókra meglehetősen részletes, anyagfajtákra, mennyiségekre és más mutatókra kiterjedő követelményeket határozzunk meg. Ez azonban csak a végrehajtási kormányrendeletben oldható meg.

A törvény alapján a veszélyes tevékenység vonatkozásában a már működő létesítmények esetében a törvény és a végrehajtási kormányrendelet kihirdetését követően hat hónapon belül csak be kell jelentenie az üzemeltetőnek a veszélyes tevékenységet a hatóságnál.

Az engedélyezési eljárásra az államigazgatási eljárás általános szabályairól szóló 1957. évi IV. törvény (továbbiakban: Áe.), illetőleg e törvény végrehajtási kormányrendelete vonatkozik. Az ellenőrzés és a jogorvoslat kérdéseinél is az Áe.-t kell alkalmazni. Az engedélyezési eljárás nem érinti a környezetvédelmi, illetőleg a munkavédelmi szabályokat. A környezetvédelmi hatásvizsgálatnak ebből következően meg kell előznie a törvény szerinti engedélyezési eljárást.

A 32-34. §-hoz

A biztonsági jelentés a hatósági szabályozás egyik legfontosabb eleme: a súlyos ipari balesetek elleni komplex (megelőzés és az elhárítás minden lényeges kérdését tartalmazó) védelem helyzetéről tájékoztatja a szakhatóságot. A biztonsági jelentés magában foglalja a létesítmény biztonságos üzemeltetését, és a súlyos ipari balesetek elleni védekezés megfelelő színvonalát bizonyító információkat. Mivel a biztonsági jelentés a további feladatok kiinduló pontja, ezért fontos annak minden érintett államban való egységes értelmezése. Ezért a biztonsági jelentés tartalmi és formai követelményeit a SEVESO II. irányelv melléklete tartalmazza. A biztonsági jelentés tartalmi és formai követelményeit e törvény végrehajtását szolgáló kormányrendelet tartalmazza. A biztonsági jelentést az üzemeltető a hatóságnak és az érintett polgármestereknek megküldi és legalább ötévente felülvizsgálja. A hatóságnak a végrehajtási rendeletben meghatározott feladata - a jelentés eljuttatása az illetékes kormányzati szervekhez.

Azoknak az üzemeknek, amelyeknek biztonsági jelentést nem kell készíteni, de tevékenységük meghatározott veszélyességi szintet elér, biztonsági elemzést kell készíteni. Ezen üzemek körét a végrehajtási rendelet határozza meg.

Nagy a valószínűsége annak, hogy a biztonsági jelentés üzemi vagy üzleti titkokat is érint. Ezek polgári jogi védelmet élveznek, ezért különös gondot kell fordítani arra, hogy e titkok ne kerülhessenek nyilvánosságra, amivel az üzemeltetőt gazdasági vagy egyéb hátrány érné.

A 35. §-hoz

A BM Katasztrófavédelmi Főigazgatóság - mint illetékes hatóság - felügyeleti rendszert működtet annak érdekében, hogy folyamatosan felmérje, mely létesítményeknek kell biztonsági jelentést készíteni, a biztonsági jelentések tartalma megfelel-e a valóságnak, és a nyilvánosság kellő tájékoztatást kap-e a létesítmény üzemeltetése kapcsán keletkező potenciális veszélyről. A BM Katasztrófavédelmi Főigazgatóság ellenőrzi továbbá azt is, hogy a potenciálisan veszélyeztetett területen a védekezés feltételei biztosítottak-e.

A 36-37. §-hoz

A SEVESO II. irányelvben deklaráltan szerepel a nyilvánosság rendkívül fontos szerepe. Mivel a súlyos ipari balesetből eredő veszély érinti az adott területen élő lakosságot, ezért a biztonsági jelentés nyilvános. A veszélyt hordozó létesítmény üzemeltetője köteles a biztonsági jelentést megküldeni az érintett települések polgármesterei számára. Amennyiben a biztonsági jelentés üzemi vagy üzleti titkot tartalmaz, úgy a hatóság engedélyezheti azt, hogy a nyilvánosságra kerülő biztonsági jelentésben titkot tartalmazó információ ne szerepeljen. A lakosság véleményének meghallgatását az érintett körzeti polgári védelmi parancsnokság útján a veszélyes létesítmény üzemeltetője kezdeményezi. A hatóság képviselője a lakossági tájékoztatókon jelen van. Biztosítja, hogy a létesítmény hiteles információkat adjon a létesítményről, és annak a környezetre gyakorolt hatásairól. A veszélyes létesítmény üzemeltetőjének, a hatóság a területi és a helyi védelmi bizottságok elnökének, valamint a polgármesternek a közvélemény tájékoztatásával kapcsolatos feladatait, a tájékoztatók tartalmi és formai követelményeit a végrehajtási kormányrendelet tartalmazza.

A 38. §-hoz

A BM Katasztrófavédelmi Főigazgatóság a biztonságos üzemeltetés feltételeinek hiányakor (a lakosság és a környezet súlyos veszélyeztetése esetén) jogosult a veszélyes tevékenység folytatásának felfüggesztését elrendelni. Biztonságos üzemelésnek az tekinthető, ha az érvényes biztonsági jelentéstől nincs - a biztonságot csökkentő - eltérés.

A veszélyes létesítmények üzemeltetésével kapcsolatos tevékenységet a végrehajtási kormányrendelet szabályozza azzal, hogy bármely szakhatósági intézkedéssel kapcsolatban biztosítani kell a jogorvoslati fórumrendszert, amelyre alapvetően az Áe. előírásait kell alkalmazni.

A 39-43. §-hoz

A törvény szerint az üzemeltető köteles minden tőle elvárhatót megtenni a súlyos ipari balesetek elkerülése érdekében, és ezt köteles az illetékes hatóságnak bizonyítani. Ezért köteles belső védelmi tervet készíteni, amely tartalmazza a súlyos baleset megelőzését és hatásai elleni védekezést szolgáló irányítási rendszert, szervezeteket, intézkedéseket, műszaki-technikai rendszereket. A terv végrehajtásához szükséges pénzügyi, anyagi és technikai feltételekről a létesítmény üzemeltetőjének, a törvény hatályba lépését követő három éven belül kell gondoskodnia.

A belső védelmi tervek rendszeres felülvizsgálata - a személyi, technikai és más feltételek gyakoribb változása miatt - a biztonsági jelentések felülvizsgálatánál gyakrabban kell, hogy megtörténjen. Természetesen minden lényeges változásnak mind a biztonsági jelentésben, mind a védelmi tervekben az előírt (öt- illetve hároméves) határidő előtt tükröződnie kell.

A biztonsági jelentéshez hasonlóan a SEVESO II. irányelv lényeges eleme - a biztonságot érintő eseményekről való - tájékoztatási kötelezettség. Minden, a biztonságot érintő eseményt a BM Katasztrófavédelmi Főigazgatóságnak jelenteni kell. Ez a jelentési kötelezettség független a létesítmény tervében foglalt riasztási feladatoktól. A biztonságot érintő eseményről szóló jelentés formai és tartalmi követelményeit a végrehajtási jogszabály tartalmazza.

V. FEJEZET

A VÉDEKEZÉS KÖLTSÉGEINEK MEGTÉRÍTÉSE ÉS FEDEZETE

A 44-48. §-hoz

A törvény jelzett §-ai kártalanítás és a térítés szabályait, továbbá a katasztrófák elleni védelemre való felkészülés és a védekezés anyagi fedezetének biztosításával kapcsolatos rendelkezéseket tartalmazzák.

A törvény egyértelműen rögzíti, hogy a védekezésben részt vevők esetében a kártalanítás kötelezettsége az államot terheli. Ugyanakkor az egyéb károk megtérítése csak a Polgári Törvénykönyv alapján lehetséges.

Ugyancsak egyértelművé teszi - más országok gyakorlatával megegyezően -, hogy a védekezésre való felkészülés költségeit az állam köteles költségvetésében tervezni és azt viselni.

-----STARTING---POINT---VEGE---

VI. FEJEZET

ZÁRÓ RENDELKEZÉSEK

A 49-58. §-hoz

E §-ok a hatálybalépésről rendelkeznek, továbbá a hatályukat vesztő, a módosuló és az Európai Közösségek jogáról rendelkezéseket tartalmazzák. A IV. fejezet hatálybalépésére külön törvény, az Európa Tanács 96/82/EK irányelvének (Az egyes ipari tevékenységekhez kapcsolódó súlyos baleseti veszélyekről) kihirdetéséről szóló törvény rendelkezik.