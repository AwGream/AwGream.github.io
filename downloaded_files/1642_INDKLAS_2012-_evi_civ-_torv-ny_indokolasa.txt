2012. évi CIV. törvény indokolása

a cégnyilvánosságról, a bírósági cégeljárásról és a végelszámolásról szóló 2006. évi V. törvény és egyéb törvények módosításáról

-----STARTING---POINT---ALTALANOS--- 

A törvény célja a jogalkalmazás során kapott jelzések megoldása és az időközi jogszabályváltozásokkal való összhang megteremtése.

A cégeljárási törvény módosítása az új civil törvénnyel való összhang biztosítása, az adóregisztrációs eljárással összefüggő rendelkezések kiegészítése, a kényszertörlési eljárásban fellelt vagyonnal összefüggésben szükséges kiegészítések, és egyes, a gyakorlatban felmerült jogértelmezési problémák megoldása érdekében indokolt.

A csődtörvény módosítását szintén a bírósági jogalkalmazási tapasztalatok indokolják. Ezen kívül indokolt a felszámoló szervezetek átlátható és ellenőrizhető tulajdonosi szerkezetét törvényi követelménnyé tenni, a közérdek és az állami ellenőrizhetőség érdekében.

-----STARTING---POINT---RESZLETES---

Az 1. §-hoz

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 2012. január 1-jétől megszüntette a közhasznúság fokozatait, így valamennyi korábban kiemelkedően közhasznú szervezet jogállása a törvény erejénél fogva közhasznúvá vált. A 2006. évi V. törvény (a továbbiakban: Ctv.) a cégjegyzék tartalmaként a közhasznúság fokozatait tartalmazza, szükséges ennek módosítása.

A 2. §-hoz

A külföldi adójogi illetőségű természetes és nem természetes személyekkel kapcsolatos adóazonosító szám megállapítással kapcsolatos módosítás az adóhatósági gyakorlathoz igazodik. A Ctv. rendelkezései nem érintik, és nem is érinthetik azt a kérdést, hogy az adóregisztrációs eljárás során milyen esetleges további adóhatósági intézkedések történnek a külföldiek vonatkozásában, akár rendelkeznek közteherviselési azonosítóval, akár nem.

Ezek a kérdések az adózási jogszabályok szabályozási körébe esnek. A Ctv. kizárólag a bejegyzési (változásbejegyzési) kérelem tartalmára határozhat meg szabályokat. A módosítás egyértelművé teszi, mi a cégeljárásban követendő szabály, ha a külföldi személy nem rendelkezik saját államában adószámmal.

A 3. §-hoz

A bírósági ügyteher ésszerűsítését célozza a 2011. évi CXCVII. törvénnyel hatályon kívül helyezett szabály visszaállítása.

A 4. §-hoz

A 2012. március 1-jével bevezetésre kerülő kényszertörlési eljárás nem rendezi azt az esetkört, amikor a cég nem rendelkezik hitelezőkkel, viszont fellelhető vagyona van. A módosítás erre vonatkozó rendelkezéssel egészíti ki a Ctv.-t.

Az 5-6. §-hoz

A módosítás adóregisztrációs eljárás gyors lefolytatása érdekében - a Ctv. 38. § (1) bekezdésének módosításával összhangban - a kérelem formai ellenőrzéséhez szükséges szabályokat állapítja meg.

A módosítás - az egységes bírósági joggyakorlat érdekében - annak egyértelművé tételét célozza, hogyan kell eljárni a korábban indult, folyamatban lévő ügyekben. A cél az, hogy a kényszer-végelszámoló csak akkor kezdeményezhessen felszámolási eljárást, ha a cégvagyon előre láthatóan fedezi a várható felszámolási költségeket. Ez a megoldás a 2011-ben elfogadott céllal megegyezik, tekintettel arra, hogy az állam számára jóval költségkímélőbb megoldás, és a bíróságok ügyterhét is csökkenti, hogy nem kerül sorfeleslegesen felszámolási eljárás lefolytatására.

A módosítás azt mondja ki, hogy a kényszer-végelszámoló a munkájával arányos díjazásra és az igazolt készkiadásai megtéríttetésére jogosult. Ezen összeg megfizetésére kötelezi majd a bíró a törölt cég vezető tisztségviselőit és kizárólagos vagy többségi tulajdonosait (egyetemlegesen). Abban az esetben, ha ezek a személyek vagy szervezetek elérhetetlenek, akkor a központi költségvetés csak az igazolt készkiadásokat téríti meg, 20 000 Ft összeghatárig, tekintettel arra, hogy ebből az összegből fedezhetők a közhiteles nyilvántartásokból való lekérdezések díjai és a postaköltség. Erre a költségtérítésre azonban csak akkor jogosult a kényszer-végelszámoló az állami költségvetésből, ha a törvény által előírt határidőben megteszi az intézkedéseket a kényszer-végelszámolás megfelelő lezárására.

A módosítás miniszteri rendelet kiadására ad felhatalmazást az említett költségtérítési támogatás folyósításával és a központi költségvetéssel való elszámolásával összefüggésben.

A Ctv. 131/B. § az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (Civil tv.) 75. § (5) bekezdésére tekintettel állapít meg átmeneti rendelkezést, ezzel biztosítva, hogy Ctv.-ben a cégbíróságot érintő feladatok megjelenítésre kerüljenek.

A 7-8. §-hoz

Pontosító rendelkezések.

A 9. §-hoz

Az 1991. évi XLIX. törvényt (a továbbiakban: Cstv.) módosító 2011. évi CXCVII. törvény változtatta a hitelező fogalmát, ennek során részletezésre került, hogy kit kell a csődeljárásban hitelezőnek tekinteni. A jelen kiegészítés azt pótolja, hogy a felszámolási eljárásban ki minősül hitelezőnek.

A 10. §-hoz

A Cstv. 6. § új (1c) bekezdése 2013. január 1-jén lép hatályba. Ehhez kapcsolódik az a rendelkezés, hogy az OBH nyilvántartásából a Cstv. hatálya alá eső szervezetek igazolást kérhetnek arról, hogy nincs ellenük benyújtva jogerősen még el nem bírált csődeljárás vagy felszámolási eljárás iránti kérelem, valamint nincs ellenük kezdeményezett és jogerősen még el nem rendelt eljárás.

A 11. §-hoz

A törvény a bíróságok javaslatára egyértelművé teszi, hogy a 200 000 Ft alatti követelések alapján benyújtott Cstv. 27/B. § (2b) bekezdés szerinti hitelezői kérelem érdemi vizsgálat nélkül, hivatalból elutasításra kerül.

A 12-14. §-hoz

A módosítás törvényi követelménnyé teszi, hogy a felszámoló szervezet tulajdonosi szerkezete átlátható legyen, és a közvetlen vagy közvetett részesedéssel rendelkező személyek (szervezetek) ténylegesen megismerhetők legyenek, vagyis nem lehetnek ún. offshore cégek. Az említett szabályok a felszámoló szervezetek és tevékenységük feletti hatékony állami felügyelet érdekében kerülnek bevezetésre. Az átmeneti rendelkezései határidőt adnak a törvényi feltételek teljesítésére, illetve annak igazolására.

Nem lehet felszámoló az a szervezet sem, amely kényszertörlés alatt áll.

A 15. §-hoz

Az elektronikus értékesítési rendszer bevezetésével összefüggésben a Cstv. felhatalmazó rendelkezésének kiegészítése a Kormány döntési jogkörét teszi egyértelművé a fejlesztés és a működtetés szervezeti keretei tekintetében is.

A 16. §-hoz

Az a) ponthoz: A Cstv.-t módosító 2011. évi CXCVII. törvény 22. §-ával módosuló Cstv. 21/C. § (2) bekezdésében a végzések ellen benyújtott fellebbezésekre a többi fél észrevételt tehet, az erre nyitva álló határidőt pontosítani indokolt, figyelemmel a Cstv. 21/C. § (3) bekezdése szerinti fellebbezési határidőre.

A b) ponthoz: A Cstv. 27/C. §-ában szövegpontosítás szükséges a felszámoló szervezet működési területére vonatkozóan.

A c) ponthoz: A Cstv. 49/A. § (4) bekezdés szerinti ártárgyaláson való kötelező részvétel szabályait pontosítja.

A d) ponthoz: A Cstv.-t módosító 2011. évi CXCVII. törvény 59. §-ával módosuló Cstv. 63/A. §-ában a szövegpontosítás azért indokolt, hogy egyértelmű legyen: a keresetindításra nyitva álló határidő nem a felszámolási eljárás jogerős lezárásakor kezdődik. Ilyen kereset benyújtására ugyanis akár már a közbenső mérleg benyújtását követően is lehetőség van.

A 17. §-hoz

A Cstv.-t a 2011. évi CXCVII. törvény úgy módosította, hogy az adós ellen hitelezője már nem indíthat csődeljárást. Erre tekintettel hatályok kívül helyezhető a Cstv. 68. § (3) bekezdése, továbbá a Cstv. 7. § (5) bekezdésében is okafogyottá vált a csődkérelemnél a természetes személyek kérelmeire történő utalás.

A 18-19. §-hoz

A gazdasági társaságokról szóló 2006. évi IV. törvény felesleges átmeneti rendelkezésének hatályon kívül helyezése, továbbá pontosító rendelkezés.

-----STARTING---POINT---VEGE---

A 20. §-hoz

Hatályba léptető rendelkezések.