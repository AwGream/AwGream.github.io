2002. évi XXXI. törvény indokolása

a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodás módosításáról szóló, jegyzékváltás útján létrejött Megállapodás kihirdetéséről

Indokolás

A Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodás 3. Cikk 3. bekezdésének megfelelő, magyar elfogadó nyilatkozatot az Országgyűlés 2002. július hó 12. napján, a 47/2002. (VII. 12.) OGY határozatával megerősítette.

A megerősítésről a külügyminiszter az Europol Hivatalát tájékoztatta, így az Europol Igazgatójának levele és a magyar Külügyminisztérium szóbeli jegyzéke Megállapodást képez a két Fél között, amely 2002. év július hó 23. napján hatályba lépett. A nemzetközi szerződésekkel kapcsolatos eljárásról szóló 1982. évi 27. tvr. 13. §-a szerint az Országgyűlés által megerősített nemzetközi szerződést törvénnyel szükséges kihirdetni.

A Tanács határozatának megfelelően az Europol mandátumának 2002. január 1-jén hatályba lépett kiterjesztése a nemzetközi bűncselekmények következő súlyos formáit tartalmazza:

Az élet, a testi épség és a személyi szabadság elleni bűncselekmények:

- emberölés, súlyos testi sértés;

- emberi szervek és szövetek tiltott kereskedelme;

- emberrablás, személyi szabadság korlátozása és túszejtés;

- fajgyűlölet és idegengyűlölet.

A vagyon elleni és közjavak elleni bűncselekmények, beleértve a csalást:

- szervezett rablás;

- kulturális javak tiltott kereskedelme, beleértve a műkincsek és a képzőművészeti termékek tiltott kereskedelmét;

- csalás;

- zsarolás és hivatali zsarolás;

- utánzás és szerzői jogbitorlás;

- közokirat - hamisítás és az azokkal való kereskedelem;

- számítógépes bűncselekmény;

- korrupció.

Tiltott kereskedelem és környezetkárosítás:

- fegyverek, lőszerek és robbanóanyagok tiltott kereskedelme;

- veszélyeztetett állatfajok tiltott kereskedelme;

- veszélyeztetett növényfajok és fajták tiltott kereskedelme;

- környezet elleni bűncselekmény;

- hormonális anyagok és egyéb növekedést serkentő anyagok tiltott kereskedelme.

Az Europol mandátuma - az Europol Egyezmény 2. Cikke 2. bekezdése alapján - a felsorolt nemzetközi bűncselekmények súlyos formáihoz kapcsolódó pénzmosási tevékenységekre és más kapcsolódó bűncselekményekre is kiterjed.

A Tanács kimondta továbbá, hogy a „csalás” mint az Europol Egyezmény Mellékletében hivatkozott bűncselekményi forma, amennyiben az az adó- vagy vámcsalásra vonatkozik, csak annyiban tartozik az Europol hatáskörébe, amennyiben az a Tagállamok illetékes bűnüldöző hatóságainak együttműködését és hatékonyságát javítja, és nem érinti az adó-és vámfizetési kötelezettség teljesítésének behajtásáért felelős illetékes hatóságokat.

Az Europol mandátumának kiterjesztése csak az újabb bűncselekményi formák felsorolását tartalmazza és nem tér ki - a Megállapodás 3. Cikk 1. bekezdése szerinti bűncselekményi formáknak a Megállapodás 1. számú Mellékletéhez hasonló - értelmezésére.

A fentiekben meghatározott bűncselekmények elleni harc összhangban áll a magyar jogszabályokkal, a büntetőpolitikai elvekkel. A Büntető Törvénykönyvről szóló 1978. évi IV. törvényben meghatározott egyes bűncselekmények lefedik a felsorolt bűncselekményeket, így az Europol mandátumának kiterjesztése belső jogszabály módosítását, illetve új jogszabály meghozatalát nem igényli.

A Megállapodás 3. Cikk 3. bekezdése alapján az Europol mandátumának további kiterjesztése is lehetséges. Az ezzel kapcsolatos belső jogi eljárás megkönnyítése érdekében, a törvény 3. §-a felhatalmazó rendelkezést tartalmaz. Ennek értelmében, az Országgyűlés felhatalmazza a Kormányt, hogy az Europol mandátumának további módosításáról szóló - a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodás 3. Cikk 1. bekezdésében megjelölt bűncselekmények körének bővítését jelentő - nyilatkozatot, a Magyar Köztársaság nevében, az Együttműködési Megállapodás 3. Cikk 3. bekezdése alapján megtegye, amennyiben a módosítás megfelel a magyar jogszabályoknak. Ezt követően a módosítást törvénnyel szükséges kihirdetni.

A Megállapodásban szereplő bűncselekmények mindegyike megfelel a Btk.-ban foglalt bűncselekményeknek, elnevezésük azokban esetenként eltérő, illetve több törvényi tényállás szól az adott bűncselekményről. Erre figyelemmel, valamint az egységes végrehajtás és értelmezés érdekében, a törvény 4. §-a alapján a törvény melléklete - a Btk. megfelelő rendelkezéseinek megjelölésével - tartalmazza a Megállapodásban és a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodásban szereplő bűncselekmények magyar megfelelőit.

A kihirdetést követően a jogalkalmazás és az áttekinthetőség megkönnyítése érdekében intézkedni szükséges a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodásnak és a jegyzékváltással létrejött Megállapodásnak az egységes szerkezetben történő közzétételéről. A törvény 5. §-a az ehhez szükséges felhatalmazást a belügyminiszter részére tartalmazza.