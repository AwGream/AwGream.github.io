2018. évi CVI. törvény indokolása

egyes kulturális tárgyú törvények módosításáról

-----STARTING---POINT---ALTALANOS--- 

E törvény négy törvényt módosít. Ennek keretében egyrészt a VERITAS Történetkutató Intézet és Levéltár új elnevezését átvezeti a köziratokról, a közlevéltárakról és a magánlevéltári anyag védelméről szóló 1995. évi LXVI. törvény szövegén. Másrészt jogtechnikai szempontból korrigálja a Magyar Művészeti Akadémiáról szóló 2011. évi CIX. törvény egy szakaszának számozását, továbbá az alábbiakra tekintettel módosítja a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvényt (a továbbiakban: Kultv.) és a Városliget megújításáról és fejlesztéséről szóló 2013. évi CCXLII. törvényt (a továbbiakban: Városliget tv.).

A Kultv. módosításával a közösségi művelődés szabályozásának fókuszába a szakpolitika célkitűzései, a közművelődési alapszolgáltatások kerültek, törvényi garanciákat teremtve a közművelődési alapszolgáltatások minőségi biztosításának és differenciált megszervezésének, a helyi szükségletekhez és igényekhez jobban illeszkedő módon működő közösségi művelődési intézmények révén. A módosítás közművelődési szakmai valamint jogtechnikai pontosításokat tesz az egyes közművelődési intézményekben foglalkoztatott szakemberek számára előírt képesítési követelményeket, valamint pontosítja a miniszteri véleményezési hatókörét a közművelődési intézmények átszervezése, megszüntetése esetén.

A Városliget tv. rendelkezik arról, hogy a Budapest 29732/1. hrsz. ingatlan, ún. városligeti ingatlan 99 évre a Városliget Zrt. vagyonkezelésébe kerül. A módosítás a városligeti ingatlanon megvalósuló beruházási és vagyonkezelési feladatok hatékony ellátása érdekében a városligeti ingatlan vagyonkezelőjének lehetséges székhelyét biztosító ingatlan tekintetében a Városliget Zrt.-t jelöli ki vagyonkezelőként, megszüntetve egyidejűleg a meglévő vagyonkezelő vagyonkezelői jogát.

A módosítás rendelkezik arról, hogy a vagyonkezelői jog a törvény erejénél fogva keletkezik és annak gyakorlása ingyenesen illeti meg a vagyonkezelőt. A vagyonkezelő a vagyonkezelői jogokat - hasonlóan a többi vagyonkezelt ingatlanhoz - vagyonkezelési szerződés megkötése nélkül gyakorolja a törvény rendelkezései értelmében.

A módosítás rendelkezik továbbá arról, hogy a Komárom 802. és Komárom 803. helyrajzi számú ingatlanok tekintetében a Városliget Zrt. vagyonkezelői joga 2020. március 1. napján megszűnik.

-----STARTING---POINT---RESZLETES---

Az 1. §-hoz

Jogtechnikai pontosítást tartalmaz arra figyelemmel, hogy a VERITAS Történetkutató Intézet nevének VERITAS Történetkutató Intézet és Levéltárra történő változtatása jobban lefedi az Intézet tevékenységét.

A 2. §-hoz

A kultúráért felelős miniszter véleményezési hatókörét a közművelődési intézmények átszervezése, megszüntetése esetén kiterjeszti a közművelődési megállapodás keretében működtetett közművelődési intézményekre is.

A 3. §-hoz

Az elektronikus kölcsönzés elősegítése érdekében szükséges a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény 56. § (5) bekezdésének módosítása arra tekintettel, hogy a beiratkozott olvasó a nyomtatott könyvtári dokumentumok mellett az elektronikus dokumentumokat is ingyenesen kölcsönözhesse. A Ptk.-ból következően a haszonkölcsön kiterjed - a technikai fejlettség lehetőségeihez mérten - valamennyi kölcsönzése alkalmas dologra. A módosítás így - megfelelve az eredeti jogalkotói akaratnak és a technikai fejlődésnek, továbbá összhangban a Házszabályi rendelkezések 42. és 44. §-ában foglaltakkal - egységesen és koherensen szabályozza az ingyenes kölcsönzés valamennyi szóba jöhető tárgyát, megteremti az összhangot a háttérjogszabályként funkcionáló Ptk.-val is, megvalósítva és kiteljesítve a szabályozásnak a jogrendszer egységébe történő illeszkedését.

Pontosítja az egyes közművelődési intézményekben foglalkoztatott szakemberek számára előírt képesítési követelményeket.

A 4. §-hoz

Jogtechnikai pontosítást tartalmaz.

Az 5. §-hoz

A Városliget tv. alapján a Budapest XIV. kerület 29732/1 helyrajzi számú ingatlan (természetben: Városliget ingatlan) államot, Budapest Főváros Önkormányzatát és Budapest XIV. kerület Zugló Önkormányzatát megillető tulajdoni hányada 99 évre az állam 100%-os tulajdonában lévő Városliget Zrt. vagyonkezelésébe került. A 99 éves vagyonkezelési jog fennállása miatt, melyet a Városliget tv. állapít meg, indokolt saját vagyonkezelésű ingatlanban elhelyezni a Liget Budapest beruházást lebonyolító Városliget Zrt.-t. A rendelkezés kijelöli a Városliget Zrt-t a társaság lehetséges székhelyét biztosító ingatlan tekintetében vagyonkezelőnek a beruházási és vagyonkezelési feladatok hatékony ellátása érdekében.

A Liget Budapest projekt komplexitása azt eredményezi, hogy az egyes projektelemek szorosan egymásra épülnek, az egyik megvalósíthatósága - minden elemében - összefügg a másikéval, csak logikai, szervezési, megvalósíthatósági egységben tud működni és teljesülni a beruházás. Erre figyelemmel indokolttá vált, hogy a Liget Budapest projekt építtetője, a Zrt. egy önálló gazdasági társaságot hozzon létre, amely a Magyar Állami Operaház és a Műhelyház beruházásainak megvalósítására kijelölt projekttársaság. A projekttársaság a Zrt. meglévő tudásbázisát és infrastruktúráját felhasználva költséghatékonyan valósítja meg a projekteket. A projekttársaság a Zrt. 100%-os tulajdonában lévő társaság, amely társaság nem kerülhet ki a nemzeti vagyoni körből. A módosítás alapján a fejlesztéssel érintett ingatlanok, épületek a projekttársaság vagyonkezelésébe kerülnek annak érdekében, hogy a területen elvégzendő munkálatok tekintetében teljes körű döntési és intézkedési jogkörrel rendelkezzen a nemzeti vagyonról szóló 2011. évi CXCVI. törvény vonatkozó rendelkezéseinek megfelelően. A projekttársaság vagyonkezelői joga a belvárosi ingatlanok esetén az épületre és annak alkotórészére, valamint az épület rendeltetésszerű használatához szükséges, beruházással érintett tartozékokra terjed ki, de nem terjed ki az épülettel szoros egységet nem alkotó, a Magyar Állami Operaház működéséhez szükséges ingóságokra (így különösen a bútorokra, jelmezekre, díszletekre stb.), amelyek tekintetében az ingatlan korábbi vagyonkezelőjének vagyonkezelői joga változatlanul megmarad. A X. kerületi ingatlanok esetén a vagyonkezelői jog minden helyrajzi szám esetén a teljes ingatlanra kiterjed. A módosítás szerint a projekttársaság a beruházásokat költségvetési forrásból valósítja meg a magyar állam nevében eljáró, a forrást rendelkezésre bocsátó szerv által - az államháztartásról szóló törvény alapján - kiadott támogatói okirat alapján, amely lehetővé teszi a beruházás bruttó finanszírozását. A módosítás meghatározza a projekttársaság, mint törvényben kijelölt építtető feladatait azzal, hogy a társaság a feladatait az állam nevében és javára eljárva látja el. A beruházás során létrehozott vagyon, felépített új épület az állam tulajdonába kerül. Meghatározza, hogy Magyar Állami Operaház épületének rekonstrukciójával és felújításával, illetve a Műhelyház megvalósításával kapcsolatos projektek a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény szerinti kiemelten közérdekű beruházásnak minősülnek. A módosítás rendelkezik a hulladék kezelésének, megsemmisítésének, valamint a hulladéknak nem minősülő vissznyeremény anyagok értékesítésének szabályairól, azzal, hogy a bevételt a beruházások céljára kell fordítani. A módosítás alapján az állami vagyon növekedésével kapcsolatos nyilvántartási kötelezettségeinek a projekttársaság köteles a jogszabályi előírásoknak megfelelően eleget tenni. A módosítás rendelkezik arról, hogy a korábbi vagyonkezelő által a beruházás előkészítése során már megkötött szerződések, illetőleg már meglévő hatósági engedélyek tekintetében a korábbi vagyonkezelő helyébe belép az építtető projekttársaság, illetőleg megszerzi a tervekre vonatkozó felhasználási jogot, annak érdekében, hogy azokat fel tudja használni a beruházás megvalósítása során. A módosítás szerint a projekttársaság vagyonkezelői joga a használatbavételi engedély véglegessé válásától és a műszaki átadás-átvétel lebonyolítását követően, a munkaterület kivitelező által a projekttársaság részére történő visszaadását igazoló jegyzőkönyv aláírását követő napon, e törvény erejénél fogva megszűnik, és a vagyonkezelői jog ismét a Magyar Állami Operaház tulajdonába kerül. A projekttársaság vagyonkezelői jogát az ingatlanügyi hatóság a projekttársaság kérelmére a törvény alapján törli, a Magyar Állami Operaház vagyonkezelői jogát pedig kérelmére bejegyzi az ingatlan-nyilvántartásba. A Városliget tv. új 9. § (6) bekezdése alapján a projekttársaság aktiválási kötelezettsége is megfelelően rendezett, hiszen ez eltérést biztosít a nem központi költségvetési szervek vagyonkezelőkre vonatkozó általános szabályok alól, vagyis a vagyonkezelő projekttársaság a központi költségvetési szervekhez hasonlóan saját maga tud aktiválni, és a beruházás aktiválását lejelenteni az MNV Zrt. vagyon-nyilvántartásába.

A Városliget tv. sarkalatos rendelkezését érintő módosítás, hogy a vagyonkezelői jog tekintetében vagyonkezelési szerződés megkötése nem szükséges, az a törvény erejénél fogva jön létre, így a létrejövő projekttársaság késedelem nélkül megkezdheti a számára kijelölt közfeladatok ellátását. Szintén sarkalatos rendelkezés, hogy a vagyonkezelői jog ingatlan-nyilvántartásba történő bejegyzésére a törvény erejénél fogva és díjmentes eljárás keretében kerül sor.

Sarkalatos rendelkezés kimondja, hogy az Opera beruházások közérdekű célú fejlesztésnek minősülnek, amelynek során a létrehozott vagyon, építmény az állam tulajdonába kerül.

A 6. §-hoz

Hatályon kívül helyező rendelkezés.

-----STARTING---POINT---VEGE---

A 7. §-hoz

Hatályba léptető rendelkezés.

A 8. §-hoz

Sarkalatossági záradék.