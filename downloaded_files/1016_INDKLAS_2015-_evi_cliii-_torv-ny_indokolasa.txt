2015. évi CLIII. törvény indokolása

a villamos energiáról szóló 2007. évi LXXXVI. törvény módosításáról

-----STARTING---POINT---ALTALANOS--- 

Az iparági szabályozás a lakossági fogyasztók és törvényben meghatározott egyéb felhasználók (jellemzően kisvállalkozások) esetében a villamosenergia-ellátás biztosítását úgynevezett egyetemes szolgáltatás keretében is lehetővé teszi. Az egyetemes szolgáltatás a hatósági áron túl számos, a felhasználók számára előnyös feltételeket biztosít (pl. szerződéskötési kötelezettség, ügyfélszolgálat és garantált szolgáltatás szabályai). Mindezen előnyök folyamatos biztosítása érdekében - a vállalkozás szabadságára is figyelemmel - szükséges azt az esetet szabályozni, ha valamely társaság egyetemes szolgáltatói tevékenységével fel kíván hagyni. A jelen törvény célja az egyetemes szolgáltatói tevékenységgel felhagyni kívánó társaság által ellátott felhasználók tekintetében az egyetemes szolgáltatás keretei között történő folyamatos villamosenergia-ellátás biztosítása.

-----STARTING---POINT---RESZLETES---

Az 1. §-hoz

Az egyetemes szolgáltatásra vonatkozó engedély kiadásának szabályait pontosítja, és meghatározza azt a feltételt, amelynek fennállása esetén a Hivatal az egyetemes szolgáltatói engedélyt kérelemre visszavonhatja. Ez a feltétel az engedély visszavonását követően az átvétellel érintett felhasználókat ellátó egyetemes szolgáltató személyének ismerete.

A 2. §-hoz

A VET 99/B. § (1)-(2) bekezdés szabályozza a kérelem beérkezését követően a Hivatal új (átvevő) egyetemes szolgáltató kiválasztására irányuló eljárását. Ennek keretében a Hivatal valamennyi egyetemes szolgáltatót felhívja az átvétellel érintett felhasználók jövőbeli ellátására irányuló ajánlattételre. Az egyetemes szolgáltatók ajánlatukban meghatározzák azokat a feltételeket, amelyek fennállása esetén az ellátást biztosítani tudják (pl. kezdőnap). A Hivatal a beérkezett ajánlatok alapján - figyelemmel az ellátásbiztonságra - választja ki az átvevő egyetemes szolgáltatót.

A VET 99/B. § (3) bekezdés szabályozza azt az esetet, ha nem érkezik ajánlat vagy nem megfelelő ajánlatok érkeznek.

A VET 99/C. § (1) bekezdés határozza meg azokat a tartalmi elemeket, amelyeket - a közigazgatási hatósági eljárás és szolgáltatás általános szabályairól szóló törvényben meghatározottakon túl - a Hivatal határozatának legalább tartalmaznia kell, míg a (2) bekezdés az átvétellel érintett felhasználók vonatkozásában az egyetemes szolgáltatási kötelezettség átadási napjának meghatározását szabályozza.

A VET 99/C. § (3)-(9) bekezdés az átadás-átvétel folyamatának kiegyensúlyozott végrehajtását biztosítja. Ennek érdekében előírja valamennyi érintett szereplő számára az együttműködési kötelezettséget, a felhasználók megfelelő tájékoztatását, továbbá meghatározza azokat az adatszolgáltatási, tájékoztatási kötelezettségeket, amelyeknek az átadás-átvétel során eleget kell tenni.

A VET 99/D. § (1)-(4) bekezdés az egyetemes szolgáltatói engedély visszavonását, elszámolási kötelezettség - elévülési időn belül beleértve a villamosenergia-vásárlási szerződés megszűnése után észlelt, szerződéses időszak alatt keletkezett valamennyi elszámolási kötelezettséget - fenntartása mellett az átadó egyetemes szolgáltató és az általa ellátott felhasználók közötti szerződés megszűnését, valamint az átvevő egyetemes szolgáltató és az átvétellel érintett felhasználók közötti szerződés létrejöttét szabályozza.

Az átvétel gördülékenyebbé tétele érdekében az érintett felhasználók ügyintézési terheit csökkenti azzal, hogy kiegészíti a tervezetet a csoportos beszedési megbízás teljesítésére adott felhatalmazásra vonatkozó rendelkezésekkel. E szerint a fizető fél által az átadó, mint kedvezményezett javára csoportos beszedési megbízás teljesítésére adott felhatalmazást az átvétel napjától e törvény erejénél fogva az átvevő, mint kedvezményezett javára megadott felhatalmazásnak kell tekinteni.

A VET 99/D. § (5)-(10) bekezdés az átadás-átvétel folyamatának felhasználókat is érintő technikai részleteiről rendelkezik, mint a kikapcsolás-visszakapcsolás esete, az átadás-átvétel megtörténtekor a mérőállás meghatározása, illetve az átadó és az átvevő egyetemes szolgáltató által történő számlakibocsátás.

A VET 99/D. § (11) bekezdés az átadás-átvétel folyamata során esetlegesen felmerülő technikai nehézségekre figyelemmel átmeneti időszakra kizárja a garantált szolgáltatások, az ügyfélszolgáltatás, illetve az ügyfélkapcsolat tekintetében előírt egyes kötelezettségek nem megfelelő teljesítése esetén a szankciók alkalmazását (pl. bírság, engedély visszavonása).

A 3. §-hoz

A hatályos egyetemes szolgáltatásra vonatkozó engedélyek határozott időre lettek kiadva, ezért szükséges azt az esetet is szabályozni, ha az egyetemes szolgáltatásra jogosult felhasználók egyetemes szolgáltatás keretében történő ellátása az egyetemes szolgáltatásra vonatkozó engedély időbeli hatályának lejárta miatt kerül veszélybe.

A 4. §-hoz

Az új szabályozás bevezetése miatti adatkezelési előírások pontosítása.

Az 5. §-hoz

A módosítással bevezetésre kerülő eljárásokban a Hivatal ügyintézési határidejének meghatározása.

A 6. §-hoz

A hatályos felhatalmazás kiegészítése szükséges, az átadó egyetemes szolgáltató által átadandó adatok körének teljes körű meghatározásához.

A 7. §-hoz

Az új 99/F. § tartalmilag szabályozza azon kérdéseket, amelyeket korábban a 176. § tartalmazott. Kodifikációs szempontból a rendelkezéseket indokolt az átmeneti rendelkezések helyett az általános rendelkezések közé helyezni.

-----STARTING---POINT---VEGE---

A 8. §-hoz

Hatályba léptető rendelkezés.