2015. évi XCIX. törvény indokolása

a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény módosításáról

-----STARTING---POINT---ALTALANOS--- 

A területalapú jellegű támogatások igénybe vétele során a kérelmet benyújtó ügyfélnek valamilyen - törvényben meghatározott módon - igazolnia kell a földhasználatának jogszerűségét és tényszerű fennállását. Az uniós rendelkezések (1307/2013/EU rendelet, 640/2014/EU rendelet) alapján a támogatás annak folyósítható, aki az adott területtel ténylegesen rendelkezik. Ugyanakkor túligénylés vagy többes igénylés esetében a jogosultságok megállapításához nélkülözhetetlen eszköz a Mezőgazdasági és Vidékfejlesztési Hivatal (a továbbiakban: MVH) számára, hogy meg tudja állapítani az ügyfeleknek az adott terület vonatkozásában fennálló földhasználatának a jogszerűségét is.

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény (a továbbiakban: MVH eljárási törvény) 44. §-a szerint az ügyfelet a kérelmében megjelölt földterületekre nézve jogszerű földhasználónak kell tekinteni, amíg annak vonatkozásában kétség nem merül fel, vagy az MVH által lefolytatott ellenőrzési eljárás alapján rendelkezésre álló okirat ezt alátámasztja. Ha az ügyfél földhasználatának jogszerűsége vonatkozásában kétség merül fel, így különösen, ha ugyanarra a földterületre egyidejűleg több ügyfél jelentett be terület alapú támogatási kérelmet, az érintett ügyfeleket az MVH határidő kitűzésével adategyeztetésre hívja fel. Az adategyeztetési eljárás sikertelensége esetében vagy az ellenőrzés keretében az MVH felhívására az ügyfél köteles földhasználata jogszerűségét igazolni.

A gyakorlati jogalkalmazás során nyert tapasztalatok azt mutatják, hogy az MVH eljárási törvény szerinti bizonyítási eszközök köre nem tudja biztosítani az ügyfelek igen jelentős köre (különösen osztatlan közös tulajdonban álló területen gazdálkodók) számára az igazolhatóság lehetőségét. Továbbá számos olyan okirat (szerződés) kimaradt a törvényi felsorolásból, amelyet a mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi törvény) szabályai viszont a használati jogosultság átengedésének jogcímeként tartalmaznak (pl. felesbérlet, részesművelés, szívességi földhasználat).

-----STARTING---POINT---RESZLETES---

Az 1. §-hoz

A módosítás lehetővé teszi a jogszerű földhasználat igazolását haszonbérleti, felesbérleti, részesművelési, szívességi földhasználati vagy alhaszonbérleti szerződés, továbbá használati rendről szóló megállapodás alapján, valamint jogszerű földhasználónak tekintené a vagyonkezelőt, haszonélvezőt vagy a használat jogának jogosultját és a tulajdonost is. Ezen felül a Földforgalmi törvényben a vetőmag előállítók számára biztosított használati csere alapján is megállapítható a jogszerű földhasználat. Végül pedig az osztatlan közös tulajdonban álló földterületen a tulajdoni hányadát meghaladó mértékű területen gazdálkodó tulajdonostárs vagy harmadik személy haszonbérlő, ha a földhasználati nyilvántartásba önhibáján kívüli okból nem került bejegyzésre és rendelkezik a föld használatára jogosító írásbeli megállapodással és a használat tényét az általa vezetett gazdálkodási napló alátámasztja szintén jogszerű földhasználónak minősülhet. Figyelemmel arra, hogy gyakori a közeli hozzátartozók között az az eset, amikor egymás földjein gazdálkodnak vagy a házastársak egyike adja csak be a támogatási kérelmet, így a felsorolt esetekben a közeli hozzátartozó is jogszerű földhasználónak minősül.

A 2. §-hoz

Átmeneti rendelkezés annak érdekében, hogy a módosítást a 2015. évben beadott egységes kérelmekre induló eljárásokban is alkalmazni lehessen.

-----STARTING---POINT---VEGE---

A 3. §-hoz

Hatályba léptető rendelkezés.