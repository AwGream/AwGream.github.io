2016. évi LXVI. törvény indokolása

az egyes adótörvények és más kapcsolódó törvények, valamint a Nemzeti Adó- és Vámhivatalról szóló 2010. évi CXXII. törvény módosításáról

-----STARTING---POINT---ALTALANOS--- 

Az elmúlt évek adóintézkedéseinek köszönhetően sikerült olyan növekedésösztönző adórendszert kiépíteni, amely markánsan támogatja a családokat, a munkavállalást, egyúttal mérsékeli a kis és középvállalkozások adóterheit és ösztönzi fejlődésüket, beruházásukat. Ezzel párhuzamosan nemzetközi szinten is elismert lépéseket tett a kormány a feketegazdaság elleni küzdelem érdekében, melyek által javult az adóbeszedés hatékonysága és látványosan növekedtek a fogyasztási-forgalmi adókból származó bevételek. Mindez együttesen lehetővé tette, hogy jövőre is folytatódjon az adócsökkentésre irányuló munka.

A most benyújtott vállalkozásbarát szemléletű adócsomag fókuszában az adó- és az adminisztrációcsökkentés áll.

Az adócsökkentés adócsomagja több ponton is farag jövőre a közterheken. Tízmilliárdok maradnak a lakosság zsebében.

A baromfihús, a tojás és a friss tej általános forgalmi adója öt százalékra esik, amivel - együttesen - nagyjából 35 milliárd forintról mond le jövőre az állam, a fennmaradó húszmilliárd pedig abból jön össze, hogy 2017-ben 18 százalékra mérséklődik az internetszolgáltatás és az éttermi étkezés áfája.

Egy nyugdíjas házaspárnál átlagosan 15-20 ezer forintot, a nagycsaládosoknál 30-35 ezer forintot, a kétgyermekeseknél pedig 80-85 ezer forintot hagyhat jövőre az áfacsökkentés és a személyi jövedelemadó-kedvezmény növelés.

A két gyermeket nevelő családok helyzete jövőre még kedvezőbb lesz, hiszen esetükben a személyi jövedelemadó gyermekkedvezményének emelése miatt még tovább nő a családi büdzsében maradó összeg. Több mint 350 ezer családnál együttesen 15 milliárd forintot hagyunk. Jövőre ugyanis folytatódik az idén megkezdett program: a kétgyermekes szülőket megillető havi enyhítés újabb ötezer forinttal, harmincezer forintra emelkedik.

Ez pedig azzal jár, hogy a négytagú, kétgyermekes családoknál 80-85 ezer forintot hagynak együttesen a jövő esztendő közteherenyhítései. Ennek nagyjából egyharmada az egyes áruk, szolgáltatások áfájának csökkentéséből származhat, kétharmadát pedig a gyermekkedvezmény emelése biztosítja.

Az adminisztrációcsökkentés adócsomagja többek között automatikus pótlékmentes részletfizetést biztosít több mint félmillió magánszemélynek. Az egyszerűsítésnek köszönhetően nem kell a fizetéskönnyítési kérelem kitöltésével bíbelődni. Elég egy egyszerű kérés, amelyet akár az ügyfélszolgálaton szóban is meg lehet tenni. Az egyszerűsítés a legfeljebb 200 ezer forinttal tartozó nem áfa alany magánszemélyek részére biztosít maximum 6 havi pótlékmentes részletet.

Az adócsomag a családosok adminisztrációs terheit is csökkenti. Így például a családi kedvezményt érvényesítő magánszemélynek a kedvezmény érvényesítésre vonatkozó adóelőleg-nyilatkozatot nem kell a másik jogosult (házastárs, szülő) munkáltatójának is bemutatni, aláíratni, lepecsételtetni.

A vállalkozásbarát szemléletű adócsomag számtalan kedvezményt tartalmaz. Vállalkozási formától, mérettől függetlenül minden gazdálkodónak könnyítést biztosítanak a módosítások.

Munkaerő mobilitás ösztönző intézkedéscsomaggal a vállalkozások és a munkavállalók összességében 9 milliárd forintot nyernek. A gépkocsival történő munkába járás költségtérítése 9 Ft/km-ről 15 Ft/km-re emelkedik. A mobilitási célú lakhatási adókedvezmény mellett a társasági adóban is kedvezményes megítélés alá esnek a munkásszállás kialakításának és fenntartásának a kiadásai.

A KKV-ék növekedését biztosítja az, hogy 2017-től a számukra eddig is elérhető beruházás ösztönző személyi jövedelemadó és társasági adókedvezmények korlátai megszűnnek.

A legkisebb vállalkozások, a katások sem maradnak ki a kedvező változásokból, hiszen jövőre nem kell a kisadózó vállalkozás bevételének tekinteni a megkapott támogatásokat.

A kivások is jobban járnak jövőre. A módosítással 1 milliárd forinttal marad több náluk. A szabályok lényeges egyszerűsítése miatt az adókötelezettség a korábbinál kiszámíthatóbb és kedvezőbb is lesz, ezért a változásokkal még többeknek éri meg a kivát választani. Az alkalmazott létszám feltételnek is több cég tud megfelelni jövőre, hiszen az eddigi 25 helyett 50 foglalkoztatottig választható a kiva.

Az adócsomag negyedik pillére a gazdaság fehérítése.

A feketegazdaság elleni küzdelemben nyolc év lemaradását kellett rövid úton ledolgozni, az adatok szerint ez sikerült. Az online pénztárgépek és az EKÁER sikerét nemcsak a tisztességes kereskedők elismerése és más országok érdeklődése bizonyítja. A siker a költségvetés bevételi oldalán számszerűsíthető is: 2014-ben 180-190 milliárd forintot hozott az államkincstárnak, s a szisztéma tavaly is további mintegy 60-90 milliárdos többletet garantált az előző évhez képest.

Az gazdaságfehérítés adócsomagja új eszközöket ad a NAV kezébe, hogy még hatékonyabban fel tudjon lépni - a költségvetési bevételek, tisztességes adózók védelmében - a csalárd adózókkal szemben.

Az online pénztárgép és az EKÁER után jön az online számlázás, amely elsősorban a láncolatos áfacsalókkal szemben hatékony eszköz. A cél az, hogy a számlázó programokkal kiállított számla adatai tekintetében is valós időben álljon rendelkezésre információ, hasonlóan az adóhatósághoz már bekötött pénztárgépekhez. Ez nagymértékben megnöveli az ellenőrzések célzottságát, ezáltal azok hatékonyságát.

Ha a felállított új rendszernek köszönhetően az adókülönbözet még a csalás fázisában felderíti az adóhivatal, akkor ez a költségvetésben tízmilliárdokban mérhető bevételnövekedést eredményezhet.

A feketegazdaság elleni küzdelemben a NAV munkáját 2017-től számos további intézkedés segíti. Így például jövőre a tételes áfa nyilatkozat értékhatára 1 millióról 100 ezer forintra csökken, az automata berendezések be lesznek kötve az adóhivatalhoz, az EKÁER módosításával kiszűrhetőek lesznek a túlpakolt kisteherautókkal szállító csalárd kereskedők.

A „magyar google-adó” biztosítja azt, hogy a hazánkban gazdasági tevékenységet végző világcégek sem mentesülhetnek a közteherfizetési kötelezettség alól. Az eszköz a reklámadókötelezettség teljesítésének kikényszerítésére. Így például 10 millió forintos, többször ismételhető, exponenciálisan növekvő bírsággal számolhat, az Magyarországon adózóként nem nyilvántartott reklám-közzétevő, amely - az adóhatósági felhívás ellenére - nem tesz eleget bejelentkezési kötelmének.

-----STARTING---POINT---RESZLETES---

Az 1. §-hoz

Az (1) bekezdéshez

Pontosítja a kiküldetés fogalmát: kiküldetésnek minősül a hivatali, üzleti utazás a munkába járás és a munkáltató székhelyére, telephelyére történő bejárás kivételével.

A (2) bekezdéshez

Pontosítja a mezőgazdasági őstermelő fogalmát. Egyértelműen meghatározásra kerül, hogy őstermelői igazolvány kiváltására csak belföldön található saját gazdaság esetében van lehetőség, kizárva ezzel azon termelőket, akik csak az őstermelői státusszal járó kedvezményeket veszik igénybe, azonban tevékenységüket külföldön végzik. Pontosításra kerül az őstermelők és egyéni vállalkozók viszonya, kimondva, hogy az őstermelő lehet egyidejűleg egyéni vállalkozó is, de nem az Szja. tv. 6. számú mellékletében szereplő, őstermelőként felvett tevékenységére nézve. Jogalkalmazási tapasztalatok alapján pontosításra kerül a saját gazdaság fogalma is, kimondva, hogy a termelési eszközök közé sorolható a bérelt földterület és eszköz is, lévén ezek esetében is fennállnak a szükséges feltételek.

A (3) bekezdéshez

Hiányzó rendelkezést pótol: kiegészíti a termőföld haszonbérbeadásának fogalmát azzal, hogy haszonbérbeadásnak minősül az erdőnek a tulajdonos által az erdőbirtokossági társulatban fennálló tagsági viszonya alapján az erdőbirtokossági társulat részére történő átadása is.

A (4) bekezdéshez

Új fogalomként kerül beiktatásra a sportrendezvény meghatározása annak érdekében, hogy a hatályos szabályokból levezethető, de alapvetően adókikerülési célú törekvések kiküszöbölhetők legyenek. A jelenleg hatályos szabályok alapján ugyanis a gazdasági élet szereplői által munkavállalóik részére szervezett sportprogramot is magában foglaló zártkörű rendezvények is sportrendezvénynek minősíthetők, így mentesülhetnek az adókötelezettség alól.

A 2. §-hoz

Az Szja. tv. taxatív felsorolást tartalmaz arra vonatkozóan, hogy alkalmazásában mely tevékenységek minősülnek nem önálló tevékenységnek. A módosításban szereplő állami projektértékelői jogviszonyt az Állami projektértékelői jogviszonyról, valamint egyes kapcsolódó törvények módosításáról szóló 2016. évi XXXIII. törvény (a továbbiakban: Ápjt.) hozta létre, amely olyan közfeladat ellátás a céljából létrehozott, munkavégzésre irányuló különös jogviszony, amelyre a munka törvénykönyvéről szóló törvény rendelkezéseit nem kell alkalmazni. Annak érdekében, hogy az állami projektértékelői jogviszony az Szja. tv. alkalmazásában nem önálló tevékenységnek minősüljön, szükséges e jogviszonyt külön nevesíteni a nem önálló tevékenységek között. A módosítás értelmében az Szja. tv. 24. §-ának (1) bekezdése (mely a nem önálló tevékenységeket nevesíti) az állami projektértékelői jogviszonnyal egészül ki.

A 3. §-hoz

A családi kedvezmény érvényesítése szempontjából a rokkantsági járadékban részesülő magánszemély is kedvezményezett eltartottnak minősül, családi pótlékra azonban nem jogosít. Ezért értelmezési problémát jelent az a helyzet, amikor a családban a járadékos személyen kívül pl. felsőoktatási intézményben tanuló gyermekeket is nevelnek. Az ilyen gyermekek a családi pótlék összegének megállapításánál figyelembe vehetők, a családi kedvezmény összegének megállapításánál pedig eltartottnak minősülnek. Annak érdekében, hogy a családi pótlékra egyáltalán nem jogosult családokban is egyértelmű legyen, hogy eltartottként figyelembe vehetik az egyetemista gyermekeket is, szükséges az eltartottakat meghatározó rendelkezés kiegészítése.

A 4. §-hoz

Nem változott az a jogalkotói szándék, mely szerint a nyugdíjbiztosítások kedvezményi rendszere pénzforgalmi szemléletű. Az ezt kifejező normaszöveg-rész a 2015-ös évben értelmezési kérdéseket vetett fel, ezért azt célszerű pontosítani. Kedvezményre (főszabály szerint) a magánszemély adóévi befizetései jogosítanak. Adóévinek minősül a befizetés, ha a fizetmény az adott év december 31-éig beérkezik a biztosítóhoz (a biztosító számlájára), akkor is, ha azt a biztosító adminisztrációs folyamatai miatt az adóévet követően írják jóvá a szerződésen. A díjfizetési kötelezettség nem csak befizetés útján, hanem biztosítón belül számlák vagy szerződések közötti átvezetéssel is teljesíthető. Átvezetés esetén az átvezetett összeg nyugdíjbiztosítási szerződésen történő jóváírásának évében vehető figyelembe kedvezményre jogosító díjként, függetlenül attól, hogy az mikor érkezett meg a biztosító számlájára, de feltéve, hogy az átvezetett összeg a jóváírást megelőzően nem jogosított kedvezmény érvényesítésére.

A nyugdíjbiztosításokkal összefüggő egyes események időrendisége miatt (a magánszemély időben előbb rendelkezik az adójáról, minthogy az adóhatóság átutalja az állami támogatást a nyugdíjbiztosítási szerződésre) célszerű a jelenleg az Szja. tv. 44/C. § (6) bekezdésben szereplő rendelkezést (gyakorlatilag változatlan tartalommal) a (4) bekezdésbe áthelyezni.

A hatályos szabályozás alapján nem rendelkezhet az adójáról az a magánszemély (meghatározott eseteket kivéve: szerződőváltás, nyugdíjszolgáltatás igénylése, biztosító felszámolása), aki a nyugdíjbiztosítási nyilatkozat megtételének időpontjában már nem rendelkezik nyugdíjbiztosítással. Célszerű kizárni a nyilatkozattételt abban az esetben is, ha ugyan létezik a nyugdíjbiztosítási szerződés (a nyilatkozattétel időpontjában), de a szerződésen (ezen időpontig) az állami támogatás visszafizetési kötelezettségét kiváltó esemény történt. [A hatályos szabályozás az előbbi esetre vonatkozóan a magánszemély nyilatkozatát nem tiltja, az adóhatóság az állami támogatást a biztosítóhoz utalja, a biztosító „észleli”, hogy a nyugdíjbiztosítási szerződésen a 44/C. § (8) bekezdése szerinti, az állami támogatás visszafizetési kötelezettségét kiváltó esemény történt, ezért az adóhatóságtól érkező állami támogatást nem írja jóvá a biztosítási szerződésen, hanem visszafordítja az adóhatóság felé.]

2017-től a 44/C. § (7) bekezdése tartalmazza az állami támogatás utalási szabályait, vagyis, hogy hogyan kell eljárnia az adóhatóságnak, illetve hogyan kell eljárnia a biztosítónak az adóhatóság felől érkező állami támogatás vonatkozásában [korábban e szabályokat a (4) bekezdés tartalmazta].

Változatlan az az előírás, mely szerint a szerződő magánszemélyek nyugdíjbiztosítási nyilatkozataiban megjelölt összegeket az adóhatóság minden esetben (mérlegelési jogkör nélkül) a biztosítóhoz utalja.

A jövőben az adóhatóság abban az esetben is a biztosítóhoz utalhatja a magánszemélyt megillető állami támogatást (feltéve, hogy a magánszemély az adóbevallása alapján fizetendő adót megfizette), ha a magánszemély ezer forintot meg nem haladó összegű nyilvántartott adótartozással rendelkezik (a hatályos szabályozás alapján csak akkor utalható az állami támogatás, ha a magánszemély nem rendelkezik adótartozással). Ha a magánszemélynek adótartozása van, az állami támogatás utalása - a jövőben - az adótartozás rendezését követően automatikusan történik (jelenleg a magánszemély kérelme szükséges az utaláshoz).

Korábban a törvény nem tartalmazott arra vonatkozó konkrét rendelkezést, hogy a biztosítónak mit kell tennie a hozzá utalt állami támogatással. A szabályokból logikusan az következett (és a biztosítók is ennek megfelelően jártak el), hogy az állami támogatást a biztosítók a nyugdíjbiztosítási szerződésen jóváírták, feltéve, hogy az adóról történő rendelkezés évében - az állami támogatás jóváírását megelőzően - nem történt az állami támogatás visszafizetési kötelezettségét kiváltó, a 44/C. § (8) bekezdése szerinti esemény. 2017-től ezen előírás megjelenik a normaszövegben is.

Nem változik 2017-re az a szabály, miszerint szerződőváltás esetén a biztosító az állami támogatást (a biztosítási szerződésből kilépett korábbi szerződőt megillető támogatást) a nyugdíjbiztosítási szerződésen írja jóvá. Ha a nyugdíjbiztosítás nyugdíjszolgáltatás miatt szűnne meg, az állami támogatást a biztosító a biztosított magánszemélynek kiutalja. Ez utóbbi szabályban változás, hogy a biztosított személy halála esetén a biztosító az állami támogatást - összhangban a Ptk. előírásával - a megjelölt kedvezményezett magánszemélynek, megjelölt kedvezményezett hiányában a biztosított örökösének utalja.

Az előzőekben nem említett minden más esetben a biztosító az állami támogatást az adóhatósághoz visszautalja. A magánszemély akkor tarthat igényt az adóhatóságnak visszautalt összegre, ha a biztosítási szerződés a magánszemélynek fel nem róható okból (pl. biztosító felszámolása) szűnt meg. A „minden más eset” magában foglalja a szerződés megszűnésével járó eseteket [pl. biztosító felszámolása, a biztosítási szerződés visszavásárlással történő megszüntetése, melyet a 44/C. § (8) bekezdése szankcionál], továbbá a biztosítási szerződés megszűnésével nem járó eseteket is [pl. a magánszemély részvisszavásárlást hajt végre, mely esetet a (8) bekezdés ugyancsak büntet].

A jogalkalmazást segíti az a pontosítás, mely szerint, ha az állami támogatás adóhatósági kiutalását megelőzően a biztosítási szerződésen visszafizetési kötelezettséget kiváltó (8) bekezdés szerinti esemény történt, akkor a támogatás a szerződésen nem írható jóvá. Ebben az esetben az adott egy évi állami támogatást a biztosító az adóhatóság részére visszautalja, így erre az összegre nem kell alkalmazni a (8) bekezdésben szereplő, növelt (+20%) összegű visszafizetési szabályt (a korábban jóváírtakra értelemszerűen igen).

A jogalkalmazást segíti, illetve a törvényi szöveg belső koherenciáját teremti meg az a módosítás, amely a nyugdíjbiztosítási szerződés megszűnésének esetét visszaemeli a normaszövegbe. Vagyis, a nyugdíjbiztosítási szerződés nyugdíjszolgáltatás nélküli megszűnése az állami támogatás növelt összegű visszafizetési kötelezettségét váltja ki.

Az 5. §-hoz

A magánszemély és a munkáltató, kifizető adminisztrációs kötelezettségeinek csökkentése érdekében az adóelőleg-nyilatkozatok megtételére vonatkozó szabály kiegészül azzal, hogy - a főszabálytól eltérően - nem kell új nyilatkozatot tennie a magánszemélynek akkor, ha a magzatra tekintettel a várandósság időszakában már érvényesítette a családi kedvezményt, a gyermek megszületését követően pedig a családi pótlékra való jogosultsága okán lesz jogosult a kedvezményre.

A 6. §-hoz

A törvény az ingó vagyontárgy megszerzésére fordított érték meghatározásának módját egészíti ki azzal, hogy amikor az illetékügyi hatóság az általános forgalmi adóról szóló törvény szerinti műalkotás, gyűjteménydarabok, régiség ajándékozással történő szerzése esetén nem szab ki illetéket, az átruházásból származó bevétel 75 százaléka vagy az az igazolt összeg tekinthető megszerzésre fordított összegnek, amelyet az ajándékozó magánszemély megszerzésre fordított összegnek tekinthetne.

A 7. §-hoz

A hatályos jogszabályok a kollektív befektetési formákat az alternatív befektetési alap kezelőkről szóló 2011/61/EU irányelvnek megfelelően szabályozzák. A szabályok már nem rendelkeznek a kockázati-tőkelep jegyről, új befektetési formaként jelenik meg viszont az alternatív befektetési alap által kibocsátott befektetési jegy. Ezzel összefüggésben indokolt az osztaléknak minősülő jövedelmek kiegészítése az alternatív befektetési alap által kibocsátott befektetési jegy hozamával.

A 8. §-hoz

A törvény megteremti annak a lehetőségét, hogy az adóbevallási tervezetben az adóhatóság az ellenőrzött tőkepiaci ügyletekből származó jövedelmet is szerepeltetni tudja. Ennek érdekében a befektetési szolgáltató az ügyféllel kötött szerződés illetve az üzletszabályzat alapján megállapítja az ügyletek eredményét és az ügyletekhez közvetlenül nem köthető járulékos költségeket, és az adóévet követő adóhatósághoz teljesítendő adatszolgáltatásában ezen adatokról adatot szolgáltat. A módosítás rögzíti a szolgáltatandó adatok körét, az adatszolgáltatás határidejét is.

A 9. §-hoz

A tartós befektetésből származó jövedelem adózására vonatkozó szabályok módosításai alapvetően a jogértelmezést segítő, pontosító rendelkezések beépítését jelentik. E változások elsősorban a betéti típusú [Szja tv. 67/B. § (3) bekezdés b) pont] szabályainak pontosítását érintik. Így e módosítások megerősítik azt az értelmezést, miszerint az ilyen TBSZ esetében is - ugyanúgy, mint a portfolió típusú [Szja tv. 67/B. § (3) bekezdés a) pont] TBSZ estében is, ha azon pl. devizában denominált pénzügyi eszközt tartanak nyilván - a hozam megállapításánál figyelembe kell venni az árfolyam-változás hatását is.

A pontosítás arról is rendelkezik, hogy a betéti típusú TBSZ megszűnése, megszakítása esetén a hozam részeként kell figyelembe venni az említett időpontra a magánszemélyt megillető kamatot is (akkor is, ha annak kifizetése ténylegesen még nem történt meg). Az előbbivel összefüggő pontosítás, hogy az ilyen TBSZ megszűnése, megszakítása esetén a TBSZ-ről kikerülő betét kamatát, csak akkor és annyiban terheli kamatadó fizetési kötelezettség, amennyiben a TBSZ megszűnése, megszakítása esetén e kamatot a hozam részeként nem kellett figyelembe venni. Szintén e körbe tartozó pontosítás, hogy a betéti típusú TBSZ újrakötése esetén az „új” TBSZ-en a „régi” megszűnésének időpontjára (utolsó napjára) a magánszemélyt megillető kamatot a magánszemély befizetésének kell tekinteni.

Az általános szabályok szerint egy adott befektetési szolgáltatóval egy adott évben a magánszemély csak 1-1 betéti, illetve portfolió típusú TBSZ-t köthet. Kivétel ez alól a TBSZ újrakötése, amelyet a pontosító rendelkezés megerősít.

Az előbbieken túlmenően a pontosító rendelkezések tisztázzák a lekötési átutalással kapcsolatos adatszolgáltatás határidejét, pontos tartalmát, illetve értelmezést könnyítő, megfogalmazásbeli pontosításokat tartalmaznak.

A 10. §-hoz

A béren kívüli juttatások adózása 2017-től átalakul. Az átalakítással összefüggésben szükséges korrigálni az ezen juttatásokkal összefüggő közteher-fizetési rendet is.

A 11. és 13. §-hoz

Az Öpt. szabályainak változásával összefüggő módosítás.

A 12. §-hoz

A cafetéria rendszer átalakításával összefüggő módosítás a SZÉP Kártya egyes alszámláira a törvényben meghatározott mértéket (szálláshely alszámla: 225 ezer forint; vendéglátás alszámla 150 ezer forint; szabadidő alszámla: 75 ezer forint) meghaladóan utalt munkáltatói támogatás egyes meghatározott juttatásnak minősül.

Ugyancsak egyes meghatározott juttatásnak minősül az önmagukban béren kívüli juttatásnak minősülő juttatások (pénzösszeg és SZÉP Kártya) együttes értékének az éves rekreációs keretösszeget meghaladó része. 2017-től az Szja. tv. (az adózási szabályok között) rögzíti, hogy az éves rekreációs keretösszeg a közszférában foglalkoztatott munkavállalók esetében évi 200 ezer forint.

A közszférán kívüli más munkáltatók által foglalkoztatott munkavállalók esetében az éves rekreációs keretösszeg évi 450 ezer forint. Változatlan az az előírás, mely szerint, ha a foglalkoztatás csak az év egy részében (tehát nem egész évben) áll fenn, az említett összegeknek (200 ezer forint, 450 ezer forint) a foglalkoztatás időtartamával arányos részét kell éves rekreációs keretösszegnek tekinteni. 2017-től a befizető személyétől (munkáltatói tag, támogató) függetlenül egyes meghatározott juttatásnak minősül az önkéntes kölcsönös biztosító pénztárba célzott szolgáltatásra befizetett összeg.

A 14. §-hoz

2017. január 1-jétől kizárólag az éves keretösszeget meg nem haladóan adott pénzösszeg és a SZÉP Kártya bármely alszámlájára (szálláshely, vendéglátás, szabadidő) a törvényben meghatározott kereteken belül adott juttatás minősül az Szja. tv. 71. §-a szerinti béren kívüli juttatásnak.

A kedvező közteher mellett adható pénzjuttatás éves keretösszege egész éves foglalkoztatás esetén 100 ezer forint. Ha a foglalkoztatás az év egészében nem áll fenn, az említett összegnek (100 ezer forint) a foglalkoztatás időtartamával arányos része minősül éves keretösszegnek. Az éves keretösszeget meghaladóan adott pénzösszeg munkavállaló esetében bérjövedelmeként adóköteles (vagyis a meghaladó rész nem adózhat egyes meghatározott juttatásként).

A munkáltató által 2016-ban béren kívüli juttatásként adható egyéb juttatások (pl. üdülési szolgáltatás, munkahelyi étkeztetés, iskolakezdési támogatás, helyi utazási bérlet, képzési költségek átvállalása, önkéntes kölcsönös biztosító pénztári munkáltatói hozzájárulás, önkéntes kölcsönös biztosító pénztárba célzott szolgáltatásra befizetett összeg) 2017-től nem minősülnek az Szja. tv. 71. §-a szerinti béren kívüli juttatásnak.

A 15. §-hoz

Az új Ptk. szabályai alapján a társaság törzstőkéjének emelése a társaság ki nem fizetett nyeresége terhére is történhet. A pénzbeli hozzájárulásnak a ki nem fizetett nyereség terhére történt szolgáltatása az Szja tv. alapján főszabály szerint egyéb jövedelemnek minősül. A törvény úgy módosítja az Szja tv. 77/A. § (2) bekezdését, hogy a tőkeemelés ezen formája nem minősül a magánszemély bevételének, a (4) bekezdés módosítása pedig az adóhatóság felé adatszolgáltatási kötelezettséget ír elő erről a bevételről.

A 16. §-hoz

Tájékoztatási kötelezettséget határoz meg az Szja. tv. 77/C. §-a szerinti munkavállalói opciós jellegű értékpapír-juttatási programhoz kapcsolódóan.

A 17. §-hoz

A mezőgazdasági őstermelői igazolványról szóló 436/2015. (XII. 28.) Korm. rendelettel összhangban, törvényi szinten megállapításra kerül, hogy az őstermelői igazolvánnyal kapcsolatos ügyintézésben az Agrárkamara, mint kiállító részére mely adatokat kell igazolnia és melyekről nyilatkoznia az ügyfélnek. Az elkülönítés alapja, hogy nyilatkozati elv alapján lehetőséget kell teremteni az azonnali ügyintézésre.

A 18. §-hoz

Felhatalmazó rendelkezések.

A 19. §-hoz

Az Szja. tv. 71. § (1) bekezdés bc) pontjához kapcsolódó felhatalmazó rendelkezés.

A 20. §-hoz

Az őstermelői nyilvántartásra vonatkozó szabályokra vonatkozóan az információs önrendelkezési jogról és az információszabadságról szóló 2011. évi CXII. törvénnyel való összhang megteremtését szolgáló rendelkezés.

A 21. §-hoz

A fogyasztói tudatosság erősítése, az őstermelők és vásárlók közötti bizalom erősítése érdekében nyilvános adatnak minősülnek olyan információk, amelyek lehetővé teszik, hogy a fogyasztó meggyőződhessen arról, hogy az őstermelő által értékesíteni kívánt terméket ténylegesen az őstermelő termelhette-e. Ezen célhoz egy ún. mobiltelefonos alkalmazás, valamint az Egyéni Vállalkozói Nyilvántartás nyilvános adatainak lekérdezési lehetőségeihez hasonlóan egy weboldal is hozzájárul. A lekérdezés célja minden esetben egyedi tájékozódás, nem tömeges adatigénylés alapján több őstermelő adatának egyidejű lekérése.

A 22. §-hoz

Szövegpontosítás az őstermelői igazolvány ellenőrzésével összefüggő feladattal kapcsolatban.

A 23. §-hoz

A Tanács (EU) 2015/2060 irányelve (2015. november 10.) a megtakarításokból származó kamatjövedelem adóztatásáról szóló 2003/48/EK irányelv hatályon kívül helyezéséről rendelkezett. A törvény az új irányelvnek való megfelelést rögzíti.

A 24. §-hoz

Átmeneti rendelkezések.

A 25. §-hoz

Az Szja tv. mellékleteit módosító rendelkezés.

A 26. §-hoz

Szövegcserés módosítások.

A 27. §-hoz

Hatályukat vesztő rendelkezések.

A 28. §-hoz

A rendelkezés az egyes fogalmakat módosítja.

Az (1) bekezdéshez:

Jogtechnikai jellegű pontosítás a számviteli törvény változására tekintettel.

A (2) bekezdéshez:

Jelenleg a költségek fedezetére, vagy fejlesztési célra folyósított vissza nem térítendő támogatás összege a kisadózó vállalkozás bevételének része, beleszámít a 6 millió forintos bevételi értékhatárba. Amennyiben a bevétel így meghaladja az említett határt, a támogatásban részesülő 40 százalékos mértékű büntető jellegű adót kénytelen fizetni.

A módosítás alapján a kisadózó vállalkozás bevételének nem része a költségek fedezetére vagy fejlesztési célra folyósított támogatás. 

A módosítás átmeneti rendelkezés alapján a 2014. évtől visszamenőlegesen is alkalmazható.

A (3) bekezdéshez:

A Katv. nem rendelkezik a kisadózó vállalkozás bevétele megszerzésének végső időpontjáról, így a jelenleg hatályos rendelkezések szerint az adóalanyiság időszakában kiállított bizonylat alapján a Tao. tv. és az Szja tv. szerinti adóalanyiság időszakában befolyt bevétel nem képezi sem a kisadózó vállalkozások tételes adója, sem pedig a társasági adó, illetve a személyi jövedelemadó alapját. Az adóelkerülés megszüntetésének biztosítása érdekében indokolt a kisadózó vállalkozás bevételének és a bevétel megszerzése időpontjának kiegészítése.

Az (4) bekezdéshez:

Pontosításra került a kedvezményezett foglalkoztatott munkabére után érvényesíthető kedvezmény fogalma, amely azonban a szabály módosítását nem eredményezte.

A (5) bekezdéshez:

Jelenleg a költségek fedezetére, vagy fejlesztési célra folyósított vissza nem térítendő támogatás összege a kisadózó vállalkozás bevételének része, beleszámít a 6 millió forintos bevételi értékhatárba. Amennyiben a bevétel így meghaladja az említett határt, a támogatásban részesülő 40 százalékos mértékű büntető jellegű adót kénytelen fizetni.

A módosítás alapján a kisadózó vállalkozás bevételének nem lesz része a költségek fedezetére vagy fejlesztési célra folyósított támogatás. A módosítás átmeneti rendelkezés alapján a 2014. évtől visszamenőlegesen is alkalmazható.

A (6) bekezdéshez

A pénztár mentesített értéke új fogalomként kerül bevezetésre. A házipénztárral való visszaélések megelőzése érdekében amennyiben a pénztár értéke az összes bevétel 5 százalékát és az átlépéskori összeget is meghaladja, a pénztár további növekedése növeli az adóalapot. Amennyiben ugyanakkor a későbbi években a pénztár értéke ismét csökkenne, a csökkenés adóalap-csökkentő tételként érvényesíthető.

A 29. §-hoz

Azon kisadózók, akik a Tbj. szerinti kiegészítő tevékenységet folytatónak minősülnek, keresőképtelenségük esetén nem részesülnek táppénzben. A Katv. jelenleg hatályos rendelkezései értelmében azonban akkor is meg kell fizetniük a 25 000 Ft összegű tételes adót, ha keresőképtelenségük ideje alatt a tevékenységüket nem tudják folytatni, amely többletterhet eredményez számukra. Mentesíti az érintett adózókat a tételes adó megfizetése alól azokra a hónapokra, amikor keresőképtelenek.

A 30. §-hoz

Az (1) bekezdéshez:

A kisvállalati adó szerinti adózást az az adózó választhatja, melynek az átlagos statisztikai állományi létszáma az adóévet megelőző adóévben várhatóan nem haladja meg az 50 főt.

A (2) bekezdéshez:

A mérlegfőösszeg esetében megszűnik az arányosítás, abban az esetben, amennyiben az adózó évközben lép a kisvállalati adó hatálya alá.

A 31. §-hoz

A kisvállalati adóalanyiság akkor szűnik meg, ha a létszámnövekedés miatt az adóalany átlagos statisztikai állományi létszáma meghaladta a 100 főt.

A 32. §-hoz

A kisvállalati adó alapja a törvény szerint a tőkeműveletek eredménye (különösen a jegyzett tőke emelése és csökkentése, ide nem értve az apportot), növelve a jóváhagyott, fizetendő osztalék és a személyi jellegű kifizetések összegével, csökkentve a jóváhagyott (bevételként elszámolt) osztalék összegével, korrigálva egyéb tételekkel, de minimum a személyi jellegű kifizetések kedvezményekkel csökkentett összege.

Az adóalapot növeli a kisvállalati adóalanyiság megszűnésének adóévében a kisvállalati adóalanyiság időszaka alatt a kisvállalati adóalany részére megállapított, jóváhagyott, de ki nem fizetett osztalék, osztalékelőleg összege.

A kisvállalati adóalanyiságot megelőző adóévek adózott eredménye és eredménytartaléka terhére a kisvállalati adóalanyiság időszakában jóváhagyott osztalékot nem kell figyelembe venni növelő tételként a kétszeres adózás elkerülése érdekében.

Az elhatárolt veszteség fő szabályként a következő évek adóalapját csökkentheti, de a tárgyévben beszerzett, előállított, korábban használatba nem vett immateriális jószág, tárgyi eszköz beruházással kapcsolatos kifizetések erejéig a keletkezés évében, illetve az azt követő években a bértömeggel szemben is levonható. A korábbi szabályozással ellentétben az elhatárolt veszteségre nem vonatkozik az a megkötés, hogy az 10 egyenlő részletben csökkenti az adóalapot.

A kisvállalati adó jelenlegi alanyai esetében egy adóalap-csökkentő tétel segítségével biztosítja, hogy az adóalap változása ne érintse őket hátrányosan.

A 33. §-hoz

Az adóalap változása következtében az adóelőleg szabály módosítása vált szükségessé. A törvény szerinti egyszerűsítés szerint az adóelőleg összegét az előlegfizetési időszakban fizetendő bértömeg és a jóváhagyott (bevételként elszámolt) osztalék, illetve jóváhagyott fizetendő osztalék különbözetének összegeként kell meghatározni.

A kisvállalati adóalanyiságot megelőző adóévek adózott eredménye és eredménytartaléka terhére a kisvállalati adóalanyiság időszakában jóváhagyott osztalékot az adóelőleg megállapításánál sem kell figyelembe venni.

A 34. §-hoz

Az (1) bekezdéshez:

Pontosításra kerül sor a törvény szövegében, olyan módon, hogy a kisvállalati adóalanyiság időszaka alatt megszerzett, előállított immateriális jószág, tárgyi eszköz alapján az adózó az adóalanyiság megszűnése után a társasági adó alapjánál értékcsökkenési leírást nem érvényesíthet.

A (2) bekezdéshez:

A kisvállalati adóalanyiság időszaka alatt keletkezett eredménytartaléknak a kisvállalati adóalanyiság időszaka alatt bevételként elszámolt osztalék összegével, a kisvállalati adóalanyiság időszaka alatt megszerzett, előállított immateriális jószág, tárgyi eszköz könyv szerinti értékével csökkentett pozitív összegére tekintettel az adózó a kisvállalati adóalanyiság megszűnésére tekintettel lekötött tartalékot képez. Az így keletkező lekötött tartalék felhasználásával és feloldásával összefüggésben ‒ a társasági adóalanyiság időszaka alatt - a fejlesztési tartalékra vonatkozó szabályokat kell alkalmazni, azzal, hogy a szóban forgó összeggel az adózás előtti eredmény nem csökkenthető, továbbá, hogy a nem beruházási célra történő feloldás esetén késedelmi pótlékot nem kell érvényesíteni.

A kisvállalati időszak alatt keletkezett, a kisvállalati adóalanyiság időszakában fel nem használt elhatárolt veszteség összege a társasági adóalanyiság alatti elhatárolt veszteséget növeli. Amennyiben a felhalmozott eredménytartalék a kisvállalati adóalanyiság időszaka alatt bevételként elszámolt osztalék összegével, a kisvállalati adóalanyiság időszaka alatt megszerzett, előállított immateriális jószág, tárgyi eszköz könyv szerinti értékével csökkentett értéke negatív, ez az összeg növeli az elhatárolt veszteséget a társasági adóalanyiság időszakában. A rendelkezés hatálybalépését követően, a kisvállalati adóalanyiság időszaka alatt keletkezett elhatárolt veszteséget a társasági adóra történő áttérést követően az elhatárolt veszteség keletkezését követő öt adóévben lehet felhasználni. Ez a gyakorlatban azt jelenti, hogy a 2017. adóévben a kisvállalati alanyiság időszaka alatt keletkezett elhatárolt veszteséget a társasági adóra történő áttérést követően utoljára a 2022-es adóévben lehet felhasználni, akkor is, ha a társasági adóra történő áttérés csak 2020-ban következett be.

A (3) bekezdéshez:

A kisvállalati adóalanyiság előtt megszerzett immateriális jószág, tárgyi eszköz (ideértve a beruházást is) számított nyilvántartási értéke megegyezik a kisvállalati adóalanyiságot megelőző utolsó adóévben meghatározott társasági adó szerinti számított nyilvántartási érték összegével, csökkentve a kisvállalati adóalanyiság időszakában elszámolt számviteli értékcsökkenés összegével.

A 35. §-hoz

A kisvállalati adó vonatkozásában előírja, hogy az e törvény szerinti módosításokról az állami adó- és vámhatóság 2016. november 1-ig tájékoztatást nyújt az érintett adózóknak.

A 36. §-hoz

A kisvállalati adó jelenlegi alanyai esetében egy adóalap-csökkentő tétel segítségével biztosítja, hogy az adóalap változása ne jelentsen adminisztrációs többletterhet. Bár ennek a tételnek a kiszámítása összetett, az annak kiszámításához szükséges adatok a NAV rendelkezésére állnak, így az érvényesíthető adóalap-csökkentő tétel levezetéséről és összegéről az adóhatóság tájékoztatást küld az adózóknak 2017. december 31-ig.

A törvény szerint a Katv. 20. § (4) bekezdés d) pontja szerinti csökkentő tételt az adózó egyszer, abban az adóévben alkalmazhatja, melynek első napja 2017-ben van.

Az adóalap megváltozása miatt szükséges arról rendelkezni arról, hogy az adózónak a 2017. adóévi adókötelezettség megállapításakor a kisvállalati adóalanyiság időszaka alatt jóváhagyott, de még be nem folyt vagy ki nem fizetett osztalék összegére is alkalmaznia kell a 20. § (3) bekezdés b) pontját és 20. § (4) bekezdés b) pontját.

A kisvállalati adóalap korábbi pénzforgalmi szemléletű megállapítása, és az új adóalap meghatározásának elvi különbségei indokolják, hogy a korábban megfizetett, illetve kapott osztalékelőleg összegével a 2017. adóévi adókötelezettség megállapításakor a 2017. adóévben jóváhagyott osztalékra tekintettel csökkenteni lehessen a növelő tétel összegét (megfizetett osztalékelőleg esetén), valamint a 2017. adóévi adókötelezettség megállapításakor a 2017. adóévben jóváhagyott osztalékra tekintettel növelni szükséges a csökkentő tétel összegét (kapott osztalékelőleg esetén). Az átmeneti szabálynak köszönhetően kizárható a kettős adóztatás és a kettős nem adóztatás esete.

A 37. §-hoz

Átmeneti rendelkezés, amely alapján már a 2014. január 1-jét követően költségek fedezetére vagy fejlesztési célra folyósított támogatás figyelmen kívül hagyható a kisadózó vállalkozások bevételének megállapításánál.

A 38. §-hoz

Jogtechnikai jellegű szövegcserés módosítások.

A 39. §-hoz

Az új szabályok szerint kizárólag jogdíjra jogosító immateriális jószág alapján vehető igénybe kedvezmény, erre tekintettel módosul a bejelentett immateriális jószág fogalma. A bejelentett immateriális jószághoz és a jogdíjra jogosító immateriális jószághoz kapcsolódó adóalap-kedvezmény a jogdíj Tao. tv. szerinti fogalmának változása miatt i) a szabadalom, a használatiminta-oltalom, a növényfajta-oltalom, a kiegészítő oltalmi tanúsítvány, a mikroelektronikai félvezető termékek topográfiájának oltalma és a szerzői jogi védelemben részesülő szoftver hasznosítási engedélyéből, felhasználási engedélyéből és a ritka betegségek gyógyszerévé minősítésből származó eredmény, ii) az i) pontban említett kizárólagos jogok értékesítéséből, nem pénzbeli vagyoni hozzájárulásként történő kivezetéséből származó eredmény, valamint iii) a termékértékesítésből és a szolgáltatásnyújtásból származó eredmény i) pontban említett kizárólagos jogokhoz rendelhető hányad után vehető igénybe.

A jogdíj i) a szabadalom, a használatiminta-oltalom, a növényfajta-oltalom, a kiegészítő oltalmi tanúsítvány, a mikroelektronikai félvezető termékek topográfiájának oltalma és a szerzői jogi védelemben részesülő szoftver hasznosítási engedélyéből, felhasználási engedélyéből és a ritka betegségek gyógyszerévé minősítésből származó eredmény, ii) az i) pontban említett kizárólagos jogok értékesítéséből, nem pénzbeli vagyoni hozzájárulásként történő kivezetéséből származó eredmény, valamint iii) a termékértékesítésből és a szolgáltatásnyújtásból származó eredmény i) pontban említett kizárólagos jogokhoz rendelhető hányada. A jogdíj fogalom módosítása az OECD által kidolgozott, az ECOFIN Tanács által jóváhagyott nexus módszertannak és a szerzői jogról szóló 1999. évi LXXVI. törvénynek történő megfelelést szolgálja.

Az adókijátszás megakadályozása és az ügyletek átláthatóságának javítása érdekében az átalakulás, eszközátruházás kedvezményezettként történő minősítésének feltétele, hogy az ügyletet valós gazdasági, kereskedelmi okok alapozzák meg, melyet az adózó köteles bizonyítani.

A Jszr. előírásainak való megfelelés céljából külön pontban kerül szabályozásra az önálló szervezeti egység fogalma. A módosítás tartalmi változást nem jelent.

A 40. §-hoz

A rendelkezés a számviteli törvény 2015. évi módosításához [számviteli törvény 84. § (2) bekezdés d) pont és 84. § (7) bekezdés v) pont] kapcsolódó pontosítást tartalmaz.

A 41. §-hoz

Az adóalap-kedvezmény a nexus módszertan alapján vehető igénybe jogdíjra jogosító immateriális jószágra tekintettel. A törvény feltételekhez köti a kedvezmény igénybe vételét, mely feltételeket a Tao. tv. további rendelkezései részletezik.

A bejelentett immateriális jószághoz kapcsolódó adóalap-kedvezmény a nexus módszertan alapján vehető igénybe. A törvény feltételekhez köti a kedvezmény igénybe vételét, mely feltételeket a Tao. tv. további rendelkezései részletezik.

Új kedvezményként kerül bevezetésre, hogy adóalap-csökkentő tétel számolható el a személyi jövedelemadóról szóló törvény szerinti mobilitási célú lakhatási támogatás adóévben érvényesített összegére tekintettel, továbbá a személyi jövedelemadóról szóló törvény szerinti munkásszállás kialakítására, fenntartására, üzemeltetésére tekintettel az adóévben elszámolt költségre, ráfordításra tekintettel. A kedvezmény korlátja mindkét esetben az adózás előtti nyereség összege.

A kisajátítás, valamint a kisajátítási tervben szereplő ingatlanra megkötött adásvétel során kapott ellenérték és az érintett eszköz könyv szerinti értéke közötti pozitív különbözetet adóalap-csökkentő tételként kell figyelembe venni az adózás előtti eredményben való kimutatása évében, annak érdekében, hogy a kártalanítás ne jelentsen adóteher-növekedést.

A kapott jogdíjhoz kapcsolódó adóalap-kedvezmény az OECD által kidolgozott, az ECOFIN Tanács által jóváhagyott módszertan alapján vehető igénybe. Míg korábban a jogdíj bevétel volt a Tao. tv. szerinti kedvezmény alapja, a törvény szerint a jogdíjból származó eredmény alapján vehető igénybe a kedvezmény a nexus módszertannak megfelelően. A törvény feltételekhez köti a kedvezmény igénybevételét, mely feltételeket a Tao. tv. további rendelkezései részletezik.

Új kedvezményként bevezetésre kerül, hogy a műemlék karbantartásának költsége adóalap-csökkentő tételként érvényesíthető, ezzel a költség kétszeresen érvényesíthető (egyszer költségként és egyszer adóalap-csökkentő tételként). A kedvezmény felső korlátja az adózás előtti nyereség ötven százaléka. A műemléki felújítás meglévő kedvezménye bővül, a költség háromszorosan érvényesíthető (egyszer költségként és kétszer adóalap-csökkentő tételként). A kedvezmény alanyi körét érintően az egyértelműség végett a módosítás külön kimondja, hogy mely személyek tartoznak az épületet, építményt nyilván tartó adózók körébe. Ezen kedvezményre továbbra sem vonatkozik az adózás előtti nyereséghez kötött felső korlát, tehát alkalmazása negatív adóalapot eredményezhet. A műemlék kedvezmény alanyi köre bővül is, a felújítást finanszírozó adózóval (amely akár pénzügyi intézmény is lehet), azonban ez nem vezethet a kedvezmény többszöröződéséhez. A műemléki felújítás, karbantartás adóalap-kedvezményének feltétele, hogy arra ne hatósági kötelezés alapján kerüljön sor (azaz a jókarbantartást, állagvédelmet elmulasztó személy nem részesülhet kedvezményben). Kivétel az olyan ingatlan, amelyre vonatkozóan a kötelezés korábbról fennáll, de új tulajdonosa lesz, amely teljesíti a kötelezettséget.

A visszaélések megakadályozása érdekében a törvény szerint kapcsolt vállalkozással szembeni behajthatatlan követelés esetén az adózó akkor érvényesítheti a 20%-os csökkentő tételt, ha az adóbevallással egyidejűleg adatot szolgáltat az érintett kapcsolt vállalkozásról és a követelés behajthatatlanná válását megalapozó, valós gazdasági okokról.

A bejelentett immateriális jószághoz és a jogdíjra jogosító immateriális jószághoz kapcsolódó adóalap-kedvezmény a jogdíj Tao. tv. szerinti fogalmának (4. § 20. pont) változása miatt indokolt a jogdíjra jogosító immateriális jószág elnevezés használata.

A nexus módszertannak megfelelően az adóalap-kedvezmények a kapott jogdíj meghatározott arányszám szerinti összege után vehetők igénybe. Az immateriális eszköz értékesítése, illetve apportja esetén a nyereség meghatározott arányszám szerinti összege után vehetők igénybe.

Az arányszám meghatározása az immateriális eszköz állományba vétele érdekében az üzembe helyezésig felmerült költségek alapján történik. Ennek során az immateriális eszköz állományba vétele érdekében felmerült adózó (vagy független személy) által végzett K+F közvetlen költséget kell összehasonlítani az eszközhöz kapcsolható összes K+F közvetlen költséggel.

Az adózó K+F költsége értelemszerűen nem tartalmazza a kapcsolt vállalkozástól igénybe vett kutatási és kísérleti fejlesztési szolgáltatás értékét.

Az összes közvetlen költség tartalmazza a saját közvetlen költségen túl a kapcsolt vállalkozástól szerzett szellemi termék szokásos piaci árát és a szellemi termék kifejlesztése érdekében a kapcsolt vállalkozásnál felmerült K+F tevékenység közvetlen költségét.

Az arány számításánál a közvetlen költséget annak felmerülésekor szükséges figyelembe venni függetlenül a számviteli elszámolástól, akkor is, ha az adózó az eszközt kísérleti fejlesztés aktivált értékeként (vagy szellemi termékként) állományba vette. A közvetlen költséget szokásos piaci áron kell figyelembe venni, ha az az adózó és a vele kapcsolt vállalkozási viszonyban lévő személy között a szokásos piaci ártól eltérő áron kötött szerződés alapján merült fel.

Az arány termékenként, szolgáltatásonként vagy termékcsoportonként, szolgáltatáscsoportonként is meghatározható.

Az arány meghatározása során a számláló 30 százalékkal növelhető maximum a nevező összegéig, arra tekintettel, hogy a kapcsolt vállalkozás által kifejtett kutatás-fejlesztés esetén is van az adózónak hozzáadott értéke az OECD által kidolgozott módszertannak megfelelően. Amennyiben az adózónak nincs saját K+F közvetlen költsége, akkor a 30 százalékos kiegészítés nem alkalmazható.

Annak érdekében, hogy az arányszám meghatározható legyen, az adózónak részletes dokumentációval kell rendelkeznie.

A műemléki felújítás, karbantartás adóalap-kedvezményének feltétele, hogy arra ne hatósági kötelezés alapján kerüljön sor (azaz a jókarbantartást, állagvédelmet elmulasztó személy nem részesülhet kedvezményben). Kivétel az olyan ingatlan, amelyre vonatkozóan a kötelezés korábbról fennáll, de új tulajdonosa lesz, amely teljesíti a kötelezettséget. Az uniós támogatási szabályokkal összhangban a karbantartás kedvezményének adótartalma nem haladhatja meg az 50 millió eurónak megfelelő forintösszeget, a felújítás kedvezményének adótartalma pedig a 100 millió eurónak megfelelő forintösszeget.

A 42. §-hoz

Amennyiben az adózó alkalmazta a 2016. július 1-jétől hatályos, kapott jogdíj nyereségére igénybe vehető kedvezményt [Tao. tv. 7. § (1) bekezdés s) pont] egy immateriális jószágra tekintettel, és a követő adóévek valamelyikében ugyanazon immateriális jószágra tekintettel veszteséget realizál, akkor a 7. § (22)-(24) bekezdése szerinti arányszámmal meghatározott veszteség 50 százaléka növeli az adóalapot hasonlóan a bejelentett immateriális jószághoz kapcsolódó hatályos adóalap növelő tételhez.

A törvény szerint, mivel a kisvállalati adó időszakában bevont (nettó) tőkebevonás csökkenti a kisvállalati adó alapját, így rendelkezni szükséges arról, hogy a kisvállalati adóalanyiság időszakában bevont tőke kivonása a társasági adóalanyiság időszakában adóalap-növelő tétel legyen.

A 43. §-hoz

Az ingatlan-hasznosításhoz kapcsolódó korrekciók azt a célt szolgálják, hogy a vállalkozási tevékenység köréből kivont ingatlan-hasznosítási tevékenység eredménye a társasági adóalap részeként - a korábbi szabályokhoz hasonlóan - továbbra is adózzon. Ez azt is jelenti, hogy - az adózás előtti eredményt nullának tekintve - alkalmazni kell a korrekciós tételeket akkor is, ha a szervezetnek adott adóévben nincs vállalkozási tevékenysége.

A 44. §-hoz

Az adókijátszás megakadályozása és az ügyletek átláthatóságának javítása érdekében adóhalasztásra jogosító kedvezményezett ügylet kapcsán a szerzett részesedést a kapcsolt vállalkozási körön belül kell tartani addig, amíg a halasztott adó megfizetésre kerül.

A rendelkezés biztosítja a kétszeres adóztatás elkerülését olyan módon, hogy az.átruházónál esedékessé váló adóösszeg csökken az átvevő által már megfizetett adó összegével és az átvevő a továbbiakban mentesül a halasztás saját adóalapjában történő érvényesítése alól.

A 45. §-hoz

Amennyiben az adózó az egyes adótörvények és azzal összefüggő egyéb törvények módosításáról szóló 2011. évi CLVI. törvény IX. Fejezete szerinti kutatás-fejlesztési tevékenység után érvényesíthető adókedvezmény igénybevételét választja, akkor a 7. § (1) bekezdés t) pontja alapján érvényesített adóalap-csökkentésre tekintettel keletkező negatív adóalap 50%-a minősül elhatárolt veszteségnek. Ez azt is jelenti, hogy azon összeg vonatkozásában lehet az elhatárolt veszteség szabályait alkalmazni, amit nem vitt át szociális hozzájárulási adókedvezménybe, vagyis ugyanazon összeg kétszeres kedvezményezés kizárt.

A 46. §-hoz

A transzferár miatti csökkentő tétel alkalmazása esetén a csökkentés feltétele lesz a törvény szerint, hogy a kapcsolt fél nyilatkozzon arról, hogy az alkalmazott ár és szokásos piaci ár különbözetét figyelembe veszi a társasági adó megállapításakor.

Az adminisztrációs terhek könnyítését célozva a nemzetközi adózást szabályozó egyezmény alapján a magyar adózás alól mentesülő magyar fióktelep mentesül a transzferár dokumentációs kötelezettség alól a külföldi vállalkozó és belföldi telephelye közötti ügyletek vonatkozásában.

A 47. §-hoz

A beruházási hitel kamat kedvezményének a hitelre az adóévben fizetett kamat összege.

A 48. §-hoz

A fejlesztési adókedvezmény uniós háttérszabályával, a 651/2014/EU bizottsági rendelettel és az Európai Bizottság gyakorlatával való összhang megteremtését szolgáló módosítás.

A 651/2014/EU bizottsági rendelet 4. cikk (1) bekezdés a) és c) pontja szerint a rendelet nem alkalmazható azokra a támogatásokra, amelyek meghaladják a következő határértékeket:

a) regionális beruházási támogatás esetében: a támogatás kiigazított támogatási összege, amelyet egy 100 millió EUR elszámolható költségű beruházás esetében a 2. cikk 20. pontjában meghatározott mechanizmusnak megfelelően számítanak ki;

c) kkv-knak nyújtott beruházási támogatás esetében: vállalkozásonként és beruházási projektenként 7,5 millió EUR.

Erre tekintettel szükséges pontosítani a Tao. tv. 22/B. § (2a) bekezdés a) és b) pontját.

A 651/2014/EU bizottsági rendelet 13. cikk d) pontja rendelkezik arról, hogy EGT tagállamból történő áttelepülés esetén a rendelet szerint nem vehető igénybe támogatás. Ilyen esetben az adózó kérelme alapján az Európai Bizottság engedélye alapján vehető igénybe az adókedvezmény.

Az uniós szabállyal összhangban pontosítja a Tao. tv. 22/B. § (2a) bekezdés c) pontját, hogy ha nem az adózó, hanem kapcsolt vállalkozása szűnteti meg a tevékenységet, akkor is csak kérelem alapján lehet jogot szerezni az adókedvezményre. További pontosítás, hogy a tevékenység EGT államban történő megszűntetése a kérelem, bejelentés benyújtását megelőző két évtől a beruházás befejezését követő két évig vonja maga után kérelem benyújtásának kötelezettségét és így az Európai Bizottság jóváhagyásának megszerzését a kedvezmény igénybe vételéhez a Regionális Iránymutatás alapján.

A fejlesztési adókedvezmény, mint állami támogatás Európai Bizottság általi átláthatóságának növelése érdekében az adópolitikáért felelős miniszter a hatályos szabályok szerinti évente egyszeri alkalom helyett havonta tájékoztatja az állami adóhatóságot a vonatkozó adatokról.

A 49. §-hoz

A korábban kormányrendeleti szinten rögzített szabályokat ülteti át.

A törvény ennek keretében rögzíti, hogy a támogató a támogatás juttatásáért a támogatott szervezet részéről - szponzori szerződés keretében juttatott kiegészítő sportfejlesztési támogatás kivételével e ellenszolgáltatásra nem jogosult, az ezzel ellentétes megállapodás semmis. Ilyen megállapodás esetén a támogató nem jogosult sem adókedvezményre, sem a jóváírásra.

A támogató a szponzori szerződés keretében történő kiegészítő sportfejlesztési támogatás juttatásáért a támogatott szervezet részéről ellenszolgáltatásra jogosult. Az erre vonatkozó szerződés a támogató adókedvezmény igénybevételére való jogosultságát és a támogató Tao. tv.  24/B. § szerinti jóváírás igénybevételére való jogosultságát nem érinti.

A beszerzéskor 100 ezer forintot meghaladó bekerülési értékű nyilvántartásba vett tárgyi eszköz a könyv szerinti érték leírásáig nem idegeníthető el, nem terhelhető meg, kivéve annak indoklásával és a jóváhagyást végző szervezet előzetes írásbeli hozzájárulásával.

Az 50. §-hoz

Az adó sportcélú felajánlása kapcsán a sportszövetségek és az állami adó- és vámhatóság közötti, korábbi papír alapú kapcsolatot elektronikus kapcsolat, információcsere váltja fel, amely javítja az ügyintézés minőségét, egyszerűsíti és gyorsítja az érvényes felajánlás átutalását, valamint elősegíti a már átutalt tételek további ellenőrzését, nyomon követését.

Az 1% átutalására vonatkozóan a törvény az egyértelműség érdekében feloldja a kereszthivatkozást.

Az 51. §-hoz

A kisadózó vállalkozások tételes adójáról és a kisvállalati adóról szóló törvény (Katv.) hatálya alá tartozó adóalany társasági adóelőlegének összege csökken. A háromhavonta esedékes társasági adóelőleg összege a) a Katv. szerinti adóalanyisága megszűnésének adóévében elszámolt bevétel 0,25 százaléka, ha az adóév időtartama 12 hónap volt, b) a Katv. szerinti adóalanyisága megszűnésének adóévében elszámolt bevételnek a működés naptári napjai alapján 12 hónapra számított összegének 0,25 százaléka minden más esetben.

Az 52. §-hoz

A jogutódnak a jogelőd záró adóbevallásának határidejétől függően nem minden esetben állnak rendelkezésére a növekedési adóhitel adatai. A módosítás a növekedési adóhitelre vonatkozó jövőbeni befizetési kötelezettség jogutód általi teljesítését biztosítja.

A 24/A. § és a 26/A. § szerinti szabályok különös jellemzőiből adódóan levezethető, hogy együttes alkalmazásukra nincs lehetőség abban az esetben, amikor az adózó azért nem tehet adófelajánlást, mert az adóelőleget vagy adót az esedékességig nem kell megfizetnie (halasztotta). A 24/A. §-a szerinti felajánlás az általánosan alkalmazandó adóbevallási és adófizetési szabályokhoz igazodik, addig a NAHI-ra vonatkozó szabályok - ahogy arra a Tao. tv. 24. § (1) bekezdése is utal - az adóelőleg-kiegészítési, adóbevallási, és adófizetési kötelezettségek vonatkozásában az általános szabályoktól eltérő, kizárólag a NAHI-t választó adózók által alkalmazandó rendelkezéseket tartalmaznak. A két szabályrendszer időbeli lefutása - együttes alkalmazás esetén - gyakorlati ütközést jelentene. Az egyértelmű jogalkalmazás érdekében külön szabály rögzíti, hogy a növekedési adóhitel kapcsán biztosított halasztott adóelőleg/adó fizetés, valamint a Tao. tv. 24/A. § szerinti adófelajánlás ugyanazon adóév tekintetében nem alkalmazható.

A NAHI kedvezmény szabályainak pontosítása azzal, hogy nem csak a növekedési adóhitelre jutó halasztott adó, hanem az adóelőleg kapcsán is érvényesíthető.

Az 53. §-hoz

Az OECD Modellegyezményhez fűzött kommentár módszertana alapján - tartalmi változás nélkül - pontosítja, hogy progresszív mentesítéskor a külföldön adóztatható jövedelemre az átlagos adókulccsal (külföldi és belföldi jövedelemre számított adókulccsal) meghatározott társasági adó vonható le.

Az 54. §-hoz

Átmeneti rendelkezés.

Az 55. §-hoz

Jogharmonizációs záradék.

Az 56. §-hoz

A jogdíj-kedvezmények átalakítása miatt a Tao. tv. a Gazdasági Együttműködési és Fejlesztési Szervezet Adóalap-erózió és Nyereségátcsoportosítás Projekt 5. akciópontja kapcsán publikált jelentés 4. fejezete figyelembevételével készült szabályozást tartalmaz.

Az 57. §-hoz

A Tao törvény módosuló 3. mellékletére történő hivatkozás.

Az 58. §-hoz

A visszaélések visszaszorítása érdekében a módosítás pontosítja a Tao. tv. alapelvét, azzal, hogy ha a jogügylet fő célja adóelőny elérése, akkor adóelőny nem érvényesíthető.

Pontosításra kerül, hogy a bejelentett immateriális jószág 7. § (22)-(24) bekezdése szerinti arányszámmal meghatározott vesztesége növeli az adóalapot.

Tartalmi változás nélkül pontosítja a törvény, hogy a kérelem benyújtása a 37/2011. (III. 22.) Korm. rendelet összhangban történik.

A módosítás szerint, a bérbe adott (ideértve a hasznosítási engedély, használati engedély és felhasználási engedély alapján használatba adott) szabadalom, más iparjogvédelmi oltalomban részesülő szellemi alkotás, know-how, védjegy, kereskedelmi név, üzleti titok, szerzői jogi törvény által védett szerzői mű és a szerzői joghoz kapcsolódó jog által védett teljesítmény után 30 százalék értékcsökkenési leírás értékesíthető.

A leghátrányosabb térségeket, településeket szabályozó jogszabályok [311/2007. (III. 22.) Korm. rendelet, 240/2006. (XI. 30.) Korm. rendelet] 2014. és 2015. évben hatályukat vesztették. Az átmeneti szabályok alapján 2015. december 31-ig a korábbi szabályok szerinti leghátrányosabb településeken lévő adózók még igénybe vehették a kedvezményes értékcsökkenési leírást (2016/4. Adózási kérdésben foglaltak szerint).

A szabad vállalkozási zónák létrehozásának és működésének, valamint a kedvezmények igénybevételének szabályairól szóló 27/2013. (II. 12.) Korm. rendelet 1. § (1) bekezdése szerint a Kormány a leghátrányosabb helyzetű térségekben található településeket szabad vállalkozási zónává nyilvánítja. Következésképpen annak érdekében, hogy a kedvezmény változatlan alanyi körben legyen igénybe vehető, 2016. január 1-től indokolt a Tao. tv. szerinti kedvezményt a szabad vállalkozási zóna területén üzembe helyezett tárgyi eszközre tekintettel biztosítani.

Az 59. §-hoz

1. A 7. § (1) bekezdés zs) pontja szerinti adóalap-kedvezmény felső korlátjának eltörlése.

2. A 22/A. § szerinti kisvállalati adókedvezmény felső korlátjának eltörlése.

3. A megtakarításokból származó kamatjövedelem adóztatásáról szóló 2003/48/EK tanácsi irányelvet 2016. I. 1-től hatályon kívül helyezte a Tanács (EU) 2015/2060 irányelve 1. cikk (1) bekezdése (HL L 301., 2015.11.18., 1. o.). Következésképpen indokolt a Tao. tv. hatályon kívül helyezett irányelvre hivatkozó 31. § (1) bekezdés f) pontja szerinti hivatkozás hatályon kívül helyezése.

4. A kisvállalati adózás szabályainak koncepcionális módosítása kapcsán feleslegessé vált rendelkezés törlése.

A 60. §-hoz

Az egyes támogatások csökkentik az egyszerűsített vállalkozói adó alapját.

A 61. §-hoz

Egyes támogatások adó alapcsökkentő tételként történő előírásához kapcsolódó hatályon kívül helyező rendelkezés.

A 62. §-hoz

Átmeneti rendelkezés.

A 63-65. §-hoz

Az ingatlan értékesítésére vonatkozó adókötelezettség fennállása annak a függvénye, hogy az ingatlan új ingatlannak minősül-e. Új ingatlan alatt az általános forgalmi adó alkalmazásában olyan ingatlant kell érteni, melynek első rendeltetésszerű használatbavétele nem történt meg, vagy megtörtént ugyan, de a használatbavétel és az értékesítés között még nem telt el két év. Az építésügyi szabályozás időközben egy új kategóriát vezetett be, az úgynevezett egyszerű bejelentést. Ezen kategória tekintetében azonban a használatbavételnek nincs hatósági aktusa, a hatóság az épület felépítésének megtörténtét igazolja. Annak érdekében, hogy az egyszerű bejelentéssel épített ingatlanok esetében is egyértelműen megállapítható legyen, hogy újnak minősül-e az adott ingatlan, a törvény technikai módosításként rögzíti, hogy egyszerű bejelentés esetében a 2 év elteltét a felépítés megtörténtét igazoló hatósági bizonyítvány kiállításától kell számolni.

A 66. §-hoz

A törvény értelmében az internet-hozzáférési szolgáltatásra kedvezményes adómérték vonatkozik. Ezen rendelkezés alkalmazhatósága érdekében a törvény definiálja, hogy az általános forgalmi adó szabályozás alkalmazása szempontjából mit kell ezen szolgáltatás alatt érteni. A definíció az ágazati uniós rendeletben [az Európai Parlament és a Tanács (EU) 2015/2120 rendelete] rögzített definíciót veszi át, ezen rendelet megfelelő jogszabályhelyére történő hivatkozással.

A 67. §-hoz

2016. január 1-jétől kedvezményes adómérték vonatkozik a meghatározott összes hasznos alapterületet meg nem haladó új lakóingatlan értékesítésére. Tekintettel arra, hogy a hasznos alapterületet több jogszabály is definiálja, az egyértelműség érdekében a törvény rögzíti, hogy az Áfa tv. alkalmazásában az összes hasznos alapterület alatt a törvényi rendelkezés céljával összhangban az országos településrendezési és építési követelményekről szóló Korm. rendeletben ekként meghatározott alapterületet kell érteni annak 2016. január 1-jén hatályos állapota szerint.

A 68. §-hoz

A törvény bővíti a számlázási funkcióval rendelkező programokkal szemben támasztott részletkövetelmények megállapítására vonatkozó felhatalmazás körét az ezen programokkal kiállított számlák adatainak állami adóhatóság felé történő adatszolgáltatásának szabályainak megállapításával.

A 69. §-hoz

Megállapítja az áfa visszatérítésre vonatkozó viszonosság fennállását a Norvég Királysággal. Tekintettel arra, hogy a különös eljárásban az adóalanyok az áfa visszatérítést a tárgyévben teljesített ügyletek utáni adó vonatkozásában, a tárgyévet követő év szeptember 30-ig benyújtott kérelmeikben igényelhetik az állami adóhatóságtól, rögzíti, hogy a norvég adóalanyok igénylései tekintetében a visszatérítést legkorábban a 2014-ben teljesített ügyletek tekintetében kell teljesíteni, valamint tekintettel a törvény hatályba lépésének időpontjára, a 2014 évre vonatkozó kérelmeket kivételesen 2016. szeptember 30-ig nyújthatják be az érintett adóalanyok.

A 70. §-hoz

2017. január 1-jétől a baromfihús és a tojás értékesítésére alkalmazandó áfa kulcs 27%-ról 5%-ra, a friss tej (ide nem értve az UHT és az ESL tejet) értékesítésére alkalmazandó 18%-ról 5%-ra csökken.

A 71. §-hoz

Csökkenti az internet-hozzáférési szolgáltatásra vonatkozó áfa kulcsot. Tekintettel arra, hogy az internet-hozzáférési szolgáltatást jellemzően időszakonkénti elszámolás keretében nyújtják, a törvény olyan átmeneti rendelkezést állapít meg, melynek értelmében a kedvezményes, 18 százalékos áfa kulcs azon internet-hozzáférési szolgáltatás tekintetében alkalmazandó először, amelynek az ún. elszámolási időszaka 2016. december 31-ét követően kezdődik, és amely tekintetében a fizetés esedékessége, valamint a számla vagy a nyugta kibocsátásának időpontja is 2016. december 31-ét követő időpontra esik. Abban az esetben, ha szolgáltatást nem időszakonkénti elszámolás mellett nyújtják, a törvény értelmében a kedvezményes kulcsot a 2016. december 31-ét követő adófizetési kötelezettségre kell először alkalmazni. A törvény emellett átmeneti rendelkezést állapít meg az étkezőhelyi vendéglátásban az étel- és a helyben készített, nem alkoholtartalmú italforgalom tekintetében is, amely szerint e szolgáltatás esetében is a 18%-os kedvezményes kulcsot a 2016. december 31-ét követő adófizetési kötelezettségre kell először alkalmazni.

A 72. §-hoz

Átmeneti rendelkezést állapít meg a fordított adózás alá tartozó termékek körének a krómhulladék és -törmelék, valamint a vanádiumhulladék és -törmelék tekintetében történő kibővítéséhez kapcsolódóan.

A 73. §-hoz

A törvény értelmében 2017. január 1-jétől a belföldi adóalany részére kibocsátott számlán szerepeltetni kell a vevő adószámát, feltéve, hogy a számlában áthárított adó a 100 000 Ft-ot eléri vagy meghaladja. A hatályos szabályok értelmében ez az értékhatár 1 millió Ft. Ehhez kapcsolódóan tartalmaz átmeneti rendelkezést a törvény, amelynek értelmében az a számla is teljesíti az adólevonási jog gyakorlására vonatkozó tárgyi feltételt, amelyet még 2016 évben bocsátottak ki, de abban 2017. évi teljesítési időpont szerepel, 1 millió Ft-ot el nem érő áthárított adót tartalmaz, de nem szerepel rajta a vevő adószáma.

A 74. §-hoz

2018. január 1-jétől 18%-ról 5%-ra csökken az étkezőhelyi vendéglátásban az étel- és a helyben készített, nem alkoholtartalmú italforgalomra alkalmazandó áfa kulcs. A törvény átmeneti rendelkezést határoz meg, amely szerint e szolgáltatás esetében az 5%-os kedvezményes kulcsot a 2017. december 31-ét követő adófizetési kötelezettségre kell először alkalmazni.

A 75. §-hoz

Rögzíti, hogy a Norvég Királyság tekintetében is fennállónak kell tekinteni az áfa visszatérítésre vonatkozó viszonosságot, továbbá rendelkezik a fordított adózás alá tartozó termékek körének bővítéséről a krómhulladék és -törmelék, valamint a vanádiumhulladék és -törmelék tekintetében. Ezen túlmenően a törvény a kedvezményes áfa kulcs alá sorolja az internet-hozzáférési szolgáltatást, valamint a tej, tojás, baromfihús értékesítését és az étkezőhelyi vendéglátásban az étel- és a helyben készített, nem alkoholtartalmú italforgalmat.

A 76. §-hoz

A törvény - az építésügyi szabályozások változására tekintettel - módosítja a fordított adózás alá eső építési szolgáltatások körét úgy, hogy az építési hatósági engedély-köteles és építési hatósági tudomásulvételi eljáráshoz kötött építési szolgáltatások mellett utal az egyszerű bejelentéshez kötött építési szolgáltatásokra is. A törvény értelmében 2017. január 1-jétől a belföldi adóalany részére kibocsátott számlán szerepeltetni kell a vevő adószámát, feltéve, hogy a számlában áthárított adó a 100 000 Ft-ot eléri vagy meghaladja.

A 77. §-hoz

A törvény rögzíti egyrészt a Norvég Királysággal történő áfa visszatérítésre vonatkozó viszonosság megszűnését, másrészt az étkezőhelyi vendéglátásban az ételforgalomra vonatkozó áfa kulcs 2018. január 1-jétől történő további mérséklése miatti hatályon kívül helyező rendelkezést is tartalmaz.

A 78. §-hoz

A jövedéki engedélyezési eljárások sajátsága, hogy szigorú tárgyi (megfelelő telephely, tárolókapacitás), pénzügyi (megfelelő összegű jövedéki biztosíték) és személyi (vezető tisztségviselők büntetlen előélete, jövedéki ügyintézői képesítés) feltételeknek kell megfelelni az engedély megadásához. A hatóság a tárgyi feltételeket jellemzően a telephelyen is megvizsgálja, valamint az adóraktárak esetében a működőképességhez szükség van arra is, hogy a hatóság az uniós számítógépes rendszerbe regisztrálja az engedélyest. E feltételek hiányában a kérelmezett jog gyakorlásának hatósági mulasztás esetén való lehetővé tétele jogi ellentmondásokat, jogalkalmazási problémákat okoz, technikai akadályokba ütközik és jövedéki adókockázatot jelent. Szükséges ezért különös rendelkezést alkotni arról, hogy jövedéki engedélyezési eljárásban a hatóság mulasztásban megnyilvánuló jogsértése esetén sem illeti meg a kérelmezőt a kérelmezett jog gyakorlása, hanem csak a függő hatályú döntés egyéb jogkövetkezményei érvényesülhetnek.

A 79. §-hoz

Az üzemanyagok adómértékének kőolaj világpiaci árához kötése kapcsán a rendelkezésben rögzített kőolaj világpiaci ár figyelembe vétele indokolt.

Az előző negyedévre vonatkozó kőolaj világpiaci árat az állami adó- és vámhatóság negyedévente az internetes honlapján teszi közzé.

A 80. §-hoz

A fuvarozók versenyképességének megőrzése érdekében a gázolaj adómértékének módosulásával párhuzamosan módosul a kereskedelmi gázolaj utáni adó-visszatérítés összege.

A 81. §-hoz

Magyarország cigaretta uniós adóminimumának teljesítésére vonatkozó derogációja 2017. december 31-jével lejár. Tekintettel erre, a hatályos adómértékeket figyelembe véve meg kell emelni a cigaretta, valamint ezzel összefüggésben a fogyasztási dohány és a szivar, szivarka adómértékét is. Az esetleges negatív piaci folyamatok elkerülése érdekében az uniós adóminimumot 3 lépcsőben érjük el, melynek első lépcsőjét tartalmazza a törvény.

A 82. §-hoz

Annak érdekében, hogy a gázolaj adómértékének emelkedése esetén se növekedjenek a mezőgazdasági termelők terhei, a törvény ilyen esetben növeli a mezőgazdaságban felhasznált gázolaj utáni adó-visszatérítés mértékét 82%-ról 83,5%-ra.

A 83. §-hoz

A kérelmezett jog gyakorlását az új, Jöt. 48/A. § (1a) bekezdése nem általánosan, hanem csak az engedélyezési eljárásban zárja ki.

A 84. §-hoz

A Htv. hatályos szabályozása szerint egyes, tipikusan nonprofit szervezetek (pl. egyesület, alapítvány) mentesülnek az építmény- és telekadó alól a létesítő okiratban meghatározott alaptevékenység kifejtésére szolgáló adótárgy után, feltéve, hogy az előző évben sem belföldön, sem külföldön nem volt jövedelemadó fizetési kötelezettségük.

A gyakorlatban egyre többször előfordul, hogy egy-egy nagyobb ingatlan tulajdonosa az általa alapított vagy érdekkörébe tartozó - érdemi tevékenységet nem végző - alapítvány, egyesület javára vagyoni értékű jogot (pl.: használati jogot) jegyeztet be az ingatlan-nyilvántartásba. Ennek célja, hogy az egyébként adómentességet élvező alapítvány, egyesület legyen az adó alanya, s így az ingatlan tulajdonosát adófizetés ne terhelje.

Ezen visszaélésszerű magatartás ellen ugyan az adóhatóság felléphet, s az ügylet (jogalapítás) figyelmen kívül hagyásával állapíthatja meg az adót, azonban a csalárd ügylet bizonyítása körülményes, időigényes. Ezért a törvény véget vet a kialakulófélben lévő káros gyakorlatnak. A törvény annyiban szigorítja a törvényi feltételt, hogy az építményadó- és a telekadó mentesség csak az ingatlan-nyilvántartásban tulajdonosként bejegyzett (kedvezményezett) adóalanyt illeti meg, mégpedig azon épület, épületrész, telek után, amelyet kizárólag a létesítő okiratában meghatározott alaptevékenysége, főtevékenysége kifejtésére használ.

Általános érvénnyel rögzíti azt is, hogy az adóalanynak a folyó adóév ötödik hónapjának utolsó napjáig kell írásban nyilatkoznia a törvényi feltétel teljesüléséről, azaz arról, hogy a tárgyévet megelőző adóévben nem volt társasági adófizetési kötelezettsége. A törvény külön kimondja, hogy a nyilatkozat adóbevallásnak minősül, azaz annak joghatását viseli.

A 85. §-hoz

A Htv. hatályos 6. §-ának c) pontja értelmében az önkormányzatnak az adó mértékét a helyi sajátosságokhoz, az önkormányzat gazdálkodási követelményeihez, az adóalanyok teherviselő képességéhez igazodóan kell megállapítania. Az Alkotmánybíróság két évtizedre visszatekintő határozatai kiérleltté tették az önkormányzatok rendeletalkotási gyakorlatát, az adómérték-megállapítás folyamatát.

Az adórendeletek törvényekkel való összhangját ugyanakkor 2012-től már a Kúria Önkormányzati Tanácsa vizsgálja, melynek során több adórendeleti mértékszabály alkalmazásának felfüggesztése kapcsán új szempontokkal egészítette ki a Htv. hivatkozott rendelkezése és az önkormányzati adórendelet mértékszabálya összhangjának vizsgálatát. A Kúria Önkormányzati Tanácsa több döntésében arra a következtetésre jutott, hogy az önkormányzatnak az adómérték(ek) meghatározása során vizsgálni kell az adótárgy forgalmi értékét, mert nézete szerint az adóalanyok teherviselő képessége az adótárgy értékében ölthet testet.

Mindez ugyanakkor - egysíkú értelmezés esetén - oda vezethet, hogy a hasznos alapterület szerint működtetendő építményadó, és a terület szerint működtetett telekadó valójában értékalapú adóvá válik. Ugyanakkor nem célszerű az értékalapú adóztatás általánossá tétele, az alapterület szerinti vagy korrigált forgalmi érték szerinti adóztatás közti döntés jogát továbbra is önkormányzati hatáskörben kell hagyni.

Természetesen ez nem jelenti azt, hogy az adóalanyok teherviselő képességét az önkormányzatoknak ne kellene figyelembe venniük, ne vennék figyelembe a rendeletalkotás során. Ennek színtere azonban nem csak és kizárólag az adómérték-szabály, hanem legalább annyira a mentességek, kedvezmények rendszere, amint az az önkormányzatok döntő többségének rendeletalkotási gyakorlatában jelenleg is érvényesül. A kialakult gyakorlat nemcsak a korábbi Alkotmánybírósági döntésekből, hanem legalább annyira abból a felismerésből táplálkozik, hogy a teherviselő képesség az adóalanyhoz, az adóalany helyzetéhez és nem az adótárgyhoz tapadó fogalom, melyet leginkább kifejező módon az adóelőnyök rendszerén keresztül lehet érvényesíteni.

A Htv. módosítása arra irányul, hogy a rendeleti adószabályok összességében jusson érvényre a helyi sajátosságok, az önkormányzat gazdálkodási követelményei és az adóalanyok teherviselő képessége közti kényes egyensúly. Ezért a törvény szerint a Htv. szövege rögzíti, hogy e szempontokat nem csak a mérték-megállapításnál, hanem az adórendeleti tényállások (adóalap, adómérték kedvezmény és mentesség) mindegyike megállapítása során kötelező figyelembe venni.

A 86. §-hoz

Új mentességi tényállással egészíti ki az építményadót. Így az atomenergiáról szóló 1996. évi CXVI. törvény szerint kizárólag a radioaktív hulladék ideiglenes vagy végleges elhelyezésére, a kiégett nukleáris üzemanyag tárolására használt épület, épületrész után nem kell építményadót fizetni.

A 87. §-hoz

A Htv. hatályos 19. §-ának b) pontja szerint a belterületi, 1 ha-t meg nem haladó, művelés alól kivettként nyilvántartott földterület mentességet élvez a telekadó alól, ha a terület teljes egészében mezőgazdasági művelés alatt áll és e tényt a mezőgazdasági szakigazgatási szerv igazolja (a művelési ágba sorolt belterületi, mezőgazdasági művelés alatt álló termőföld és a külterületi termőföld nem tárgya a telekadónak).

A mentesség hatályosulására vonatkozó tapasztalatok azt mutatják, hogy sokszor tipikusan befektetési célú, belterületi építési telkek válnak telekadó-mentessé oly módon, hogy a területen csak látszatművelés folyik (szántás, vagy néhány gyümölcsfa telepítése), mert a - mentesség feltételéül szabott - mezőgazdasági művelés fogalmát a Htv. nem tartalmazza, így azt az adózók a lehető legtágabban értelmezik. További gyakorlati probléma, hogy a mezőgazdasági művelésre vonatkozó igazolás kiadását az adóalany az év során bármikor kérheti a szakigazgatási szervtől, így akkor is, amikor a művelés tényét - az év adott szakaszában - a művelés jellege miatt a Nemzeti Agrárgazdasági Kamara nem állapíthatja meg. Előfordul az is, hogy a földterületen a növénytermesztéshez kapcsolódó építmény (pl.: fóliasátor, szőlőkordon) vagy valamely közműszolgáltató alépítménye (pl.: transzformátor, gázfogadó stb.) áll, s ezért vitatott, hogy a teljes földterület mezőgazdasági művelés alatt áll-e, állhat-e.

A törvény ezért - az értelmező rendelkezések között [Htv. 52. § 15. pont] - egyfelől meghatározza a mezőgazdasági művelés alatt álló belterületi telek fogalmát, s rögzíti, hogy a mentesség nem kizárt abban az esetben sem, ha e földterületen az említett építmény áll, másfelől pedig a visszaélések megszüntetése érdekében olyan szabályozást teremt, amely kizárja a mentességet a tipikusan építési telkek esetén.

A törvény szerint tehát a belterületi, 1 hektárt meg nem haladó nagyságú, művelés alól kivett terület akkor minősül mezőgazdasági művelés alatt álló területnek, azaz mentes a telekadó alól, ha azt az adóalany a naptári év egészében szántó, szőlő, kert vagy gyümölcsös művelési ágnak megfelelően műveli. További feltétel, hogy ne legyen lehetőség az adott területtel határos területen létesített ivóvíz-vezetékre, villamos energia vezetékre és szennyvízcsatornára való csatlakozásra, tekintve, hogy e közművek megléte tipikusan az építési telkek és nem mezőgazdasági terület sajátja.

Nem lesz kizárt a mentesség abban az esetben, ha a földterület egy részén a közüzemi szolgáltató által létesített, nem kizárólag a földterület közüzemi ellátását szolgáló építmény (pl.: gázfogadó állomás), vagy a növénytermesztést szolgáló műtárgy (pl. fúrt/ásott kút, üvegház, fóliasátor, szőlőkordon) áll. A törvény azt is rögzíti, hogy a mezőgazdasági művelés tényét a telek fekvési helye szerint illetékes mezőgazdasági igazgatási szerv az adóalany naptári év június 9-e és szeptember 30-a között benyújtott kérelmére indult eljárás keretében megtartott helyszíni szemle alapján kiadott okirattal igazolja.

A törvény szerint a mentesség abban az esetben is jár, ha az adóalany a földterületet - külön törvény szerinti - jogszerű földhasználóként a tárgyévben az 1306/2013/EU európai parlamenti és tanácsi rendelet 72. cikk (1) bekezdése alapján, a 640/2014/EU felhatalmazáson alapuló bizottsági rendelet 11. cikke szerint benyújtott támogatási kérelmében kérelmezett, vagy nem kérelmezett mezőgazdasági területként jelöli meg. Ekkor is feltétel azonban a teljes terület mezőgazdasági művelése és a művelés tényének igazolása.

A 88. §-hoz

A honvédelmi szerv vagy rendvédelmi szerv (rendőrség, katasztrófavédelem, adóhatóság) állományába tartozó, szolgálati kötelezettségét tartósan - legalább 30 napig - állandó szolgálati helyétől távol (pl. határvédelemben) teljesítő személyt meglátogató hozzátartozót mentesíti az idegenforgalmi adó alól, ha a hozzátartozó a vendégéjszakát a szolgálati érdekből fenntartott szálláshelyen tölti.

A 89. §-hoz

A Htv. már kihirdetett, 2017. január 1-jétől hatályos szabálya szerint az iparűzési adóalanyok 2017. január 1-jétől a NAV-on keresztül is benyújthatják iparűzési adóbevallásukat az illetékes települési önkormányzathoz. A törvény ezen egyablakos bevallás-benyújtási rendszert alapvetően nem változtatná meg, mindösszesen egyértelművé tenné, hogy az adózó az állami adóhatósághoz elektronikus-úton nyújthatja be a bevallását, továbbá azt, hogy a NAV-on keresztül való bevallás-benyújtás vonatkozna a már benyújtott bevallás önellenőrzésére, valamint a kijavított bevallás újólag való benyújtására is.

Az állami adóhatóság továbbra sem rendelkezik adóhatósági jogosítványokkal az iparűzési adóbevallást illetően, azaz az adózó döntése szerinti bevallást változatlanul továbbítja.

Az állami és az önkormányzati adóhatóság közti adat-átadás tipikusan elektronikus úton kell, hogy történjék. A kihirdetett, de nem hatályos szöveg azonban lehetővé teszi azt is, hogy ha az önkormányzati adóhatóság elektronikusan nem képes a bevallásokat fogadni, akkor az állami adóhatóság papíron továbbítsa azt. Ez a lehetőség a törvény értelmében megszűnik, ugyanis a papíralapú bevallás-továbbítás aránytalanul költséges.

Mindezzel együtt a már elfogadott szabályozást beiktató szabály, nevezetesen, az adózás rendjéről szóló 2003. évi XCII. törvény és egyes adótörvények módosításáról szóló 2015. évi CLXXXVII. törvény 54. §-a nem lép hatályba.

A 90. §-hoz

Az átmeneti rendelkezés értelmében az önkormányzatnak úgy kell hatályban tartani 2017. január 1-jétől az adórendeletét, hogy az megfeleljen a 2017. január 1-jén hatályba lépő Htv. 7. § g) pontban foglalt rendelet-alkotási szabálynak.

A társasági adóról és az osztalékadóról szóló törvényben megváltozik a jogdíj fogalma, azonban átmeneti szabályok biztosítják azt, hogy a 2021. június 30-án még tartó adóévig a hatályos szabályokkal azonos módon igénybe vehető a jogdíjkedvezmény. A helyi iparűzési adó alapjának számítása során a jogdíj nem tartozik a nettó árbevételbe. Ezért a törvény a Htv-be is jogdíj-fogalmat iktat be, továbbá átmeneti szabállyal teszi lehetővé a jelenleg hatályos szabályozással azonos tartalmú jogdíj-bevétellel való számviteli törvény szerinti nettó árbevétel-csökkentést.

A 2021. június 30-ig záruló adóévig a 2016. június 30-ig hatályos szabályok szerinti tartalmú jogdíj-fogalom alapján vehető igénybe a helyi iparűzési adóalap-számításnál a jogdíj-kedvezmény (a jogdíjbevétellel csökkenteni lehet a nettó árbevételt, iparűzési adóalapot), ha a vállalkozó jogosult a társasági adóban is a 2016. június 30-ig hatályos szabályok szerint a kedvezmény igénybevételére.

Az átmeneti szabályok alkalmazására jogosultak köre bővül ki - a 2017. december 31-ig záruló adóéveket illetően - azokkal a vállalkozásokkal, amelyek olyan szerződést kötöttek, mely alapján jogosultak lesznek a szerzői jogi védelem alatt álló műre vonatkozó vagyoni jogok átruházásából származó jogdíjbevételre, feltéve, hogy ez a szerződés 2015. július 1. és 2016. június 30. között hatályossá válik. A kedvezmény érvényesítésének további feltétele, hogy e szerződést hatósági nyilvántartásba vételi eljárás során a nyilvántartást vezető hatóság részére benyújtsák. A rendelkezés célja, hogy a visszaélések elkerülése érdekében a szerződés hatályba lépésének időpontját a hatóságtól kikért másolat tanúsítsa.

A 91. §-hoz

Az (1) bekezdéshez: Az értelmező rendelkezés tartalmazza a telekadó alól mentességet élvező mezőgazdasági művelés alatt álló belterületi telek fogalmát. Ennek indokolását lásd a Htv. 19. §-ának b) pontja szerinti mentességi rendelkezést beiktató rendelkezésnél.

A (2) bekezdéshez: A Htv. hatályos rendelkezései szerint az iparűzési adóalap megállapítása során az alapkutatás, alkalmazott kutatás, kísérleti fejlesztés közvetlen költsége - mint nettó árbevétel csökkentő tétel - Htv.-beli fogalma bővebb tartalmú, mint a társasági adóról és az osztalékadóról szóló törvényben szabályozott definíció. Így például az iparűzési adóalap megállapítása során a nettó árbevételt (K+F jogcímén) csökkenti a kapott támogatásból, illetve a más belföldi adóalanytól vásárolt K+F közvetlen költsége is (azaz a jelenlegi szabályozás többszörös levonhatóságot eredményez). Ez indokolatlan bevétel-kieséshez vezet az önkormányzatoknál és aszimmetrikus szabályozást jelent a társasági adóalap-csökkentéshez képest. Ezért a törvény az iparűzési adóban a K+F közvetlen költsége fogalmának tartalmát azonossá teszi a társasági adóalapot csökkentő tétel tartalmával.

A változtatás egyben adminisztrációs egyszerűsítést is szolgál a két adónem (iparűzési adó és társasági adó) szabályainak az összehangolása révén.

A (3) bekezdéshez: A társasági adóról és az osztalékadóról szóló törvényben megváltozik a jogdíj fogalma, s az lényegileg a jogdíjból származó nyereséget definiálja. Tekintve, hogy a Htv. a helyi iparűzési adó alapjának, illetőleg a nettó árbevétel számítása során a számviteli törvény szerinti nettó árbevétel-csökkentő tételként tekint a jogdíjból származó bevételre, a törvény - figyelemmel a társasági adóról szóló törvény azonos elnevezésű fogalmára - önálló fogalmat ad a jogdíjra.

A 92. §-hoz

Szövegcserés módosítások.

A 93. §-hoz

Hatályukat vesztő rendelkezéseket tartalmaz.

A 94. §-hoz

A Gjt. külön rendelkezik arról, hogy az adóalany halála, megszűnése esetén a halál, megszűnés évét követő év első napjától azt a személyt kell az adó alanyának tekinteni, akit tulajdonosként a járműnyilvántartásba elsőként bejegyeztek, feltéve, ha a járműnyilvántartás még mindig az elhunyt, megszűnt személyt tartalmazza tulajdonosként.

Nincs egzakt rendelkezés azonban arra az esetre, ha az üzembentartó, nem tulajdonos adóalany hal meg (szűnik meg) és nem jegyeznek be új tulajdonost a járműnyilvántartásba, mert a tulajdonos még létező személy. A törvény ezt a hiátust akként pótolja, hogy az üzembentartó, nem tulajdonos adóalany halála, megszűnése esetén a járműnyilvántartásban a halál, megszűnés napján tulajdonosként szereplő személy lesz az adó alanya, a halál, megszűnés évét követő év első napjától, feltéve, hogy a járműnyilvántartásban nem vezettek át időközben más változást a jármű tulajdonosát, üzembentartóját illetően.

A 95. §-hoz

A Gjt. hatályos mentességi szabálya szerint a súlyos mozgáskorlátozott magánszemély, a súlyos mozgáskorlátozott kiskorú, a cselekvőképességet korlátozó (kizáró) gondnokság alatt álló súlyos mozgáskorlátozott nagykorú személyt rendszeresen szállító, vele közös háztartásban élő szülő - ideértve a nevelő-, mostoha- vagy örökbefogadó szülőt is - egy darab, 100 kW teljesítményt el nem érő, nem személytaxiként üzemelő személygépkocsija után legfeljebb 13 000 forint adókedvezmény jár.

Indokolatlan ugyanakkor, hogy a nem súlyos mozgáskorlátozott, egyéb fogyatékossággal élő (pl. autista, látás-, hallássérült) személygépkocsija és az egyéb fogyatékos személyt szállító személygépkocsija után nem vehető igénybe az adókedvezmény. Nem célszerű továbbá a kedvezmény korlátozása a kiskorút, cselekvőképességet korlátozó gondokság alatt álló fogyatékossággal élőt szállító szülő személygépkocsijára, mert előfordul, hogy a közös háztartásban élő más közeli hozzátartozó szállítja a fogyatékossággal élőt.

Ezért a törvény három irányba is kiterjeszti az adóelőny hatókörét:

a) egyrészt adókedvezmény jár az egyéb fogyatékossággal élő, továbbá az egyéb fogyatékossággal élőt szállító személygépkocsi után,

b) másrészt azon személygépkocsik után is igénybe lehet venni az adókedvezményt, amelyek a nagykorú, gondnokság alatt nem álló súlyos mozgáskorlátozott vagy egyéb fogyatékossággal élő szállítására szolgálnak,

c) harmadrészt azon személygépkocsi után is jár az adóelőny, amely a súlyos mozgáskorlátozott, egyéb fogyatékossággal élő szállítására szolgál és a vele közös háztartásban élő (nem szülő) közeli hozzátartozó tulajdonában, üzemeltetésében áll.

A 96. §-hoz

A Gjt. már kihirdetett, ám még nem hatályos rendelkezései szerint a külföldi gépjárművek adóját már nem a fuvarozási engedélyre ragasztott illetékbélyeg lerovásával, hanem az állami adó- és vámhatóság számlájára való átutalással kell megfizetni.

A törvény ezen alapvető koncepciót nem változtatja meg, azonban az időközben lefolytatott egyeztetések alapján bebizonyosodott, hogy kisebb, technikai korrekcióra, kiegészítésre van szükség a jogintézmény zavartalan működése érdekében.

A törvény ezért külön rendelkezik arról, hogy a külföldi fuvarozónak a fuvarozás megkezdését megelőző 10 nappal be kell jelentkeznie az állami adó- és vámhatósághoz. Ezen túlmenően az elfogadott szabályozás atekintetben is változik, hogy pontosabbá, egyértelműbbé válik az, hogy mit kell feltüntetni az átutalás közlemény-rovatában.

Mindezzel együtt a már elfogadott szabályozást beiktató rendelkezések, nevezetesen, az adózás rendjéről szóló 2003. évi XCII. törvény és egyes adótörvények módosításáról szóló 2015. évi CLXXXVII. törvény 59. §-a és 62. § 1. pontja nem lép hatályba.

A 97. §-hoz

A külföldi gépjárművek adójával összefüggő adóbírság megfizetésének módját szabályozza, összhangban az adó megfizetésének módjával.

A 98. §-hoz

A Gjt. hatályos szabálya alapján kizárólag az egészségbiztosítási szerv által finanszírozott háziorvosi, házi gyermekorvosi tevékenység ellátása érdekében üzemeltetett személygépkocsi mentes a cégautóadó alól. Míg a fogorvosi, védőnői és iskola-egészségügyi tevékenység ellátása érdekében üzemeltetett személygépkocsi után cégautóadót kell fizetni.

Az egységes szabályozás érdekében a törvény - figyelemmel arra, hogy az egészségügyi alapellátásról szóló törvény szerint a területi ellátási kötelezettség körében a háziorvossal egy tekintet alá esik a fogorvosi, védőnői és iskola-egészségügyi alapellátás - a fogorvosi, védőnői és iskola-egészségügyi alapellátást végző által üzemeltetett gépjármű cégautóadó alóli mentesítését irányozza elő.

A 99. §-hoz

Az értelmező rendelkezések között állapotrögzítő szabállyal utal az alacsonyabb szintű jogszabályban meghatározott súlyos mozgáskorlátozott, fogyatékossággal élő fogalmára. Az ún. állapotrögzítő szabály beiktatása azért szükséges, hogy a Gjt.-nél alacsonyabb szintű jogszabály [102/2011. (VI. 29.) Korm. rendelet] módosításával ne lehessen az adóelőnyre jogosultak körét változtatni.

A 100. §-hoz

A külföldi gépjárművek adójával összefüggésben változtatja meg az illetékes adóhatóság elnevezését.

A 101. §-hoz

Az (1) bekezdéshez: A visszaélések kizárása érdekében a tartós bérlet fogalmát hatályon kívül helyezi.

A (2) bekezdés 1-10. pontokhoz:

Pontosítja a Gjt. mérték-megállapítással összefüggő rendelkezését.

A Gjt. cégautóadóra vonatkozó szabályai értelmében a személygépkocsi tartós bérletbe (1 éven túl való bérbeadás, ha a bérbe vevő a járműnyilvántartásban üzembentartó lesz) adása esetén, a tartós bérbe vevő (üzembentartó) lesz az adó alanya, s nem a főszabály szerinti tulajdonos. A hatályos szabályozásból az is következik, hogy nem keletkezik cégautóadó-kötelezettség azon személygépkocsi után, melyet a nem magánszemély tulajdonos tartós bérletbe ad magánszemélynek és a magánszemély költséget nem számol el, s a tulajdonos is csak értékcsökkenési leírást számol el.

A gyakorlati tapasztalatok szerint több esetben a nem magánszemély, járműnyilvántartásba bejegyzett tulajdonos úgy „szabadul meg” az adóalanyiságtól és az adófizetéstől, hogy az ügyvezető magánszemély javára tartós bérleti jogviszonyt (üzembentartói jogot) alapít, aki nem számol el a járműhasználattal összefüggésben költséget, miközben a tulajdonos társaság is csak az értékcsökkenési leírást számolja el költségként.

A visszaélések kizárása érdekében a tartós bérletre vonatkozó sajátos szabályokat hatályon kívül helyezi. Ez egyben azzal az addicionális előnnyel is jár, hogy a szabályozás egyszerűbb, áttekinthetőbb lesz.

A 102. §-hoz

Nem lépteti hatályba a helyi iparűzési adóbevallás benyújtásra vonatkozó helyi adótörvénybeli, valamint a külföldi gépjárműadó megfizetésére vonatkozó gépjárműadó törvénybeli rendelkezéseket beiktató jogszabályhelyeket.

A 103. §-hoz

(1) bekezdéshez:

Jogtechnikai jellegű pontosítás. A törvény 2016-ra is előírja a 2009. december 31. és 2014. december 31. között jogelőd nélkül létrejött hitelintézetek bankadó kötelezettségét.

(2) bekezdéshez:

Rögzíti, hogy a hitelintézetek pénzügyi szervezetek különadóját 2017. január 1-jétől nem a 2009. évi módosított mérlegfőösszeg alapján, hanem adóévet megelőző második adóévi éves beszámoló adataiból számított módosított mérlegfőösszeg alapján kell megállapítani.

(3) bekezdéshez:

A bankadó alapját az egyéb pénzügyi szervezeteknél a versenysemlegesség érdekében - a hitelintézetekhez hasonlóan - az adóévet megelőző második adóévi beszámoló adatai alapján kell megállapítani.

(4) bekezdéshez:

A hitelintézetek pénzügyi szervezetek különadójának mértéke 2017-ben és 2018-ban az adóalap 50 milliárd forintot meg nem haladó része után 0,15 százalék, az e feletti összegre 0,21 százalék.

(5) bekezdéshez:

A jogutód a jogutódlással megszűnő adózóra tekintettel a különadó fizetési kötelezettséget a jogelődre irányadó, a megszűnés évében hatályos szabályok alkalmazásával, a jogutódlással történő megszűnés adóévére vonatkozóan megállapított összegben állapítja meg, vallja be és fizeti meg.

(6) bekezdéshez:

Jogtechnikai jellegű pontosítás. Előírja a 2009. december 31. és 2014. december 31. között megvalósult jogutódlás vonatkozásában teljesítendő bankadó kötelezettséget 2016. adóévre.

(7) bekezdéshez:

A hitelintézetek a pénzügyi lízing tevékenység vonatkozásában a pénzügyi szervezetek különadóját a pénzügyi vállalkozásokra vonatkozó szabályok szerint állapítják meg, azzal, hogy e tevékenység eredményét a hitelintézetek pénzügyi szervezetek különadója kötelezettségének meghatározásakor nem kell figyelembe venniük.

A 104. §-hoz

(1) Átmeneti rendelkezés, amely szerint a jogtechnikai jellegű pontosításokat már a 2016-os adóév vonatkozásában alkalmazni kell.

(2) Az egységes jogalkalmazást szolgáló, egyértelműsítő átmeneti rendelkezés, mely szerint a befektetési szolgáltatási tevékenységre vonatkozó külön különadó-kötelezettséget a 2016-os adóévre kell először teljesíteni. A befektetési szolgáltatások különadója nem vonatkozik az állampapírokkal kapcsolatos befektetési szolgáltatásokra.

(3) A hitelintézetek a pénzügyi lízing tevékenység vonatkozásában a pénzügyi szervezetek különadó kötelezettségére vonatkozó rendelkezést külön adóbevallás és pótlékmentes önellenőrzés megtételével már a 2016. adóév vonatkozásában is alkalmazzák.

A 105. §-hoz

Hatályukat vesztő rendelkezések. A lakossági devizahitelek kivezetése és az új családpolitikai kedvezmények megteremtése következtében a hitelintézeti járadék fenntartása a továbbiakban nem indokolt.

A 106. §-hoz

Az (1) bekezdéshez:

A Neta tv. hatályos szabálya szerint a Neta tv. alkalmazásában adalékanyagnak a Magyar Élelmiszerkönyv szerinti adalékanyag és aroma minősül (ide nem értve a színezőanyagként használt karamellt). A Magyar Élelmiszerkönyv alkalmazásában pedig adalékanyagnak az 1333/2008/EK rendelet szerinti élelmiszer-adalékanyagok, aromának pedig az 1334/2008/EK rendelet szerinti aromák, aroma tulajdonságokkal rendelkező élelmiszer-összetevők tekinthetők.

A törvény - a joggyakorlat megkönnyítése érdekében - az adalékanyag fogalmának meghatározását közvetlenül az uniós joganyagra építi. Tehát érdemben a szabályozás változatlan marad. Mindemellett a törvény a színezőanyagként használt karamell mellett a gyógynövénykivonatot is kifejezetten kiemeli az adalékanyagok köréből.

Összefüggésben a legalább hét különböző gyógynövény felhasználásával előállított italok kapcsán előírt mennyiségi korlátokkal, módosítja a gyógynövény törvényi definícióját. Eszerint a továbbiakban nem a teljes növény, hanem kizárólag a növény azon része (különösen a szerve, a gyökere, a levele, a virága, a termése) minősül gyógynövénynek a Neta tv. alkalmazásában, melyet a benne lévő hatóanyag miatt a gyógyászatban alkalmaznak.

A (2) bekezdéshez:

Nemcsak az ingyenes, hanem a legfeljebb 500 forint térítés ellenében igénybe vehető programok költségei is levonhatóvá válnak a neta összegéből, legfeljebb a neta 10%-ának erejéig.

A Neta tv. 2. § aa) és cb) alpontjai a legalább 50%-ban tejalapanyag felhasználásával készült termékeket kiemelik az adóköteles üdítőital és előrecsomagolt cukrozott készítmény fogalmi köréből. Erre vonatkozó értelmező rendelkezés hiányában azonban a tejalapanyag fogalmának (és ekként a népegészségügyi termékadó hatálya alá nem tartozó termékek) értelmezése jogalkalmazási nehézséget okoz (pl. ha a tejösszetevő részben vagy egészben dehidratált formában található meg a késztermékben).

Az egyértelmű jogalkalmazás érdekében a törvény meghatározza a tejalapanyag definícióját. E fogalom szerint tejalapanyagnak a termékben található tej és a tejtermék minősülnek (különösen a joghurt, a kefir, a vaj, a túró, a tejszín, a tejpor, a sajt vagy az író).

A törvény definiálja az édesítőszer fogalmát. A fogalom-meghatározás az élelmiszer-adalékanyagokról szóló, 2008. december 16-ai 1333/2008/EK európai parlamenti és tanácsi rendeletre utal vissza, melynek II. melléklete B. részének 2. Édesítőszerek felsorolása tartalmazza az e körbe sorolható anyagokat.

A törvény - a szabályozás átláthatósága és az egyszerűbb, közérthetőbb megfogalmazás érdekében - önálló fogalmat ad a gyógynövényes italokra. A definíció értelmében az ilyen minősítés feltétele egyrészt az, hogy az ital legalább hétféle növényből származó gyógynövényt tartalmazzon, adalékanyagot viszont ne, mindemellett pedig az összes gyógynövény aránya legyen legalább 3 gramm 100 milliliterenként. Ha a gyártó nem magát a gyógynövényt, hanem - részben vagy egészben - gyógynövénykivonatot ad a termékhez, akkor a kivonatként hozzáadott gyógynövénynek legalább 3 gramm/100 milliliter gyógynövény hozzáadása esetén elérhető hatóanyagot kell tartalmaznia. További feltétel, hogy az egyes felhasznált gyógynövények közül legalább 7 gyógynövény esetén legalább 0,2 grammot (vagy kivonat esetén ennek megfelelő hatóanyagot) tartalmazzon a késztermék minden 100 milliliterje. Mindemellett a törvény azt is előírja, hogy a késztermék tükrözze a gyógynövényekre jellemző íz- és illatvilágot. A törvény - a tipikus adókijátszás kizárása érdekében - rögzíti, hogy az ízesített vodkának minősülő szeszes ital nem lehet gyógynövényes ital.

A 107. §-hoz

Az (1) bekezdéshez:

A Neta tv. hatályos rendelkezése értelmében az alkoholos frissítők (üdítőitalt tartalmazó, 2208 VTSZ szám alá tartozó alkoholos ital, ha legalább 5 gramm cukrot tartalmaz 100 milliliter termék) népegészségügyi termékadó (neta) kötelesek, mert e termékek - különösen a fiatalok körében való népszerűségük okán - az alkoholra való rászokást segítik.

A törvény elejét véve bizonyos adóelkerülő gyakorlatnak - rögzíti, hogy amennyiben a késztermék adalékanyagot tartalmaz (és teljesül a Neta tv. 2. § g) pontjában írt többi feltétel is), akkor a termék alkoholos frissítőnek minősül, függetlenül attól, hogy tartalmaz-e üdítőitalt vagy sem.

Szintén az adóelkerülés megakadályozása érdekében rögzíti a törvény, hogy nem csak a cukrozott, hanem - a cukor helyett vagy mellett - édesítőszerrel ízesített italok is alkoholos frissítőnek minősülhetnek, ha a definíció egyéb elemeinek megfelelnek. Ez esetben ugyanis elmondható, hogy e termékek a cukrozott versenytársaikkal azonos módon jelentenek veszélyt a fiatalokra, hiszen - édes ízük miatt - ugyanúgy hozzájárulhatnak az alkoholra való rászokáshoz. Ezzel összefüggésben a törvény azt is rögzíti, hogy a cukor- és édesítőszer-tartalom meghatározásakor az édesítőszereket - édesítő hatásukat tekintve - aszerint kell figyelembe venni, hogy hány gramm cukor kiváltására alkalmasak.

A Neta tv. 2. §-ában rögzített egyes termékkategóriák egyértelmű megkülönböztethetősége érdekében a törvény kiegészíti az alkoholos frissítő fogalmát az alkoholtartalomra vonatkozó követelményekkel is. A törvény alapján csakis azok az italok minősülnek alkoholos frissítőnek, melyek alkoholtartalma nem haladja meg az 5 térfogatszázalékot a 2208 VTSZ szám alá tartozó italok esetében.

Az ezen határértékeket meghaladó alkoholtartalommal rendelkező, 2208 VTSZ számú szeszes italok automatikusan a Neta tv. 2. § i) pontja szerinti alkoholos italok körébe tartoznak. Ezzel párhuzamosan (az egyértelmű jogalkalmazás elősegítése érdekében) a Neta tv. 2. § i) pontja kiegészül azzal, hogy az alkoholos frissítőnek minősülő italok nem tekinthetők alkoholos italnak.

Az egységes szabályozás érdekében, az adókijátszás kizárása szem előtt tartásával a Neta tv. 2. §-ának f) pontjában rögzített ízesített sörök termékkörét is kiegészíti a részben vagy egészben édesítőszerrel édesített termékekkel.

A (2) bekezdéshez:

A Neta tv. hatályos 2. § i) pontja szerint nem tartozik az alkoholos italok körébe a gyógynövényes ital (a legalább 7 különféle gyógynövény felhasználásával készült ital). Több, kommersz szeszesital-gyártó adóalany - az adóköteles alkoholos italok alóli jelenlegi kivételszabály általános megfogalmazását kihasználva - minimális mennyiségű gyógynövény hozzáadásával kikerüli a neta-fizetési kötelezettséget.

A további adókikerülési gyakorlat megelőzése érdekében tehát szükséges a neta tárgyi hatályára vonatkozó szabály módosítása.

a) A Neta tv. 2. § i) pontjának jelenleg hatályos jövedéki adótörvényre vonatkozó merev hivatkozásai helyébe a 2017. január 1-jétől alkalmazandó, új jövedéki adótörvényre való utalás és az új törvénnyel összhangban lévő terminológia lép.

A szabályozás változatlan marad atekintetben, hogy a Neta tv. alkalmazásában adóköteles alkoholos italnak főszabály szerint a jövedéki adóról szóló törvény (Jöt.) szerinti alkoholtermékek minősülnek. Emellett a továbbiakban sem keletkezik neta-kötelezettség azon alkoholtermékek után, melyek - felhasználásukra tekintettel - mentesülnek a jövedéki adófizetési kötelezettség alól (ilyenek például a gyógyszerek, gyógyhatású készítmények, bizonyos élelmiszerek, csokoládék, vegyipari és kozmetikai termékek, illetve más, nem emberi fogyasztásra szolgáló termékek előállításához használt alkoholtermékek).

b) Emellett nem változik a szabály atekintetben sem, hogy a Neta tv. 1. § 18. pontjában definiált gyümölcspárlatok (azaz a 110/2008/EK európai parlamenti és tanácsi rendelet II. számú melléklete 6. vagy 9. kategóriájába tartozó törkölypárlatok és gyümölcspárlatok) után továbbra sem kell netát fizetni.

c) Az egyes adóköteles termékkategóriák egyértelmű megkülönböztethetősége érdekében a törvény rögzíti, hogy a Neta tv. 2. § g) pontja szerinti alkoholos frissítő nem minősül alkoholos italnak.

d) Az adalékanyag fogalmának törvény szerinti pontosítása (a gyógynövénykivonat nem minősül adalékanyagnak) révén a gyógynövényes italok a továbbiakban sem esnek a Neta tv. hatálya alá.

Elejét véve az adóelkerülési gyakorlatnak, a törvény további feltételeket támaszt a gyógynövényes italok Neta tv. hatálya alóli kikerüléséhez, melyet az új pontban megfogalmazott értelmező rendelkezés foglal össze.

A 108. §-hoz

A reklámadóról szóló 2014. évi XXII. törvény átfogó módon vonja hatókörébe a különféle platformokon megvalósított reklám-közzétételt, figyelemmel arra, hogy a platform-független adóztatás felel meg a versenysemlegesség követelményének. A szabályozás kritikus területe az interneten közzétett reklám adókötelezettsége, mert - bár az adókötelezettség ténye vitathatatlan és nyilvánvaló - a reklámközzétevő adóalany ilyenkor könnyen figyelmen kívül hagyhatja adókötelezettségét, különösen, ha a közzétevő Magyarországon nem bír letelepedéssel. A hatályos szabályozás - a reklám megrendelőjének adókötelezettsége, illetve a megrendelő közzétevőről szóló adóhatósághoz történő bejelentési lehetősége formájában - jelenleg is egyedi módon igyekszik kikényszeríthetővé tenni a reklám-közzétevő adókötelezettségét (bejelentkezési-, nyilatkozattételi-, bevallásbenyújtási-, adófizetési kötelezettség). A tapasztalatok szerint azonban további lépésekre van szükség annak érdekében, hogy a szabályozás rászorítsa a közzétevőt a rendes adókötelezettség teljesítésére.

E célból a törvény két megoldást fogalmaz meg.

Az első - szankciójellegű - szabály értelmében, ha a reklám-közzétevő nem teljesíti a reklám megrendelője felé irányuló nyilatkozattételi kötelezettségét és nem található meg a reklámadó-kötelezettségüket rendben teljesítőkről szóló nyilvántartásban, akkor az állami adóhatóság felhívja a nyilatkozat pótlására, melyet immár nem a megrendelő, hanem az állami adóhatóság felé kell teljesítenie. Ezzel egyidejűleg figyelmezteti arra is, hogy amennyiben a nyilatkozattételt a felhívás kézhezvételétől számított 8 napon belül nem teljesíti, az adózás rendjéről szóló törvényben említett mulasztási bírság-összeggel megegyező összegű, 500 ezer forintos mulasztási bírságot kell fizetnie.

A törvény szerint abban az esetben, ha ugyanazon megrendelőtől ismételt bejelentés érkezik az adóhatósághoz arról, hogy a közzétevő nyilatkozatot nem adott, az ismételten kiszabott bírság immár 10 millió forint. Ezt követően, ha az adóalany ismételten elmulasztja a nyilatkozattételi kötelezettsége teljesítését ugyanazon megrendelő irányában, a további mulasztási bírság az előző alkalommal kiszabott bírság háromszorosa (tehát ha a megrendelő egy közzétevő kapcsán négy bejelentést tesz az adóhatósághoz, és a közzétevő az adóhatóság felhívására sem pótolja a szükséges nyilatkozatot, akkor a közzétevőt összesen 0,5+10+30+90 millió forint, összesen 130,5 millió forint bírság terheli).

Ugyanezen bírságolási rendszer érvényesül akkor, ha az adóalany reklám-közzétevő nem tesz eleget bejelentkezési kötelezettségének, azzal, hogy az adóhatóság első ízben való felhívására való bejelentkezés esetén a kiszabott bírság korlátlanul enyhíthető (természetesen bejelentkezésre nincs szükség, ha az adott személy már más adó alanyaként bejelentkezett).

A törvény ugyanakkor maximálja az ugyanazon adóalany terhére a két jogcímen összesen kiszabható bírság összegét 1 milliárd forintban. Emellett az új szankciók nem alkalmazhatóak magánszemély közzétevő esetén.

Az adóalany nyilatkozattételi, bejelentkezési kötelezettségének elmulasztása egyértelműen megállapítható. Ezért a törvény az elsőfokú határozatot a közléssel jogerőssé teszi (ekkor nincs értelme a másodfokú közigazgatási eljárásnak), mely ellen természetesen van helye a bírósági felülvizsgálatnak.

Az adókötelezettség-teljesítés, jelesül a bevallás-benyújtás kikényszerítésének másik eszköze a hatósági vélelmezett adó-megállapítás. Ennek rendszerében az adóhatóság az adóbevallási kötelmét nem teljesítő, ám adóköteles tevékenységet végző számára határozatban állapítja meg az adót, azzal a törvényi vélelemmel élve, hogy az adóalany adóéve a bevallás-benyújtás esedékességét megelőző naptári év és azzal, hogy az adófizetési kötelezettség összege 3 milliárd forint.

E törvényi vélelem természetesen megdönthető, az adóalany - sajátos jogorvoslati formaként - ellenbizonyítással élhet, mégpedig a vélelmezett adóról szóló határozat közlésétől számított - jogvesztőnek számító - 30 napon belül. Amennyiben az adóalany az ellenbizonyítás lehetőségével nem él, azaz elfogadja a fizetési kötelezettséget, akkor a határozat az ellenbizonyításra nyitva álló határidő lejártával jogerőssé és végrehajthatóvá válik, s ellene bírósági felülvizsgálatnak - mivel az adóalany ellenbizonyítással (jogorvoslattal) nem élt - nincs helye.

Abban az esetben, ha az adóalany ellenbizonyítással él, akkor az adóhatóság az ennek során felhozott tényeket, körülményeket - adóigazgatási és nem ellenőrzési eljárás keretében - értékeli, majd - a vélelmezett adóról szóló határozat visszavonásával egyidejűleg - új határozatban állapítja meg az adót. Az új határozat a közléssel jogerőssé és végrehajthatóvá válik. E határozat természetesen bíróság előtt megtámadható.

A 109. §-hoz

Az illetéktörvény évek óta illetékmentességgel preferálja a földműves visszterhes termőföldszerzését, ha a vagyonszerző vállalja, hogy a birtokbaadástól - de legkésőbb az illetékkötelezettség keletkezését követő év utolsó napjától - számított 5 évig a termőföldet nem értékesíti, azon vagyoni értékű jogot nem alapít, továbbá a földet (egyéni vállalkozóként, mezőgazdasági őstermelőként vagy családi gazdálkodóként) mező-, illetve erdőgazdasági tevékenységre hasznosítja, azaz a termőföldet saját maga műveli meg. Ez utóbbi feltétel előírásának kifejezetten az a célja, hogy az ún. befektetési célú földszerzéseket kivonja az illetékmentességgel kedvezményezett vagyonátruházások köréből.

A joggyakorlatban azonban nem ritka, hogy a földművesek vagyoni értékű joggal terhelten szerzik meg a termőföld tulajdonjogát. Annak érdekében, hogy ezekben az esetekben is érvényesíthető legyen a kedvező szabály, az illetékmentességi rendelkezés kibővül. Így tehát amennyiben a földműves vállalja, hogy a vagyoni értékű jog megszűnésétől, megszüntetésétől, de legkésőbb az illetékkötelezettség keletkezésétől számított 5 éven belül megkezdeni a termőföld - legalább 5 évig tartó - művelését azzal, hogy a termőföld tulajdonjogát nem idegeníti el, illetve a termőföldön vagyoni értékű jogot nem alapít, kérheti az illetékmentesség biztosítását.

A rendelkezés kibővíti az autóbusz, a nyerges vontató és a tehergépjármű, továbbá a pótkocsi gazdálkodó szervezetek által történő megszerzése esetén alkalmazható visszterhes vagyonátruházási illetékmentesség hatókörét, így a kedvező illetékszabályt nem csak az említett vagyontárgyak tulajdonjogának, hanem a vagyoni értékű jogának (tipikusan üzembentartói jogának) megszerzése esetén is érvényesíteni kell.

A törvény emellett a mentességi rendelkezés kiegészítő szabályaiban [Itv. 26. § (18) és (18a) bekezdések], azzal összefüggésben világosabb, egyértelműbb szerkezetű szöveget fogalmaz meg.

A 110. §-hoz

2016. január 1-jétől az adózás rendjéről szóló törvény nem teszi lehetővé, hogy az adópolitikáért felelős miniszter kérelemre felügyeleti intézkedés iránti eljárást folytasson le. Ezért az említett eljáráshoz kapcsolódó speciális illetékmértékek az Itv. 29. §-ának (3) bekezdésében feleslegesek, a törvény szerint az Itv. azokat már nem tartalmazza.

A 111. §-hoz

Egy új eljárási illetékmentességgel egészíti ki az illetéktörvényt, amelynek eredményeként eljárási illeték megfizetése nélkül kezdeményezhető a közérdekű önkéntes tevékenységről szóló törvény alapján a fogadó szervek bejelentésére és nyilvántartásba vételére irányuló eljárás, a nyilvántartásba vett adatok változásának bejelentésére irányuló eljárás és a közérdekű önkénteseket foglalkoztató szervezetek nyilvántartásából való törlésére irányuló eljárás.

A 112. §-hoz

2015. szeptember 1-jétől - a bírósági végrehajtásról szóló 1994. évi LIII. törvény változása révén - a lakóingatlan lefoglalásának tényét a végrehajtást kérő, a végrehajtási jog bejegyzéséről szóló határozat részére történt kézbesítése után köteles bejelenteni az ingatlan fekvése szerint illetékes jegyzőnek, aki a bejelentésről 8 napon belül igazolást állít ki. Az igazolást a végrehajtást kérő köteles megküldeni a végrehajtónak.

Annak érdekében, hogy a végrehajtási költségek ne növekedjenek az igazolás illetékével, az Itv. rendelkezik arról, hogy amennyiben a múltban a végrehajtást kérő fizetett illetéket, akkor azt külön eljárásban visszakérheti az állami adóhatóságtól.

A Ptké. korábban hatályos rendelkezése kikötötte, hogy az illetékmentességi rendelkezés kizárólag a Ptk. rendelkezéseihez történő igazítás, illetve a Ptk. eltérést engedő szabályainak alkalmazása miatti módosítás esetén vehető igénybe. Számtalan esetben előfordult azonban, hogy a cégek a Ptk. rendelkezéseinek való megfelelés érdekében végrehajtott tőkeemelés bejelentésével egyidejűleg más változást is bejelentettek, amely után a Ptké.-ben rögzített illetékmentességi rendelkezés alkalmazhatósága hiányában - az Itv. 45. § (5) bekezdése szerint, a korlátolt felelősségű társaságoknak - 40 000 Ft eljárási illetéket kellett fizetniük.

Azok a cégek azonban, akik külön jelentették be a tőkeemelést, és külön a további változásokat, mindösszesen 15 000 Ft illetéket fizettek, mivel a tőkeemelés bejelentése után érvényesíthették a Ptké.-ben rögzített kedvező illetékszabályt, a további változásokat pedig nem a cég vagyonában bekövetkezett változással egyidejűleg jelentették be, tehát csak a cégeljárásokra vonatkozó általános tételű eljárási illeték terhelte őket.

Az említett anomália feloldása érdekében - az adó-visszatérítés szabályai szerint - a törvény visszatéríttetni rendeli a már megfizetett illeték összegéből maximum 25 000 Ft-ot azoknak a cégeknek, akik a Ptk. rendelkezéseinek való megfelelés érdekében történő tőkeemelés bejelentésével egyidejűleg más változásokat is bejelentettek. A törvény értelmében az illeték visszatérítésére abban az esetben van lehetőség, ha a cég az illeték visszatérítése iránti kérelmét legkésőbb 2017. március 15-éig előterjeszti az állami adóhatóságnál, és a kérelem benyújtásával egyidejűleg a cégbíróság változásbejegyző végzésével és a cég legfőbb szerve tőkeemelésről és a cég Polgári Törvénykönyv szerinti továbbműködéséről szóló határozatának másolatával igazolja, hogy a cég az eljárási illetéket a fent említett eljárás vonatkozásában fizette meg.

Kiegészíti az illetéktörvényt egy átmeneti rendelkezéssel, mely alapján az immár a vagyoni értékű joggal terhelt termőföld megszerzésekor is igénybe vehető illetékmentességi szabály a módosítás hatálybalépésekor folyamatban lévő, az állami adóhatóság által jogerősen még el nem bírált illetékügyekben is alkalmazhatóvá válik.

A 113. §-hoz

Az építésügyi szabályok változásával lehetőség van egyszerű bejelentéssel megkezdeni egyes épületek felépítését. Az Itv. pedig több rendelkezésében meghatározott építéshatósági aktusokhoz (használatba vételi engedély kiadása) köti az adott jogintézmény érvényesülését (például az építési telek illetékmentességét). Ezért a törvény az Itv. értelmező rendelkezései között értelmezi a használatba vételi engedély fogalmát, s az alatt érti az épített környezet alakításáról és védelméről szóló törvény szerinti használatbavételi engedélyt, továbbá az egyszerű bejelentéshez kötött épület felépítésének megtörténtéről szóló hatósági bizonyítványt.

A 114. §-hoz

Az 1. ponthoz: Az Itv. hatályos szabályozása szerint a vagyoni betétszerzés után kizárólag akkor kell illetéket fizetni, ha a vagyonszerző, illetve házastársa, bejegyzett élettársa, gyermeke, szülője, továbbá az említettek önálló vagy együttes többségi tulajdonában álló gazdálkodó szervezet, valamint a fentiekkel kapcsolt vállalkozási viszonyban lévő gazdálkodó szervezet tulajdonában álló vagyoni betétek aránya önállóan vagy együttesen eléri vagy meghaladja az összes vagyoni betét 75%-át. Az összeszámítási szabálynál azonban a kapcsolt vállalkozói viszonyt jelenleg - indokolatlanul - leszűkíti az Itv. hatályos szabályozása a gazdálkodó szervezetekre.

A törvény célja - az adóelkerülés megakadályozása érdekében - a kapcsolt viszony kiterjesztése valamennyi személyre.

A 2. ponthoz: A szövegpontosítás egyértelművé teszi, hogy a közvetett lakáscseréhez kapcsolódó illetékkedvezmény alkalmazása során egy éven belül kell a másik lakást értékesíteni, az értékesítés tényét pedig a lakásvásárlást követő 13. hónap utolsó napjáig kell igazolni az állami adóhatóság felé.

A 3-4. pontokhoz: Biztosítja, hogy a közigazgatási hatósági, illetve a bírósági eljárás kezdeményezője ne csak az elektronikus úton kezdeményezett, hanem a papír alapon előterjesztett kérelme/keresete után is választhassa - amennyiben annak technikai feltételei fennállnak - az elektronikus fizetési és elszámolási rendszeren keresztül történő illetékfizetést.

A 115. §-hoz

Az (1) bekezdés

1-5. pontjaihoz, illetve a 7. pontjához: A háziorvosok praxisjog-szerzésének elősegítése érdekében hatályon kívül helyezi a praxisjog-szerzés illetékére vonatkozó rendelkezéseket, ezáltal kivonja az Itv. hatálya alól az önálló orvosi tevékenység praxisjogát. A praxisjog megszerzőjét tehát a jövőben nem terheli sem illetékfizetési, sem bejelentési kötelezettség;

6. pontjához: Lásd az Itv. Mellékletét módosító melléklethez fűzött indokolást;

8. pontjához: Az Itv. 79. § (1) bekezdésének hatályon kívül helyezése az Itv. belső koherenciájának megteremtését célozza, hiszen az Itv. 80. §-a az Itv. 79. §-ától függetlenül, egyébként is meghatározza, hogy mely esetekben kell a meg nem fizetett illetéket törölni, illetve a megfizetett illetéket visszatéríteni.

A (2) bekezdés

1. pontjához: A lakáscélú állami támogatás (pl. a családok otthonteremtési kedvezménye) felhasználásával történő használt lakásvásárlások elősegítése érdekében a vissza nem térítendő lakáscélú állami támogatás összege a cserét pótló vétel kedvezményének alkalmazásakor is csökkenti az illetékalapot.

2. pontjához: Korábban megszűnt a „műemléki jellegű ingatlan” jogi kategória, ezért a műemlékek haszonélvezeti jogának megszerzéséhez kapcsolódó visszterhes vagyonátruházási illetékmentességet megfogalmazó rendelkezésből a törvény szerint elmarad az említett ingatlantípusra történő utalás.

3. pontjához: 2016. január 1-jétől az adózás rendjéről szóló törvényben meghatározott adóhatósági igazolások illetékmentesek. Az illetékmentesség bevezetésével egyidejűleg azonban nem módosult az adóhatósági eljárások illetékmentességét rögzítő rendelkezés, amely az illetékmentességet nem terjeszti ki az adó-, a vám-, az illeték- és a társadalombiztosítási kötelezettség teljesítéséről szóló igazolásokra, ezáltal koherencia-zavar keletkezett az Itv.-ben. Ennek feloldása érdekében a törvény egyértelművé teszi, hogy az adó-, a vám-, az illeték- és a társadalombiztosítási kötelezettség teljesítéséről szóló igazolások is illetékmentesek.

4. pontjához: A háziorvosok praxisjog-szerzésének elősegítése érdekében hatályon kívül helyezi a praxisjog-szerzés illetékére vonatkozó rendelkezéseket, ezáltal kivonja az Itv. hatálya alól az önálló orvosi tevékenység praxisjogát. A jövőben tehát a praxisjog az illetéktörvény alkalmazásában nem minősül vagyoni értékű jognak.

A 116. §-hoz

Az Itv. mellékletének módosítására történő hivatkozás.

A 117. §-hoz

A tranzakciós illetékfizetés alanyi körének kiterjesztése a pénzforgalmi szolgáltatónak nem minősülő hitelt és pénzkölcsönt nyújtó pénzügyi intézményre.

A 118. §-hoz

A pénzforgalmi szolgáltatónak nem minősülő hitelt- és pénzkölcsönt nyújtó pénzügyi intézménynek készpénzben megfizetett kölcsöntörlesztéshez kapcsolódóan a fogalmi meghatározások bővítése.

A 119. §-hoz

A pénzforgalmi szolgáltatónak nem minősülő hitelt és pénzkölcsönt nyújtó pénzügyi intézménynek készpénzben megfizetett kölcsöntörlesztés tranzakciós illetékfizetési kötelezettség alá vonása.

A NATO műveletek, gyakorlatok, és hasonló katonai tevékenységek végrehajtásához kapcsolódó fizetési műveletek tranzakciós illeték alóli mentesítése.

A 120. §-hoz

A pénzforgalmi szolgáltatónak nem minősülő hitelt és pénzkölcsönt nyújtó pénzügyi intézménynek készpénzben megfizetett kölcsöntörlesztésre vonatkozóan a fizetésre kötelezett személyének rögzítése.

A 121. §-hoz

A pénzforgalmi szolgáltatónak nem minősülő hitelt és pénzkölcsönt nyújtó pénzügyi intézménynek készpénzben megfizetett kölcsöntörlesztésre vonatkozó illetékalap megállapítása.

A 122. §-hoz

1. Az egyéni vállalkozási forma a jogállás sajátosságai alapján nem különíthető el a magánszemélytől, ezért a magánszemély egyéni vállalkozói és magánszemélyként használt bankszámlája között végrehajtott fizetési műveletet - a fizető fél és a kedvezményezett személyének egyezősége alapján - nem terheli (nem terhelte) pénzügyi tranzakciós illetékfizetési kötelezettség. Az egységes jogalkalmazás biztosítása érdekében a törvény külön kiemeli ezt a mentességi esetet.

2. Jogtechnikai jellegű pontosítás.

3. A pénzforgalmi szolgáltatónak nem minősülő hitelt és pénzkölcsönt nyújtó pénzügyi intézménynek készpénzben megfizetett kölcsöntörlesztésre vonatkozóan a törvény bevezeti a szükséges bevallási és adófizetési szabályokat.

A 123. §-hoz

Szövegpontosítást tartalmaz, tekintettel arra, hogy a magánnyugdíjról és a magánnyugdíjpénztárakról szóló 1997. évi LXXXII. törvény Tbj. által hivatkozott rendelkezése módosult. Ennek értelmében a magánnyugdíjpénztárhoz önkéntes döntéssel csatlakozó az a természetes személy, aki önkéntes döntése alapján pénztártaggá válik.

A nevelőszülői foglalkoztatási jogviszony „munkaidejének” meghatározására nincs alkalmazható szabály, így esetükben azzal a vélelemmel szükséges élni a Tbj.-ben, hogy e foglalkoztatási jogviszony teljes munkaidős jogviszonynak minősül. Ezzel egyértelművé válik többes jogviszony fennállása esetén (pl.: a nevelőszülői foglalkoztatási jogviszony mellett egyéni vállalkozó) a járulékfizetésre vonatkozó szabályok alkalmazása.

A 124. §-hoz

A kisadózó vállalkozások tételes adójáról és a kisvállalati adóról szóló 2012. évi CXLVII. törvény (Katv.) 10. § (1) bekezdésének rendelkezése alapján a főállású kisadózó biztosítottnak minősül, és a Tbj.-ben és a foglalkoztatás elősegítéséről és a munkanélküliek ellátásáról szóló 1991. évi IV. törvényben meghatározott valamennyi ellátásra jogosultságot szerezhet.

A jogalkalmazás egységesítése érdekében a főállású kisadózóként bejelentett személy bekerül a Tbj. 5. §-ában szabályozott biztosítotti körbe, amely csupán jogtechnikai módosítás, hiszen eddig is biztosítottnak minősült a Katv. alapján. Ugyanakkor a biztosítotti bejelentésre az eddigi szabályozásnak megfelelően nem a T1041-es adatlapon, hanem a ’T101 jelű adatlapon kerül sor.

Az állami projektértékelői jogviszonyt az Ápjt. hozta létre. Tekintettel arra, hogy e jogviszony kereső tevékenység folytatására irányul, így biztosítási kötelezettség alá eső jogviszonyként kerül a Tbj. 5. § (1) bekezdés k) pontjában szabályozásra.

A 125. §-hoz

A módosítás egyértelművé teszi, hogy a biztosítás mely esetekben nem terjed ki a magánszemélyekre, illetve azok jogviszonyára.

A Tbj. 11. § (1) bekezdés értelmében mentesül a magyar társadalombiztosítási kötelezettség alól a külföldi állam Magyarországra akkreditált diplomáciai és konzuli képviselet tagja, a kizárólag a képviselet tagjának alkalmazásában álló külföldi állampolgárságú háztartási alkalmazott, a képviselet tagjával közös háztartásban élő külföldi állampolgárságú családtag (házastárs, gyermek), feltéve hogy az alkalmazott, illetve a családtag valamely állam társadalombiztosítási rendszerének hatálya alá tartozik. Továbbá mentesül a nemzetközi szervezet nemzetközi szerződés alapján mentességet élvező tisztviselője (alkalmazottja) és vele közös háztartásban élő családtagja (házastárs, gyermek), abban az esetben, ha kiterjed rájuk a nemzetközi szervezet szociális biztonsági rendszere. Az európai parlamenti képviselő, valamint az Szja. tv. 1/B. § hatálya alá tartozó természetes személy szintén mentesül a biztosítási kötelezettség alól.

Ezekben az esetekben a magánszemély Magyarországon további, kereső tevékenységére irányuló jogviszonya is mentes a biztosítási kötelezettség alól.

A Tbj. 11. § (2) bekezdése szerint a duális képzés képzési ideje alatt külső gyakorlóhelyen, a képzési program keretében, illetve a képzés részeként megszervezett szakmai gyakorlat vagy gyakorlati képzés során az intézményben, az intézmény által alapított gazdálkodó szervezetben vagy külső gyakorlóhelyen hallgatói munkaszerződés alapján létrejött jogviszony mentesül a biztosítási kötelezettség alól.

A magyar jogszabályok szerint be nem jegyzett külföldi munkáltató által Magyarország területén foglalkoztatott, harmadik állam állampolgárságával rendelkező és külföldinek minősülő munkavállalója mentesülhet a magyarországi biztosítási kötelezettség alól, ha a munkavégzésre kiküldetés, kirendelés vagy munkaerő-kölcsönzés keretében kerül sor. További feltétel a mentesség alkalmazása során, hogy e munkavégzés a két évet nem haladja meg és az előző belföldi munkavégzés befejezésétől számítva három év eltelt. Nincs változás abban, hogy amennyiben a kiküldetés előreláthatólag meghaladja a két évet, a biztosítási és járulékfizetési kötelezettség a kiküldetés első napjától áll fenn (ide nem értve a kiküldetés meghosszabbításának esetét).

A 126. és 135. §-hoz

Abban az esetben, ha egy kiküldött személy olyan állam állampolgárságával rendelkezik, amellyel Magyarországnak szociális biztonsági egyezménye van, ugyanakkor e kiküldött személy állampolgársága szerinti államtól különböző, harmadik államban biztosított és ennek fennállásáról igazolással rendelkezik és ezen harmadik államból kerül sor a kiküldetésre, úgy mentesülhet a magyarországi biztosítási és járulékfizetési kötelezettség alól, amennyiben a mentesítés további feltételei teljesülnek. Továbbá az olyan EU-s állampolgárok, akik nem tartoznak a szociális biztonsági rendszerek koordinálásáról és annak végrehajtásáról szóló uniós rendeletek hatálya alá és harmadik államban biztosítottak, szintén mentesülhetnek a magyarországi biztosítási kötelezettség alól, amennyiben a kiküldetési feltételek [Tbj. 11. § b) pont] fennállnak.

A 127-128. §-hoz

A gyermekvállalást segítő intézkedések nyomán lehetővé vált, hogy az arra jogosult személy egyidejűleg több jogcímen részesüljön ellátásban (pl.: gyermekgondozási díjban és gyermeknevelést segítő ellátásban). A módosítással az egyidejűleg csecsemőgondozási díjban vagy gyermekgondozási díjban és gyermeknevelést segítő ellátásban is részesülő - tevékenységét személyesen végző - egyéni-, illetve társas vállalkozó esetében a minimum járulékalap szerinti fizetési kötelezettségre vonatkozó szabályt nem kell alkalmazni.

A 129. §-hoz

A módosítás célja, hogy a mezőgazdasági őstermelő a tárgyév során bármely negyedévben tett nyilatkozatával jogosult magasabb járulékalap választására.

A 130. §-hoz

A módosítás alapján egészségügyi szolgáltatásra való jogosultság érvényesítése esetén a Tbj. 35. § (5) bekezdésében előírt várakozási idő hatról huszonnégy hónapra emelkedik, így a megállapodás alapján jogosultak a sürgősségi ellátáson túl egyéb egészségügyi szolgáltatásra ezen időtartam elteltével szereznek jogosultságot. Ezzel összhangban az egy összegben befizetett járulékok huszonnégy hónapra visszamenőleg történő megfizetése szükséges az ellátásra való jogosultság azonnali igénybevételéhez.

A 131. §-hoz

Több jogviszony egyidejű fennállása esetén a kiegészítő tevékenységet folytató társas vállalkozó után az egészségügyi szolgáltatási járulékot csak egy jogviszonyban kell megfizetni. Az új rendelkezés értelmében az év közben kiegészítő tevékenységűvé váló és egyidejűleg több társas vállalkozói jogviszonnyal rendelkező társas vállalkozónak az adóév bármely napján választási lehetősége van arra nézve, hogy melyik társas vállalkozás fizesse meg utána az egészségügyi szolgáltatási járulékot. Ezzel lehetővé válik az év közbeni nyilatkozattétel lehetősége.

A 132. §-hoz

A kisadózó vállalkozások tételes adóját választó főállású kisadózó járulékfizetésére és bejelentésére továbbra is a Katv.-ben foglaltak irányadóak, ugyanakkor az egységes jogalkalmazás érdekében ez a Tbj.-ben is rögzítésre került. A biztosítotti bejelentését a főállású kisadózó az eddigi szabályozásnak megfelelően nem a T1041-es adatlapon, hanem a ’T101 jelű adatlapon teljesíti.

A 133. §-hoz

A kiküldetés meghosszabbítására abban az esetben kerülhet sor, ha a kiküldetés, kirendelés vagy munkaerő-kölcsönzés kezdetekor előre nem látható olyan körülmény következik be, ami alapján a magyarországi munkavégzése ténylegesen vagy várhatóan két évnél hosszabb időtartamúvá válik, és e körülmény a magyarországi munkavégzése kezdetét követő legalább egy év után következik be, amelyet a munkavállaló 8 napon belül bejelent az állami adóhatóságnak.

Ebben az esetben a biztosítási és járulékfizetési kötelezettség a kiküldetés megkezdésétől számított második év végétől áll fenn.

A 134. §-hoz

Hatályát veszti a két évet meghaladó kiküldetés esetén a biztosítás alóli mentesítésre vonatkozó szabály. Az átmeneti szabály értelmében 2017. június 30-áig lehet mentesülni a biztosítási kötelezettség alól, abban az esetben, ha a Tbj. 11/A. §-a szerinti mentesítés feltételei 2016. december 31-éig teljesültek.

A 136. §-hoz

Az adózás rendjéről szóló törvény 88. § (5) bekezdése hatályát vesztette, ezért indokolt a rendelkezés pontosítása az erre való hivatkozás törlésével és igazgatási szervként az adó-és vámhatóság egységes megjelölésével.

A fogyasztói árindex növekedése miatt a biztosítatással nem rendelkezők és egészségügyi szolgáltatásra más jogcímen sem jogosultak által fizetendő egészségügyi szolgáltatási járulék havi összege 2017. január 1-jétől 7110 forint.

A Tbj. 16. § (1) bekezdés s) pont már hatálytalan, ezért indokolt a Tbj. 39. § (1) és (2) bekezdésében az erre a pontra történő hivatkozás hatályon kívül helyezése.

A módosítás célja szövegpontosítás, mellyel egyértelművé válik, hogy az adóhatóság az utólagos megállapítás során hozott határozatában a kifizetőt, munkáltatót (foglalkoztatót) kötelezi a foglalkoztatott magánszemélyt terhelő járulékhiány és a jogkövetkezmények megfizetésére, ugyanakkor a biztosítási jogviszonnyal kapcsolatos határozatának címzettje a foglalkoztatott személy összhangban az adózás rendjéről szóló törvény rendelkezéseivel.

A 137. §-hoz

1. A Tbj. 11/A. §-a hatályát veszti, így a kiküldetés alapján biztosítási kötelezettség alóli mentesség leghosszabb időtartama két évet nem haladhatja meg a Tbj. 11. § (2) bekezdés a) pontja értelmében.

2. A Tbj. 16. § (1) bekezdés s) pontja már hatálytalan, ezért indokolt a Tbj. 16. § (3) bekezdésében az erre a pontra történő hivatkozás hatályon kívül helyezése.

3. Az állami adóhatóság a T1041-es biztosítotti bejelentő és változás-bejelentő nyomtatvány alapján rendelkezik a megfelelő adatokkal a biztosított őstermelő tekintetében, erre tekintettel a mezőgazdasági igazgatási szervtől történő adatátadás adminisztráció csökkentő céllal törlésre kerül.

4. Az állami adóhatóság a T1041-es biztosítotti bejelentő és változás-bejelentő nyomtatvány alapján rendelkezik a megfelelő adatokkal a biztosított őstermelő tekintetében, erre tekintettel a mezőgazdasági igazgatási szerv erre vonatkozó adatbekérése az őstermelőtől adminisztráció csökkentő céllal törlésre kerül.

5. A foglalkoztató már nem fizet egészségbiztosítási- és munkaerő-piaci járulékot, ezért az erre vonatkozó részt hatályon kívül kell helyezése indokolt.

A 138. §-hoz

Jogtechnikai pontosítás.

A 139. §-hoz

A szövegpontosítással egyértelművé válik, hogy a társaság tagja nem minősül Tbj. szerinti társas vállalkozónak, ha a társaságban végzett tevékenységét (személyes közreműködés, ügyvezetés) munkaviszony keretén belül végzi, így a munkaviszonyban tevékenységet folytatókra nem vonatkozik a minimális szociális hozzájárulási adóalap fizetésre vonatkozó szabály.

A Tbj.-vel való összhang megteremtése érdekében az állami projektértékelői jogviszony a szociális hozzájárulási adó szabályozási rendszerében is adóköteles jogviszonynak minősül.

A 140. §-hoz

A külföldi kifizető által Magyarország területén foglalkoztatott, harmadik állam állampolgárságával rendelkező és külföldinek minősülő munkavállaló részére juttatott bevétel mentesülhet a szociális hozzájárulási adó fizetési kötelezettség alól, ha a munkavégzésre kiküldetés, kirendelés vagy munkaerő-kölcsönzés keretében kerül sor. További feltétel a mentesség alkalmazása során, hogy az előző belföldi munkavégzés befejezésétől számítva három év eltelt.

Abban az esetben, ha egy kiküldött személy olyan állam állampolgárságával rendelkezik, amellyel Magyarországnak szociális biztonsági egyezménye van, ugyanakkor e kiküldött személy állampolgársága szerinti államtól különböző, harmadik államban biztosított és ennek fennállásáról igazolással rendelkezik és ezen harmadik államból kerül sor a kiküldetésre, úgy mentesülhet a magyarországi biztosítási és járulékfizetési kötelezettség alól és ezzel összhangban a szociális hozzájárulási adófizetési kötelezettség alól, amennyiben a mentesítés további feltételei teljesülnek. E szabály alkalmazható az olyan EU-s állampolgárok esetében, akik nem tartoznak a szociális biztonsági rendszerek koordinálásáról és annak végrehajtásáról szóló uniós rendeletek hatálya alá és harmadik államban biztosítottak, amennyiben a kiküldetésre vonatkozó feltételek fennállnak.

A 141. §-hoz

A gyermekvállalást segítő intézkedések nyomán lehetővé vált, hogy az arra jogosult személy egyidejűleg több jogcímen részesüljön ellátásban (pl.: gyermekgondozási díjban és gyermeknevelést segítő ellátásban). A módosítással az egyidejűleg csecsemőgondozási díjban vagy gyermekgondozási díjban és gyermeknevelést segítő ellátásban is részesülő - tevékenységét személyesen végző - egyéni-, illetve társas vállalkozó esetében a minimum szociális hozzájárulási adóalap szerinti fizetési kötelezettségre vonatkozó szabályt nem kell alkalmazni.

A 142. §-hoz

A módosítás értelmében a Karrier Híd Kedvezmény „újjáéled” a korábbi paraméterekkel. A kedvezményt a felmentését (felmondását) közvetlenül megelőzően közszolgálati jogviszonyban, kormányzati szolgálati jogviszonyban, közalkalmazotti jogviszonyban, a Magyar Honvédséggel, a rendvédelmi szervekkel, az Országgyűlési Őrséggel, a polgári nemzetbiztonsági szolgálatokkal, a Nemzeti Adó- és Vámhivatallal hivatásos jogviszonyban, a Magyar Honvédséggel szerződéses jogviszonyban, igazságügyi alkalmazotti szolgálati viszonyban vagy költségvetési szervnél munkaviszonyban történő foglalkoztatása esetén lehet igénybe venni 2016. augusztus 1-jétől.

2017. augusztus 31-éig az állami foglalkoztatási szerv által kiállított hatósági bizonyítvány (amely a kiállításának napjától a kiállításának hónapját követő tizenkettedik hónap utolsó napjáig érvényes) alapján a foglalkoztató 12 hónapon keresztül 13,5%-os kedvezményt érvényesíthet az általa fizetendő szociális hozzájárulási adóból. A kedvezmény érvényesítésének felső korlátja a minimálbér kétszerese.

A kedvezmény igénybevételéhez kapcsolódó részletszabályokat a Karrier Híd programban való részvétel további feltételeiről, valamint a szociális hozzájárulási adókedvezmény igénybevételéhez szükséges igazolás kiadásáról szóló 2/2012. (II. 7.) NGM rendelet tartalmazza.

A 143. §-hoz

Bizonyos feltételekkel lehetővé válik, hogy a kifizető saját tevékenységi körében végzett K+F tevékenység közvetlen költségének levonására tekintettel keletkező negatív társasági adóalap 50%-a alapján szociális hozzájárulási adókedvezményt vegyen igénybe.

A fenti összegre jutó, 19 százalékos adókulccsal megállapított összeg csökkenti az általa foglalkoztatottak után keletkező szociális hozzájárulási adó összegét.

A kedvezmény célzottságát segíti elő az a módosítás, miszerint kizárólag a kutatás-fejlesztési tevékenység közvetlen költségei között kimutatott, munkaviszonyban foglalkoztatott természetes személyek vonatkozásában a szociális hozzájárulási adóból érvényesíthető kedvezmények után fennmaradó adókötelezettség összegével lehet csökkenteni a szociális hozzájárulási adó fizetési kötelezettséget.

A kedvezményt a társasági adóbevallás benyújtását követő hónaptól lehet igénybe venni 12 hónapon keresztül.

Az adókedvezmény az alábbi feltételek együttes fennállása esetén érvényesíthető:

a) a kifizető Tao. tv. szerinti összes bevételének 40 százaléka a negatív adózás előtti eredmény keletkezésének adóévében kutatás-fejlesztési tevékenységből származik;

b) a kifizető külső gyakorlóhelyként - kis- és középvállalkozás legalább egy fő, nagyvállalkozás legalább öt fő - a felsőoktatási intézménnyel hallgatói jogviszonyban álló személyt fogad a kedvezményezett adóévben. A kifizetőnek a hallgatót legalább egybefüggő három hónap időtartamra kell fogadnia a kedvezményezett adóévben;

c) a kifizető által foglalkoztatott, az Innovációs tv. szerinti kutató-fejlesztők átlagos statisztikai állományi létszáma a kedvezményezett adóévben az ezen adóévet közvetlenül megelőző adóévhez képest legfeljebb 10 százalékos mértékben csökken.

Az adókedvezmény feltételeinek teljesítését az állami adó- és vámhatóság az adókedvezmény első igénybevételét követő harmadik naptári év végéig legalább egyszer ellenőrzi.

A kedvezmény érvényesítése nem zárja ki a szociális hozzájárulási adóból más jogcímen érvényesíthető kedvezmények igénybevételét.

A 144. §-hoz

A módosítással kizárásra kerül, hogy a párhuzamosan fennálló munkaviszonyok esetében minden jogviszonyban érvényesítésre kerüljön a kedvezmény. Ebben az esetben a kifizető döntése alapján van lehetőség a kedvezmény érvényesítésére.

Továbbá, ha egy adott hónapban ugyanazon felek között új munkaszerződéssel ismételten munkaviszony jön létre, akkor a kedvezmény újbóli érvényesítésére nincsen már lehetőség.

A 145. §-hoz

A tartósan álláskereső személyek után érvényesíthető adókedvezmény mellett a pályakezdő huszonöt év alatti munkavállalók után érvényesíthető adókedvezmény esetében is lehetővé válik, hogy a munkáltató személyében bekövetkező változás ne akadályozza a kedvezmény folyamatos érvényesítésnek lehetőségét.

A 146. §-hoz

Abban az esetben, amikor kiküldetés meghosszabbításának bejelentése a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény vonatkozó szabályai alapján megtörténik, a szociális hozzájárulási adó fizetési kötelezettség a - biztosítási és járulékfizetési kötelezettséggel összhangban - a kiküldetés megkezdésétől számított második év végétől áll fenn.

A 147. §-hoz

A Tbj.-vel való összhang megteremtése érdekében a Független Rendészeti Panasztestület tagjának jogviszonya munkaviszonynak minősül.

A 148. §-hoz

A járulékszabályokkal való összhang megteremtése érdekében csak az iskolaszövetkezetben munkát végzőre (tehát az egyéni és társas vállalkozói tevékenységet folytatókra nem) vonatkoznak a tanulmányokat folytató tanulóra, hallgatóra irányadó értelmező rendelkezések.

A nevelőszülői foglalkoztatási jogviszony „munkaidejének” meghatározására nincs alkalmazható szabály, így esetükben azzal a vélelemmel szükséges élni a Tbj.-vel összhangban, hogy e foglalkoztatási jogviszony teljes munkaidős jogviszonynak minősül. Ezzel egyértelművé válik többes jogviszony fennállása esetén (pl.: a nevelőszülői foglalkoztatási jogviszony mellett egyéni vállalkozó) a szociális hozzájárulási adófizetésre vonatkozó szabályok alkalmazása.

A 149. §-hoz

A 462/H. § szerinti adókedvezményt 2016. július 1-jétől lehet érvényesíteni.

A 150. §-hoz

A kiküldetés meghosszabbítására vonatkozó szabály abban az esetben alkalmazható, ha a kiküldetés időtartama 2016. december 31-ét követően haladja meg a két évet.

A 151. §-hoz

A tartósan álláskereső személyek foglalkoztatás után igénybe vehető adókedvezmény alkalmazásában a tartósan álláskereső személyekre irányadó időtartam (275 napon belül legalább 183 napig álláskeresőként nyilvántartott) számítása során a közfoglalkoztatásban történő részvétel időtartamát figyelembe lehet venni a módosítás értelmében.

A 152. §-hoz

Átmeneti rendelkezés.

A 153. §-hoz

A nyilvánosan működő részvénytársaságnak nem kell legalább 3 éve működnie a megbízható adózói minősítés megszerzéséhez.

Amikor az ellenőrzés azt állapítja meg, hogy az adózó helyes összegben, de nem a megfelelő időszakra vagy nem a megfelelő adónem(ek)re vallotta be az adóját, a kérdéses összeget adókülönbözetként az adózó terhére és a javára is megállapítja. A bevalláshoz képest tehát további adófizetési kötelezettséget lényegében nem állapít meg, csak a már bevallott összegeket rendezi át. Ebben az esetben az adózó jogkövetési hajlandóságát (megbízhatóságát) sokkal inkább az tükrözi, hogy a terhére és a javára tett megállapítások „semlegesítik” egymást, nem pedig az, hogy önmagában a terhére tett megállapítás mekkora összegű volt.

A módosítás egyszerű helyzetet kíván teremteni: bármelyik ellenőrzése során, bármilyen okból is állapított meg az adóhatóság az adózó javára adókülönbözetet, az az adózó minősítésekor csökkenti a terhére megállapított adókülönbözetek összegét (nettó adókülönbözet).

A 154. §-hoz

A nyilvánosan működő részvénytársaságok esetében az áfa kiutalására nyitva álló határidő 30 napban kerül meghatározásra.

A 155. §-hoz

A kényszertörlés jogintézménye bár azt a célt szolgálja, hogy a cégjegyzéket terhelő, ténylegesen nem működő, kiüresedett cégek a cégjegyzékből gyorsan kivezethetőek legyenek, azonban a cégjogilag még létező, legális tevékenység végzésére jogosult, ám kiüresített cégek adózási kockázatot hordozhatnak magukban, ezért indokolt e cégeket a kockázatos adózói körbe sorolni.

A törvényben meghatározott mértékű adózói adóteljesítmény összeghez viszonyított mulasztási bírság illetve adókülönbözet megállapítása esetében az adózó már nem tekinthető átlagos adózónak, tevékenysége kiemelt kockázatot hordoz, ezért ezen adózói kör esetében indokolt a kiemelt hatósági figyelem.

A 156. §-hoz

E § szabályozza, hogy nem kell ismételten igazgatási szolgáltatási díjat fizetni azon automataberendezést érintően, amely tekintetében az állami adóhatósághoz való bejelentés megtörtént és az igazgatási szolgáltatási díjat is megfizették. További módosítás, hogy az automataberendezést automata felügyeleti egységgel (AFE) kell ellátni. Az adózónak rendszeres adatszolgáltatási kötelezettsége lenne az AFE által tárolt adatokról, mely adatokat a NAV ellenőrzésre történő kiválasztáshoz, ellenőrzéshez és egyéb törvényi feladatai ellátása során hasznosíthat. A törvénymódosítás biztosítja, hogy az adópolitikáért felelős miniszter meghatározza az üzemeltető részére nyújtott, az automataberendezések adatszolgáltatását biztosító szolgáltatások hatósági árát. Az üzemeltetőnek szerződést kell kötnie egy ún. felügyeleti szolgáltatóval, akinek az automata és az AFE integritását kell majd szavatolnia.

A 157. §-hoz

A módosítás kimondja, hogy az adózó részére az adószám törlését követően az adószám csak akkor állapítható meg, ha az adószám törlésének oka már nem áll fenn, vagy ha az adózó a mulasztását teljes körűen pótolta, vagy a törlést kezdeményező szerv ehhez hozzájárul.

A 158. §-hoz

A 2016. január 1-jétől hatályba lépett változások miatt az adóregisztrációs eljárás alá vonható személyek köre bővült, ezért az idén év elejétől hatályba lépő változásokhoz kapcsolódóan szövegpontosítások szükségesek, valamint a személyi kör bővüléshez kapcsolódóan a kimentési okok pontosítása is indokolt annak érdekében, hogy a csekély súlyú mulasztások miatt a cégek működése ne lehetetlenüljön el.

A 159. §-hoz

Az adóhatósági tapasztalatok azt mutatják, hogy gyakran előfordul, hogy az adózók a törlésről szóló határozat átvételét követően, annak hatására visszaküldik a kockázatelemzési eljáráshoz szükséges KOCKERD megnevezésű kérdőívet, mely pótlólagos teljesítés azonban a kógens jogszabályi rendelkezések miatt már nem vehető figyelembe. Mivel a törvényi rendelkezések alapján a cégbejegyzésre kötelezett adózó részére az adószám törlését követően adószám nem állapítható meg, azaz az adószám visszaállításának sincs helye, a jelenleg hatályos jogszabály alapján az érintett adózók gazdálkodását teljesen ellehetetleníti a szabályozás.

A 160. §-hoz

Rögzíti, hogy amennyiben az alapítvány, a közalapítvány, az egyesület, a köztestület az adóévre vonatkozóan alkalmazza a társasági adótörvény ingatlanhasznosítással kapcsolatos módosító tételeit, akkor társasági adóbevallást kell benyújtania.

A 161. §-hoz

Jelenleg az adózóknak utólag, az áfa bevallásukkal egy időben adatot kell szolgáltatniuk azon általuk kibocsátott, illetve általuk befogadott és levonásba helyezett számlákról, amelyekben az áthárított áfa összege eléri vagy meghaladja az 1 millió Ft-ot. Ezeket az adatokat az adóhatóság a kockázatelemzéséhez és ellenőrzéséhez, végső soron az adócsalók kiszűréséhez használja fel. Az adatok az 1 millió Ft-os értékhatár miatt azonban a belföldön bonyolított ügyletek kisebb részét teszik csak ki (az áfa bevallást benyújtó adóalanyok 5%-át érinti), és utólagosan állnak rendelkezésre. Következésképpen az ellenőrzések hatékonyabbá tételéhez szükséges a tételes adatszolgáltatási kötelezettség kiterjesztése a jelenlegi 1 millió Ft-os értékhatár csökkentésével. Hangsúlyozandó, hogy a kibővített adatszolgáltatásnak mind a kibocsátott, mind a befogadott számlákra ki kell terjednie, mivel szükséges az adatok „összepárosítása” annak érdekében, hogy megállapítható legyen, hogy olyan áfát vontak-e le (igényeltek vissza) az egyik oldalon, amelyet be is vallottak, mint fizetendő adó a másik oldalon.

A 162. §-hoz

Ha az esedékes adó adózótól történő behajtása nem lehetséges, akkor a törvény szerinti kört lehet határozattal az adó megfizetésére kötelezni. Ezt a rendelkezést pontosítja a módosítás.

Az Art. 35. § új (7) bekezdés szerinti jogkövetkezmény azt a visszaélésszerű vállalkozói magatartást szankcionálja, amikor a jogi személy korlátozott tagi felelősségű tagja a részesedése átruházásával még a cég felszámolásának vagy kényszertörlésének elrendelése előtt kimenekíti magát az utóbb behajthatatlanná vált, nagy összegű adótartozást felhalmozó vállalkozásból.

Az adóhatóság megállapíthatja a korlátozott tagi felelősséggel működő jogi személy - 25%-ot elérő vagy meghaladó részesedéssel rendelkező - azon tagjainak helytállási kötelezettségét a jogi személy behajthatatlanként nyilvántartott adótartozásáért, akik úgy adták el a részesedésüket vagy annak egy részét, hogy tudtak vagy tudhattak volna a jogi személy nagy összegű - a jegyzett tőke felét meghaladó mértékű - adótartozásáról, ugyanakkor nem tettek meg mindent azért, hogy a jogi személy a kötelezettségének eleget tudjon tenni, vagy legalább is a törvényi előírásoknak megfelelően reagáljon a kialakult helyzetre.

A határozat meghozatalának előfeltétele, hogy a céggel szemben - a részesesedés átruházásakor a késedelmi pótlékot és az adóbírságot nem számítva - a jegyzett tőke 50%-át meghaladó olyan nettó adótartozás áll fenn, amely utóbb behajthatatlanná vált.

Az említett esetekben a részesedését átruházó volt tagot (zrt. részvényest) az adóhatóság a jogi személyen már be nem hajtható adótartozásért kizárólag az átruházott részesedése arányában kötelezheti helytállásra. Fontos rámutatni arra, hogy a helytállási felelősség megállapítása szempontjából nincs jelentősége annak, hogy a tag a részesedésének egészét, vagy csak egy részét ruházza át. Jelentősége annak van, hogy az átruházás időpontjában a (7) bekezdésben foglalt feltételek fennálljanak a tag vonatkozásában. Az adóhatóság tehát a tag helytállási kötelezettségét az átruházás időpontjában fennálló feltételek alapján vizsgálja.

Az adóhatóság nem állapíthatja meg a tag (zrt. részvényes) helytállási kötelezettségét, ha a vállalkozásnak magának is kintlévőségei vannak vagy nem érkeztek be a várt bevételei, és ez okból nem tudta megfizetni az adótartozást. Nem állapítja meg az adóhatóság a volt tag (zrt. részvényes) helytállási kötelezettségét akkor sem, ha a tag a tagsági jogaival élve a tőle elvárható minden intézkedést megtett annak érdekében, hogy a vállalkozás az adótartozását megfizesse, illetve a vállalkozás a tőkevesztés esetére előírt döntéseket meghozza. A Ptk. ugyanis a legfőbb szerv összehívására és az előírt döntés meghozatalára kötelezi a jogi személyt (korlátolt felelősségű társaságot, részvénytársaságot), ha súlyos pénzügyi zavar észlelhető. A Ptk. arra is kötelezi a jogi személyt, hogy valamilyen módon rendezze anyagi helyzetét (pótbefizetéssel, tőkeleszállítással, átalakulással stb.). A Ptk. továbbá a gazdasági társaságok közös szabályai között rendezi, hogy ha egymást követő két üzleti évben a társaság saját tőkéje nem éri el az adott társasági formára kötelezően előírt jegyzett tőkét, és a tagok a második üzleti év beszámolójának elfogadásától számított három hónapon belül a szükséges saját tőke biztosításáról nem gondoskodnak, a társaság köteles átalakulni, vagy helyette jogutód nélküli megszűnéséről vagy más jogi személlyel való egyesüléséről dönteni.

Az a tény, hogy a jogi személy nem reagált a Ptk-ban előírt módon a nehéz pénzügyi helyzetre, azt is jelenti, hogy a tagok nem tettek meg mindent a helyzet rendezése érdekében. Nem mentesít ugyanis a korlátozott felelősség az elvárható gondosság alól, a korlátozott felelősség védelme nem terjed ki arra, hogy a tag tétlen maradjon az általa alapított és működtetett társaságot érintő vészhelyzetekben. Ha azonban a tag igazolja, hogy a rendelkezésre álló eszközökkel lépéseket tett a helyzet rendezése érdekében (pl. kisebbségi jogaival élve kérte a legfőbb szerv összehívását, napirendi pont kiegészítésére javaslatot tett, vagy egyébként nem gátolta a szükséges intézkedés meghozatalát), mentesül a helytállási kötelezettség alól.

A részesedés átruházásával kapcsolatban a taggal szemben az adóhatósági határozat meghozatalára az adóhatóságnak a törvényben megszabott határidőn belül van lehetősége.

A 163. §-hoz

Feladatai hatékony ellátása érdekében szükséges, hogy a közbeszerzési hatóság is hozzáférhessen adótitokhoz, a törvény ennek a lehetőségét teremti meg.

A 164. §-hoz

Az Áht. 2016. március 1-jével hatályba lépett módosítása az önkormányzatok számára is adatszolgáltatási kötelezettséget ír elő a Kincstár által működtetett monitoring rendszer számára, mind az általuk nyújtott támogatások, mind az adóhatóságként nyújtott de minimis adókedvezmények vonatkozásában.

Az adatgyűjtéssel összefüggésben azonban a hatályos Art. 54. § (10) bekezdése csak az állami adó- és vámhatóság számára szabályozza az adatok átadásának lehetőségét.

A fentiek alapján - összhangban az 54. § (7) bekezdéssel, ahol szintén nem csak az állami adóhatóság kerül nevesítésre - indokolt az érintett rendelkezésben is az adóhatóság szöveget szerepeltetni.

Kiegészítésre kerülnek az adótitok alóli kivételek is, annak érdekében, hogy azok a személyek és szervezetek, akik az adózó adótartozásának megfizetésére kötelezhetők, az adóhatóságtól információt kaphassanak az adózó végrehajtható adótartozásának összegéről.

A 165. §-hoz

A Szerződés 107. és 108. cikke alkalmazásában bizonyos támogatási kategóriáknak a belső piaccal összeegyeztethetővé nyilvánításáról szóló 2014. június 17-ei 651/2014/EU bizottsági rendelet (csoportmentességi rendelet) mint a tagállamokban közvetlenül alkalmazandó uniós jogszabály 9. cikke előírja, hogy 500 ezer eurónak megfelelő forintösszeget meghaladó támogatástartalom felett a tagállamok kötelesek az interneten keresztül nyilvánosam közzétenni bizonyos, a csoportmentességi rendeletben és azzal összhangban a fenti rendelkezésben meghatározott adatokat az egyes támogatási jogviszonyokról.

Adóintézkedések esetén a közzététel a rendelkezésben meghatározott támogatástartalom-sávok szerint történik, és az adóbevallástól számított egy naptári éven belül kell, hogy sor kerüljön rá. A közzétett adatoknak az adókedvezmény igénybevételének évét követő tíz éven keresztül elérhetőnek kell lenniük. A rendelkezés ezeket a csoportmentességi rendeletben előírt részletszabályokat, tehát a közzéteendő adatok körét, a közzététel módját, határidejét és tartamát rögzíti az adójogszabályban.

A rendelkezés bevezetését az indokolja, hogy a csoportmentességi rendelet-vonatkozó szabálya 2016. július 1-jétől kezdődően kötelezően alkalmazandó a tagállamokban. A közzétételi kötelezettség be nem vezetése a támogatási program Európai Bizottság általi felfüggesztését vonhatja maga után.

A 166. §-hoz

A jogbiztonság erősítése céljából, egyben annak érdekében is, hogy az adóhatóság gyakrabban ellenőrizze a feltételes adómegállapítás tárgyában kiadott miniszteri határozatokat, a módosítás az adóhatósági ellenőrzések új fajtáját teremti meg. Az új ellenőrzési típus célja annak megállapítása, hogy a feltételes adómegállapítás alapjául szolgáló tényállás már megvalósult-e, valamint ennek alapján a feltételes adómegállapítás kötelező-e az adóhatóságra.

A 167. §-hoz

Az EKAER ellenőrzések során alkalmazott hatósági zár sértetlen állapotban történő megőrzésének kötelezettségét előíró rendelkezés.

A 168. §-hoz

Az adóhatóság az ellenőrzés megállapításáról minden esetben határozatot hoz, amely lehetővé teszi a jogorvoslatok igénybevételét, így például (az erre irányadó szabályok szerint) a másodfokú jogerős határozat bírósági felülvizsgálatát.

A 169. §-hoz

A feltételes adómegállapítás alapjául szolgáló tényállás megvalósulásának ellenőrzésére vonatkozó különös szabályok elsősorban az okirati bizonyítékokra vonatkoznak. A módosítás garanciális jelleggel kimondja azt is, hogy a feltételes adómegállapítás alapjául szolgáló tényállás megvalósulásának ellenőrzése esetén csak az ellenőrzés befejezését követően lehet a feltételes adómegállapítással érintett adóbevallást ellenőrizni.

Az általános forgalmi adó esetében az adómegállapítási időszak sok esetben rövid (egy hónap), ezért ezen adónemnél célszerű, ha a feltételes adómegállapítás alapjául szolgáló tényállás megvalósulására irányuló ellenőrzés nem különül el magának az adóbevallásnak az ellenőrzésétől.

A 170. §-hoz

A számviteli törvény a 2016. évi üzleti évtől egyedi beszámolási célra is lehetővé teszi meghatározott vállalkozói körben az IFRS-ek használatát. Ennek következtében a feltételes adómegállapítás iránti kérelmek tekintetében is szükség lehet az IFRS-ek szerinti számviteli elszámolások minősítésére. Figyelemmel az IFRS-ek működési rendszerére, és annak nemzetközi összefüggéseire, a minél megalapozottabb döntés indokolja azt, hogy az IFRS-ek szerinti számviteli elszámolást érintő feltételes adómegállapítás iránti kérelmek esetén a kérelemhez csatolni kell a Magyar Könyvvizsgálói Kamarának a számviteli elszámolás minősítésével összefüggő szakértői véleményét.

A 171. §-hoz

Nem indokolt adóügyekben a magánszemélyek és a gazdálkodó szervezetek között különbséget tenni, valamint nem indokolt kedvezőbb helyzetbe hozni bizonyos adózói kört csupán a kérelem előterjesztésének időpontját figyelembe véve, különösen akkor, ha az eljárás eredményeként fizetési nehézség hiányában a kérelem elutasításra kerül. Ezért a törvény újraszabályozza a fizetési könnyítés iránti kérelmek benyújtásához, illetve a fizetési könnyítés engedélyezéséhez kapcsolódó pótlékokra vonatkozó rendelkezéseket.

Az eljárás egyszerűsítése, a részletfizetési kérelemhez kapcsolódó adminisztrációs terhek csökkentése érdekében lehetővé teszi, hogy a vállalkozási tevékenységet nem folytató, áfa fizetésére nem kötelezett magánszemélyt terhelő, legfeljebb 200 000 Ft összegű adóra az állami adó- és vámhatóság részletfizetést engedélyezzen.

A 172. §-hoz

Az Art. 134. § (1) bekezdése korábban tartalmazta a járuléktartozás mérséklésének tilalmát, amit a 73/2009. (VII. 10.) AB határozat azonban hatályon kívül helyezett. Ebből következően a levont járulékra nem engedélyezhető fizetési könnyítés az alkalmazottak védelmében, azonban elengedhető, illetve mérsékelhető.

A módosítás szerint az adóhatóság a magánszemély kérelme alapján a kifizető által a magánszemélytől levont adó- és járuléktartozást nem mérsékelheti, azonban lehetővé teszi magánszemély esetében is - akárcsak a vállalkozási tevékenységet folytató magánszemély, jogi személy vagy egyéb szervezet esetében -, hogy az adóhatóság a mérséklést/elengedést az adótartozás egy részének megfizetéséhez köthesse. Ez az adózó számára és az adóhatóság számára is kedvező.

A 173. §-hoz

A hatályos Art. 144. §-a kizárólag az adózó eljárást akadályozó magatartása során teszi lehetővé a NAV hivatásos állományú tagjainak igénybevételét az eljárás biztosítására, egyéb, adózónak nem minősülő személyek hasonló magatartása esetén erre nincs lehetőség. A gyakorlatban felmerült e probléma megoldásának igénye, ezt célozza a módosítás.

Az adóellenőr az ellenőrzés során, tényállás tisztázása érdekében mintavételre jogosult, melyet a NAV Szakértői Intézetének megküld pl. termékazonosításra, árubesorolásra, laboratóriumi felülvizsgálatra. A módosítás ezt a lehetőséget a végrehajtási szakterületre is kiterjeszti. Azokban az esetekben ugyanis, amikor a végrehajtás foganatosítása során minőségileg nem egyértelműen meghatározható a lefoglalt vagyontárgy (s így nem biztosított annak megfelelő értékesítése sem), a mintavételi jogosultsággal az adóhatóság végrehajtási szervei is igénybe vehetnék a Szakértői Intézet szolgáltatásait.

A 174. §-hoz

A végrehajtási költségátalány jelenleg nem a végrehajtás megindításával esedékes, arról végzést kell hozni és a kötelezettség esedékessége a végzés jogerőre emelkedését követő 15. nap. Mivel esedékessége időben jelentősen elválik a tartozásétól, arra kényszercselekményt sem lehet foganatosítani. Az adózók egy része pedig gyakran abban a hitben nem teljesíti végrehajtási költségátalány megfizetését, hogy az átalány összegét már tartalmazza az inkasszó. Ezen problémákat hivatott orvosolni a módosítás.

A 175. §-hoz

A módosítás egyrészről egyértelműsíti az ingóságok körét, másrészről egyszerűsíti az adóhatóságok általi közös foglalás esetén érvényesülő hatásköri szabályt, kimondva az állami adóhatóság elsőbbségét ezekben az ügyekben.

A 176. §-hoz

A módosítás a pályázat nyertese részére fizetendő jutalék összegének utólagos érvényesítésére biztosít lehetőséget. Első lépésben az adóhatóság határidő megjelölésével felszólítja a behajtási megkeresőt a jutalék összegének a megfizetésére, majd ennek elmaradása esetében végrehajtható okiratnak minősülő határozatban kötelezi a jutalék összegének megfizetésére. A határozat alapján - nem teljesítés esetén - végrehajtás vezethető a behajtási megkereső ellen. Ez megoldást jelent az olyan esetekre is, mikor az adós - a pályázat nyertesének eljárása következtében - közvetlenül a behajtási megkereső részére fizeti meg a tartozás összegét, ilyen esetben a behajtott pénz nem jelenik meg az adóhatóság végrehajtói letéti számláján.

A 177. §-hoz

A jelenlegi szabályozás alapján az adóhatóság jelentős tulajdont korlátozó intézkedést tehet, de nincs lehetősége arra, hogy az egyébként elrendelt biztosítási intézkedés hatálya alatt álló adózó esetében alkalmazza a visszatartást, így jelentős összegű visszaigénylési igényt is köteles teljesíteni. Ennek orvoslását célozza a módosítás.

A 178. §-hoz

Adótartozások esetében - elsősorban gazdálkodási tevékenységet folytató adózóknál - előfordul, hogy folyamatosan keletkeznek és szűnnek meg tartozások ugyanabban a végrehajtási eljárásban.

A tartozások változásának lekövetése a tulajdoni lapon újabb és újabb - végrehajtási költséggel járó - végrehajtási jogok bejegyzésével lehetséges újabb és újabb ranghelyekre. Ennek hiányában az adósok egyrészt jogosan követelhetik a már megfizetett tartozások végrehajtási jogának törlését, illetve az ingatlan elidegenítésével a tartozás egy - be nem jegyzett - részének nem lesz fedezete.

A fentiek miatt szükséges a módosítás, amely által az ingatlanok esetében lehetővé válik az ingatlanfoglalás hatályának kiterjesztése a foglalást követően végrehajthatóvá vált tartozások, költségekre tekintettel. Ezáltal egyszerűsödik, egyértelművé válik az ingatlanfoglalás, illetve az adóhatóság eljárása is egyszerűsödhet.

A 179. §-hoz

A módosítással az adózókat a végrehajtási és ellenőrzési eljárások eszközeinek összehangolt, együttes alkalmazásával az adóhatóság nagyobb hatékonysággal tudja rászorítani a jogkövető magatartásra, az eddig eltitkolt Áfa kötelezettségeik bevallására és befizetésére.

A 180. §-hoz

Jelenleg csak zártörés miatti indított büntetőeljárás során van lehetőség tárgykörözés elrendelésére. A gépjárműre vezetett végrehajtás eredményessége növelésének leghatékonyabb eszköze a lefoglalt és az állami adóhatóság részére be nem szállított illetve fel nem lelt gépjárművek kapcsán a tárgykörözés elrendelésének megteremtése.

A 181. §-hoz

A jelenlegi szabályozás alapján amennyiben az adóhatóság az adózó jelzálogjoggal terhelt ingatlanára végrehajtási jogot jegyeztet be, úgy a jelzálogjogosult - általában pénzintézeti kölcsönszerződésből eredő - követelése lejárttá válik és a végrehajtási eljárásba történő bekapcsolódást követően bírósági végrehajtás útján folyik tovább, ami azt eredményezi, hogy az adózó ingatlana értékesítésre kerül, ráadásul az adóhatóság követelése sem térül meg. A módosítás azt a célt szolgálja, hogy az adóhatósági végrehajtás ne eredményezze az adós teljes ellehetetlenülését, ugyanakkor az adóhatóság követelését a későbbiekben érvényesíteni tudja.

Indokolt az Art. 155. § (4) bekezdésében az adóhatóságnak mérlegelési lehetőséget biztosítani a jelzálogjog bejegyzése tekintetében, ugyanis sok esetben célszerűtlen a tartozás tekintetében közvetlen kielégítési lehetőséget nem jelentő jelzálogjog bejegyzése. Jelenleg nincs jogszabályi felhatalmazás a jelzálogjog bejegyzésének a mellőzésére, így az adóhatóságnak nincs mérlegelési lehetősége, akkor is kezdeményezni kell a jelzálogjog bejegyzését, ha az célszerűtlen.

A hatályos jogszabályok nem tartalmaznak arra vonatkozó rendelkezést, hogy kinek a javára kell az ingatlan-nyilvántartásba a végrehajtási illetve jelzálogjogot bejegyeztetni azokban az esetekben, amikor az adóhatóság megkeresés alapján folytat végrehajtási eljárást. Emiatt jogbizonytalanság van abban a kérdésben, hogy mikor kinek a javára kell az ingatlan-nyilvántartási bejegyzést kezdeményezni, illetve mikor kezdeményezhető egyértelműen a Magyar Állam, mint jogosult javára a bejegyzés. A módosítás a jogbizonytalanság megszüntetését és egyértelmű jogi helyzet megteremtését szolgálja.

A 182. §-hoz

Az adók módjára behajtandó 200 000 forintot nem meghaladó köztartozás esetén hatósági átutalási megbízást illetve munkabérletiltást foganatosít az állami adó- és vámhatóság, ezek eredménytelensége esetén erről a behajtást kérőt tájékoztatja. A végrehajtás során felmerült ki nem egyenlített költségeket az adóhatóság állapítja meg, melyet az adóhatóság és a behajtást kérők követelésarányosan viselnek. Az adóhatóság eredménytelen felszólítást követően határozattal kötelezi a behajtást kérőt a költségek megfizetésére. A határozat az adóigazgatási eljárásban végrehajtható okiratnak minősül. Ugyanígy jár el az adóhatóság abban az esetben is, ha az eljárás során jelzálogjog bejegyzését követően egyéb végrehajtási cselekmény foganatosításától eredmény nem várható. Amennyiben a 200 000 Ft-ot nem meghaladó köztartozás mellett az adózót adótartozás is terheli, az állami adó- és vámhatóság egyéb végrehajtási cselekményeket is foganatosíthat.

A 183. §-hoz

A hátralékkezelés hatékonyabbá tétele érdekében a módosítás újrarendezi a behajthatatlan adótartozások nyilvántartásának és törlésének rendjét.

A 10.000 forintot meg nem haladó tartozást a módosítás behajthatatlanság címén törölni rendeli, amennyiben az adós pénzforgalmi szolgáltatónál vezetett fizetési számlájára vezetett inkasszó eredménytelen volt.

A jogszabály módosítása megteremti annak lehetőségét, hogy a 100.000 forint összeget meg nem haladó tartozásokat behajthatatlanként véglegesen törölni lehessen, amennyiben az adóhatóság a végrehajtás érdekében minden intézkedést megtett, azonban eljárása végrehajtható vagyon hiányában nem vezetett eredményre.

A 100 000 forintot elérő tartozást az állami adó- és vámhatóság végrehajtható vagyon hiányában behajthatatlannak minősíti és a végrehajthatóvá válásáig, illetve a végrehajtáshoz való jog elévüléséig nyilvántartja.

A 184. §-hoz

A módosítás azzal a változással függ össze, mely szerint a végrehajtási költségátalány behajtása is az adótartozásra vonatkozó végrehajtható okiraton alapul. A módosítás alapján a végrehajtási költségátalány megfizetéséről az adóhatóság már nem külön végzésben rendelkezik, ugyanakkor szükséges annak előírása, hogy annak felszámítását továbbra is közölni kell az adózóval.

A 185. §-hoz

A gyakran évekig elhúzódó bírósági eljárások következtében előfordul a gyakorlatban, hogy az adózó a bírósági ítéletben foglaltaknak megfelelően múltbeli adókötelezettségeit nem tudja rendezni, mert az érintett adómegállapítási időszak már elévült.

Erre nyújt megoldást a módosítás, mely ilyen esetekben lehetővé teszi az elévüléstől függetlenül az önellenőrzés benyújtását, biztosítva az adóhatóság számára is egy éven belül az ellenőrzés lehetőségét. Az ellenőrzéssel lezárt időszak adókötelezettségét már nem tudja az adózó önellenőrzéssel rendezni, ezért ebben az esetben az adózó kérelmére történő ismételt ellenőrzés keretében korrigálható az adókötelezettség.

A 186. §-hoz

Az állami adó- és vámhatóságnak lehetősége van mulasztási bírsággal sújtani azt a csalárd adózói magatartást, mely arra irányul, hogy hamis adatokkal tett EKAER bejelentéssel alapot szolgáltassanak áfa visszaigénylésekhez.

A módosítás az állami adó- és vámhatóság által felhelyezett hatósági zár jogtalan eltávolításának jogkövetkezményét szabályozza különös tényállásként nevesítve a hatósági zár jogtalan eltávolítását.

A 187. §-hoz

A kiszabott bírság, hatóság által történő realizálása érdekében célszerű megteremteni annak a jogszabályi lehetőségét, hogy az állami adó- és vámhatóság ellenőrzést végző munkatársai az ellenőrzésben érintett fuvareszközt a kiszabott bírság megfizetéséig vissza is tarthassák. A módosítás kapcsán a külföldi fuvarozó fogalmának meghatározása is indokolt.

A 188. §-hoz

A törvény kezeli azt a helyzetet, amikor a számviteli törvény szerinti beszámoló letétbe helyezési és közzétételi kötelezettség elmulasztása miatt kerülne sor az adószám törlésére, azonban az adózó még az adószám jogerős törlését megelőzően pótolja mulasztását.

A 189. §-hoz

Az automataberendezések törvényi szabályozását rendeleti szintű részletszabályokkal indokolt kiegészíteni, amely tekintetében e § tartalmazza a felhatalmazó rendelkezéseket.

Az európai uniós versenyjogi értelemben állami támogatásnak minősülő intézkedések esetén az Európai Bizottság széles körű utólagos ellenőrzési tevékenységet folytat, melynek keretében szúrópróbaszerűen kiválasztott támogatási programok vonatkozásában vizsgálja az állami támogatási szabályok (így az intézkedést engedélyező bizottsági határozatok, a csoportmentességi rendeletek és a csekély összegű támogatásokra vonatkozó rendelet) betartását. Az ilyen ellenőrzési eljárások során az Európai Bizottság elvárja, hogy a konkrét intézkedésekre, így az adóintézkedés formájában megvalósuló állami támogatásokra vonatkozó állami támogatási szabályok a tagállami jogban is megjelenjenek.

A felhatalmazó rendelkezés alapján elfogadandó kormányrendelet egységesen fogja tartalmazni ezeket az állami támogatási részletszabályokat, így a felhatalmazó rendelkezés célja egyrészt az európai bizottsági követelményeknek való megfelelés, de nem kevésbé fontos indoka a kormányrendelet megalkotásának az, hogy a jogalkalmazók számára is útmutatást adjon a nemzeti jog arról, hogy a különböző állami támogatási jogcímek szabályait hogyan kell alkalmazni a gyakorlatban. Az eddigi gyakorlatban ezek a szabályok elvétve jelentek meg az adójogi szabályozásban, így a kormányrendelet egyértelműen segíteni fogja a jogalkalmazást is.

A 190. §-hoz

Az automataberendezések és az adóhatóság közötti adatszolgáltatásra hatósági ár kerül bevezetésre e § alapján.

A 191. §-hoz

Ez a módosítás is azzal a változással függ össze, mely szerint a végrehajtási költségátalány behajtása is az adótartozásra vonatkozó végrehajtható okiraton alapul.

A 192. §-hoz

Az Európai Unió jogának való megfelelést szolgáló rendelkezés.

A 193. §-hoz

A módosító rendelkezések alkalmazásához kapcsolódó átmeneti rendelkezés.

A 194. §-hoz

A megbízható adózói minősítés módosított feltételének alkalmazásához kapcsolódó átmeneti rendelkezés.

A 195. §-hoz

A kockázatos adózói minősítés módosított feltételének alkalmazásához kapcsolódó átmeneti rendelkezés.

A 196. §-hoz

Az adózó KOCKERD kérdőív visszaküldésének elmulasztása miatti adószám törlés szabályok finomhangolásához szükséges módosítás és ahhoz kapcsolódó átmeneti rendelkezés.

A 197. §-hoz

Átmeneti rendelkezés arra az esetre, ha adózó számviteli törvény szerinti beszámoló letétbe helyezési és közzétételi kötelezettségének elmulasztása miatt kerül sor az adószám törlésére, azonban mulasztását pótolja.

A 198. §-hoz

Egy átmeneti szabály lehetővé teszi, hogy azok az adózók, amelyek adókötelezettségeik jogszerű teljesítése érdekében feltételes adómegállapítást kértek, ne kerüljenek hátrányosabb helyzetbe, mint azok, akik nem éltek a feltételes adómegállapítás lehetőségével.

Az adó feltételes megállapítása alapjául szolgáló tényállás megvalósulására irányuló ellenőrzésre vonatkozó eljárás részletes szabályainak módosításához igazodva módosul a kapcsolódó átmeneti szabály is, amelynek következtében az áfa-köteles tevékenységet folytató (adószámmal rendelkező) adózók esetében megszűnik a kérelemre történő ellenőrzés lehetősége és az ellenőrzés iránti kérelem benyújtására vonatkozóan abszolút határidő kerül beillesztésre.

A 199. §-hoz

Az Art. 4. és 7. számú mellékletének módosítására történő hivatkozás.

A 200. §-hoz

Szövegcserés módosítások.

A 201. §-hoz

Hatályon kívül helyezett rendelkezések.

A 202. §-hoz

A társasági adóról és az osztalékadóról szóló 1996. évi LXXXI. törvény (a továbbiakban: Tao. tv.) 7. § (1) bekezdés c), e), s) pontja szerinti adóalap-kedvezményt a Tao. tv. átmeneti rendelkezése alapján érvényesítő adózó személyéről az adóbevallás benyújtását követő 1 éven belül az állami adóhatóság spontán információcsere keretében tájékoztatja az illetékes hatóságot.

A 203. §-hoz

A nyilvánosan működő részvénytársaságokra vonatkozó speciális szabály miatt szükséges pontosítani a rendelkezést.

A 204. §-hoz

A törvény kimondja, hogy a szerződésmódosítás, a számviteli bizonylatok módosítása következtében a könyvviteli nyilvántartásokban történő, beszámolóval lezárt üzleti évet, éveket érintő utólagos módosítások nem minősülnek ugyan hibának, de azokat a számviteli elszámolás és bemutatás szempontjából a hibával azonos módon kell kezelni.

A számviteli törvény előírása szerint részesedés vásárláshoz kapcsolódóan üzleti vagy cégértéket nem lehet a jövőben kimutatni. A társaság megvásárlása valójában részesedés szerzést jelent, ezért a megfogalmazást pontosítani szükséges, mivel a jövőben csak az üzletág, a telephely és az üzlethálózat vásárlása esetén lehet majd üzleti vagy cégértéket kimutatni.

A 205. §-hoz

A Polgári Törvénykönyvről szóló 2013. évi V. törvény (a továbbiakban: Ptk.) 3:162. §-a (1) bekezdésének előírása szerint, ha a társasági szerződés úgy rendelkezik, hogy a nyilvántartásba vételi kérelem benyújtásáig valamelyik tag a pénzbetétének felénél kisebb összeget köteles befizetni, vagy a társasági szerződés a nyilvántartásba vételi kérelem benyújtásáig be nem fizetett pénzbeli vagyoni hozzájárulás szolgáltatására a társaság nyilvántartásba vételétől számított egy évnél hosszabb határidőt állapít meg, a társaság mindaddig nem fizethet osztalékot a tagoknak, amíg a ki nem fizetett és a tagok törzsbetétére az osztalékfizetés szabályai szerint elszámolt nyereség a tagok által teljesített pénzbeli vagyoni hozzájárulással együtt el nem éri a törzstőke mértékét.

A Ptk. hivatkozott előírásából következően a korlátolt felelősségű társaság (a továbbiakban: kft.) törzstőkéje pénzbeli hozzájárulásként - mind a kft. alapításakor, mind pedig a törzstőke felemelése esetén - úgy is szolgáltatható, hogy a cégbíróság által bejegyzett törzstőkét a bejegyzésig a tagok ténylegesen nem fizetik be, hanem azt az alapításkor vagy a tőkeemeléskor meghatározott határidőig a kft. ki nem fizetett nyeresége (eredménytartaléka) terhére töltik fel. A Ptk. 3:185. §-a (1) bekezdésének előírása szerint ugyanakkor a tag osztalékra a már teljesített vagyoni hozzájárulása arányában jogosult.

A hivatkozott előírásokból az is következik, hogy a kft. adózott nyereségét (az eredménytartalékot) meg kell osztani a tagok között, azonban a nem teljesített vagyoni hozzájárulásra osztalék nem fizethető (nem hagyható jóvá). Az adózott nyereség (az eredménytartalék) megosztása a tagok döntési hatáskörébe tartozik, így a megosztás taggyűlési határozattal történhet, mely határozatban rögzítik, hogy a vagyoni hozzájárulást nem teljesítő tagra jutó nyereségnek (eredménytartaléknak) megfelelő összeggel a jegyzett tőkét töltik fel. Ezen Ptk. szabályokra épülően a törvény azt szabályozza, hogy a jegyzett tőkének az ilyen irányú feltöltését az eredménytartalék terhére a jegyzett, de be még nem fizetett tőke tételével szemben kell elszámolni.

A 206. §-hoz

A vállalkozások uniós és hazai forrású pályázatok révén támogatásokat kaphatnak. Ezen pályázatoknál jellemző az utófinanszírozás, így a vállalkozásoknak először a pályázat keretében vállalt kötelezettségeiket kell teljesíteniük, amelynek során költségek, ráfordítások merülnek fel. Az elszámolás a vállalt kötelezettségek teljesítését követően történik, majd ezt követően kerül sor a támogatás pénzügyi rendezésére, ami több hónapot is igénybe vehet. Ezért gyakran előfordul, hogy a költség, a ráfordítás az adott üzleti évben felmerül, de a hozzá kapcsolódó támogatási bevétel nem jelenik meg az adott üzleti évben, így a vállalkozó veszteséges lesz. Az összemérés elvének teljesülése érdekében a törvény új előírása szerint - ami nemcsak a pályázat keretében elszámolt támogatásokra vonatkozik -, ha a támogatással az elszámolás a mérlegkészítés időpontjáig megtörténik, akkor az elszámolás alapján járó támogatást az adott üzleti évre el lehet számolni egyéb bevételként.

A 207-209. §-hoz

A számviteli törvény előírásai szerint a tartósnak minősülő (éven túli) követelésekkel (kölcsönökkel), valamint a vásárolt követelésekkel kapcsolatos gazdasági eseményeket a pénzügyi műveletek között kell elszámolni, míg a vállalkozó által keletkeztetett, nem tartós követelésekkel kapcsolatos gazdasági eseményeket az egyéb ráfordítások között. Ezt a megkülönböztetést a követelés elengedése, valamint a behajthatatlanság esetében is indokolt fenntartani.

A 210. §-hoz

A bérjárulékok közül csak a szociális hozzájárulási adófizetési kötelezettség az, amely személyhez kötött, a rehabilitációs hozzájárulás és a szakképzési hozzájárulás megállapítása nem személyhez kötött, ezért ezeket a tételeket nem lehet állománycsoportonként bemutatni. Emiatt a törvény pontosítja a korábbi előírást azzal, hogy a bérjárulékokat csak jogcímenként kell a kiegészítő mellékletben részletezni.

A 211-212. §-hoz

A 2013/34/EU irányelvnek a nem pénzügyi és a sokszínűséggel kapcsolatos információknak bizonyos nagyvállalkozások és vállalatcsoportok általi közzététele tekintetében történő módosításáról szóló 2014/95/EU európai parlamenti és tanácsi irányelv hazai jogba történő átültetését szolgálja.

A számviteli irányelv módosítása a bizonyos nagyságrend feletti, közérdeklődésre számot tartó gazdálkodók üzleti jelentése vonatkozásában állapít meg nem pénzügyi információkat tartalmazó többlet közzétételi követelményeket.

A 213. §-hoz

Az IFRS-ek szerinti eredménytartalék tételébe a kumulált adózott eredményen kívül további tételek is beleértendők, amelyek a jövőben osztalékfizetés forrásaként vehetők figyelembe. Ilyen tétel többek között: az áttérés éve előtti üzleti év mérlegfordulónapján a számviteli törvény szerint kimutatott eredménytartalék és adózott eredmény együttes összegének az IFRS-ekre való áttérés felhalmozott eredményre gyakorolt hatásával korrigált összege, az áttérést követően a jegyzett tőkéből vagy a tőketartalékból a veszteségek fedezetére átvezetett bármely összeg, az egyéb tartalékokból átvezetett bármely olyan összeg, amelynek átvezetését az IFRS-ek előírják vagy megengedik. Ide értendők továbbá azok a tételek is, amelyeket az IFRS-ek előírásai alapján a felhalmozott eredménnyel szemben kell vagy lehet elszámolni, így különösen az IAS 8 Számviteli politika, a számviteli becslések változásai és hibák című standard alapján a számviteli politikák változása vagy a hibajavítás miatt a felhalmozott eredményben megjelenített összegek. A törvény ennek megfelelően pontosítja az IFRS-ek szerinti eredménytartalék fogalmát.

A saját tőke megfeleltetési táblában az IAS 40 Befektetési célú ingatlanok című standard alapján az eredménytartalékban elszámolt összeghez kapcsolódó, halasztott adóhatást is figyelembe kell venni.

A 214. §-hoz

Pontosítja az IFRS-ekről a hazai számviteli szabályozásra történő visszatérés időpontját, az alkalmazási feltételek megszűnése, illetve felszámolás, végelszámolás és kényszertörlési eljárás esetén.

A 215. §-hoz

A 2013/34/EU irányelvnek a nem pénzügyi és a sokszínűséggel kapcsolatos információknak bizonyos nagyvállalkozások és vállalatcsoportok általi közzététele tekintetében történő módosításáról szóló 2014/95/EU európai parlamenti és tanácsi irányelv hazai jogba történő átültetését szolgálja.

A számviteli irányelv módosítása a bizonyos nagyságrend feletti, közérdeklődésre számot tartó gazdálkodók összevont (konszolidált) üzleti jelentése vonatkozásában állapít meg nem pénzügyi információkat tartalmazó többlet közzétételi követelményeket.

A 216. §-hoz

A cégnyilvánosságról, a bírósági cégeljárásról és a végelszámolásról szóló törvény és a számviteli törvény közötti összhang megteremtését szolgálja azzal, hogy kimondja, hogy a beszámolót a cégnyilvánosságról, a bírósági cégeljárásról és a végelszámolásról szóló törvényben meghatározott módon kell a céginformációs szolgálat részére megküldeni.

A 217. §-hoz

Az Európai Parlament és Tanács az éves és összevont (konszolidált) éves beszámolók jog szerinti könyvvizsgálatáról szóló 2006/43/EK irányelv módosításáról szóló 2014/56/EU irányelv rendelkezéseinek átültetésével összefüggésben rögzíti, hogy tilos minden olyan szerződéses feltétel, jognyilatkozat, amely a könyvvizsgáló, könyvvizsgáló cég által vizsgált gazdálkodó legfőbb szervét oly módon korlátozza a könyvvizsgáló kijelölésében, hogy az csak meghatározott kamarai tag könyvvizsgálót, könyvvizsgáló céget, vagy cégcsoportot jelölhet ki.

A 218. §-hoz

A 2013/34/EU irányelvnek a nem pénzügyi és a sokszínűséggel kapcsolatos információknak bizonyos nagyvállalkozások és vállalatcsoportok általi közzététele tekintetében történő módosításáról szóló 2014/95/EU európai parlamenti és tanácsi irányelv hazai jogba történő átültetését szolgálja.

A nem pénzügyi kimutatásokkal összefüggésben a könyvvizsgáló nyilatkozatát követeli meg a könyvvizsgálói jelentésben arra vonatkozóan, hogy az üzleti jelentés tartalmazza-e a törvény által előírt nem pénzügyi kimutatást.

A 219. §-hoz

Az Európai Unió jogának való megfeleléshez szükséges rendelkezést (jogharmonizációs záradékot) tartalmazza.

A 220. §-hoz

A gyakorlati végrehajtás során nem egyértelmű, hogy a számviteli törvény hatályos átmeneti szabályai alapján milyen rendező tételeket kell figyelembe venni az új mérleg- és eredménykimutatás-sémához kapcsolódóan, illetve a rendezésből mit kell, és mit nem kell a könnyviteli nyilvántartásokban is külön elszámolni. A törvény a gyakorlati végrehajtás egyértelművé tétele érdekében tartalmaz erre vonatkozóan kiegészítő szabályozást.

A 221. §-hoz

A módosításokkal összefüggő átmeneti rendelkezéseket tartalmazza.

A 222. §-hoz

A számviteli törvény mellékleteinek módosítására történő hivatkozás.

A 223. §-hoz

Elsősorban technikai szövegcserés módosításokat tartalmaz, amelyek a törvény egyes rendelkezései közötti, illetve a törvény mellékletében szereplő mérleg- és eredménykimutatás-sémák közötti összhang megteremtését szolgálják.

A 224. §-hoz

A törvény egyes rendelkezései közötti összhang megteremtését szolgáló hatályon kívül helyező rendelkezéseket tartalmaz.

A 225. §-hoz

A Magyar Könyvvizsgálói Kamara feladatai között rögzíti, hogy a Kamara szakértői véleményt alakít ki az IFRS-ek szerinti számviteli elszámolást érintő feltételes adómegállapítás iránti kérelmek esetében.

A 226. §-hoz

Összhangot teremt a számviteli törvény, valamint az egyes jogi személyek átalakulásáról, egyesüléséről, szétválásáról szóló 2013. évi CLXXVI. törvény előírásai között oly módon, hogy az átalakulással, egyesüléssel, szétválással létrejövő gazdálkodóknak elegendő idő álljon rendelkezésükre a végleges vagyonmérleg és a végleges vagyonleltár elkészítésére.

A 227. §-hoz

Egyértelművé teszi, hogy a 2017. évben induló üzleti évről készített beszámolóikat saját döntésük alapján a külföldi székhelyű vállalkozások magyarországi fióktelepei is összeállíthatják az IFRS-ek szerint.

A 228. §-hoz

Az IFRS-ek egyedi beszámolási célú alkalmazására való áttérés a hitelintézetek és a hitelintézetekkel egyenértékű prudenciális szabályozás alá tartozó pénzügyi vállalkozások számára jelentős anyagi és humán erőforrásokat, illetve informatikai fejlesztéseket igényel.

Az érintett hitelintézetek és pénzügyi vállalkozások áttérésre vonatkozó felkészültsége jelentősen eltérő. Az IFRS-ekre való áttéréshez szükséges erőforrások maradéktalan biztosítása, az informatikai fejlesztések időigénye azt indokolja, hogy a kötelező alkalmazás egy évvel, azaz a 2018. évi üzleti évre elhalasztásra kerüljön azzal, hogy a már felkészült hitelintézetek és pénzügyi vállalkozások számára az önkéntes alkalmazás a 2017. évi üzleti évre is megengedett.

A kötelező áttérés egy évvel történő elhalasztása azokra a hitelintézetekre és a hitelintézetekkel egyenértékű prudenciális szabályozás alá tartozó pénzügyi vállalkozásokra is vonatkozik, amelyek értékpapírjait az Európai Gazdasági Térség bármely államának szabályozott piacán forgalmazzák, valamint a Diákhitel Központ Zrt.-re.

A Diákhitel Központ Zrt. az MFB csoport tagja. Az MFB Zrt., mint tulajdonosi joggyakorló és az IFRS kapcsán érintett leányvállalata (Garantiqa Hitelgarancia Zrt.) is mentességet kap az IFRS-ek egyedi beszámolási célú alkalmazása alól 2018-ig. Az MFB csoporton belüli egységes időpontban történő áttérés és az egységes beszámolás szempontjából indokolt a Diákhitel Központ Zrt. beemelése is a 2018-ig mentesíthetők körébe.

A 229. §-hoz

A törvény - a további előírásokkal összefüggésben - az elvárt osztalék és a szabad pénzeszköz fogalmát az ingatlanbefektetési társaság projekttársaságára vonatkozóan is meghatározza.

A 230. §-hoz

A hatályos Szit. tv.-ben meghatározott 15 napos osztalékfizetési határidő túlságosan rövid, tekintettel arra, hogy a Központi Értéktár Zártkörűen Működő Részvénytársaság (KELER) Általános Üzlet-szabályzata szerint a közgyűlés napja és az osztalékfizetés napja között legalább 10 munkanapnak kell eltelnie. Emiatt az osztalékfizetésre vonatkozó előírás - figyelemmel a munkaszüneti napokra és a kereskedési szünnapokra -, esetenként nem tartható. Ennek elkerülése érdekében célszerű a Tpt.-ben meghatározott kereskedési napok alapján előírni az osztalékfizetési kötelezettség határidejét.

A jelenlegi szabályok szerinti tulajdonlási korlátok teljesülésének ellenőrizhetősége és kikényszeríthetősége a gyakorlatban jelentős nehézséget okoz, amely egyúttal a szabályozott ingatlanbefektetési társasági státusz elvesztésének a kockázatával járhat. A törvény - a szabályozási cél változatlansága mellett - módosítja a szabályozott ingatlanbefektetési társaságok tulajdonosi szerkezetére vonatkozó szabályokat oly módon, hogy a tulajdonlási korlátozásokat nem közvetlenül a részesedés-szerzésen, hanem közvetetten a szavazati jogon keresztül érvényesíti.

Tekintettel arra, hogy más jogszabályokban nincs egyértelműen definiálva, hogy az ugyanazon társaság által kibocsátott különböző törzsrészvény sorozatok közötti elhatárolásnak pontosan milyen ismérvei vannak, indokolt az előírások kiegészítése azzal, hogy a szavazati jog megszerzésének korlátozásával kibocsátott részvénysorozat e törvény alkalmazása szempontjából törzsrészvény sorozatnak minősül.

A törvény módosítja a szabályozott ingatlanbefektetési társaság projekttársasága osztalékfizetésének szabályait annak érdekében, hogy az osztalékfizetési kötelezettség mértéke összhangba kerüljön a szabályozott ingatlanbefektetési társaság projekttársasága rendelkezésére álló pénzeszközök és egyéb magas likviditású eszközök értékével.

A szabályozott ingatlanbefektetési társaság projekttársasága legfeljebb a rendelkezésére álló pénzeszközök, illetve rövid idő alatt pénzzé tehető eszközök mértékéig köteles osztalékfizetésről rendelkezni. A szabályozott ingatlanbefektetési társaság projekttársasága ugyanakkor köteles a kifizetett osztalék és a korábbi szabályok szerint elvárt osztalék közötti különbségből eredő összeget a későbbi években osztalékként kifizetni a rendelkezésére álló pénzeszközök, illetve a magas likviditású eszközök felhasználásával. Ennek következtében a szabályozott ingatlanbefektetési társaság projekttársasága által hosszú távon kifizetendő osztalék összesített mértéke nem változik.

Az a szándék, hogy valóban maradjon a társaságban közkézhányad, ahol viszont nemcsak a szavazati jog maximalizálása (5%), de a tulajdonjog maximalizálása is lényeges a közkézhányad jelleg megőrzése érdekében. Ezért a rendelkezés olyan mechanizmust is tartalmaz, amellyel a közkézhányad-maximumot meghaladó részt értékesíteni lehet.

A 231. §-hoz

Kibővíti a szabályozott ingatlanbefektetési társaságok által tulajdonolható eszközök körét azon eszközökkel, amelyek a társaság által végezhető tevékenységekhez közvetlenül szükségesek.

Egyértelművé teszi, hogy az ingatlanügyletek finanszírozására a szabályozott ingatlanbefektetési társaság által is megköthetőek hitelszerződések, összhangban a piaci igényekkel. Ugyanakkor, az eszközvásárlási lehetőségek pontosítása mellett garanciát is nyújt a befektetőknek arra, hogy csak a társaság alaptevékenységével összefüggő, és csak ellenőrzött folyamatok mentén van mód eszközök vásárlására.

A 232. §-hoz

A Szit. tv. a szabályozott ingatlanbefektetési társaságok alapítását tízmilliárd forint induló tőkekövetelményhez köti. A piaci szereplők általános véleménye szerint ez túl magas összeg, ezért a törvény ötmilliárd forintban határozza meg az ilyen típusú cégek induló tőkéjének összegét.

A 233. §-hoz

A cégjegyzék tartalmazza a szövetkezet (európai szövetkezet) alapításkori jegyzett tőkéjének összegét. A szövetkezeti jegyzett tőke folyamatos változása miatt évente legalább egyszer indokolt, hogy a cégjegyzékbe a szövetkezeti jegyzett tőke változása bejegyzésre kerüljön. Ez a változásbejegyzés mentes az illetékfizetés és a költségtérítés fizetési kötelezettség alól.

A 234. §-hoz

Figyelemmel arra, hogy a NAV tekintetében a közszolgálati életpálya alapvetően épít a Hszt. szerinti életpálya-rendszerre, így számos rendelkezés alkalmazhatóvá válik, többek között a rendfokozatot érintő rendelkezések, illetve az alacsonyabb/magasabb beosztás megkülönböztetésére építő szabályok (azzal, hogy a beosztás alatt a NAV tekintetében a munkakört kell érteni).

A 235. §-hoz

A Hszt.-vel összhangban, igazodva a próbaidőre vonatkozó szabályozáshoz, a szabályozás külön nevesíti a NAV jellegének megfelelő rendészeti végzettségnek minősülő tanfolyam elvégzésének kötelezettségét, amelynek a felvétel napjától számított 1 éven belül eleget kell tennie a pénzügyőrnek. A módosítás szerinti tanfolyam a jelenlegi előképző és alapozó tanfolyamok ismeretanyagát tartalmazó, a rendészeti alapvizsga ismeretanyagának megfeleltethető összevont pénzügyőri alapkiképzés.

A 236. §-hoz

A módosítás a közszolgálati életpálya keretében bevezetett új illetményrendszer és előmeneteli rendszer fogalmi elemeit vezeti át a Hszt.-től való eltérést tartalmazó rendelkezésekben.

A 237-238. §-hoz

A rendelkezés módosítja a jogviszony megszüntetésére alapot adó minősítés megnevezését, figyelemmel a minősítésre vonatkozó szabályozás módosítására.

Az életpálya - Hszt.-n alapuló - bevezetése megszünteti a korábbi, Kttv.-re alapított besorolási és előmeneteli rendszert, ezzel megszűnnek a jelenlegi besorolási fokozatok. A Kttv. a közigazgatási alap- és szakvizsgával kapcsolatos kötelezettségeket besorolási fokozathoz köti, így szükséges az ehhez kapcsolódó rendelkezésektől való eltérés szabályozása, ami azonban a kormánytisztviselő kötelezettségeit érdemben nem változtatja meg.

A 239. §-hoz

Az életpálya bevezetése megszünteti a korábbi munkaköri elnevezéseket, ezért a pénzügyi nyomozói munkakörre történő hivatkozás törlése indokolt.

A 240. §-hoz

Az új közszolgálati életpálya bevezetésével - a horizontális előmenetel érdekében - bevezetésre kerül az „alacsonyabb” és a „magasabb” besorolású munkakör. Ehhez kapcsolódóan szükséges a jogviszony egyoldalú módosításának szabályainak kiegészítése. Alacsonyabb besorolású munkakörbe helyezésre - az érintett beleegyezése nélkül - szűk körben kerülhet sor, így amennyiben az érintett munkavégzése nem megfelelő, és ezt az érintett „átlag alatti” minősítése alátámasztja, továbbá létszámleépítés, átszervezés esetén, amely körülmények egyébként a jogviszony megszüntetését is lehetővé teszik.

Magasabb besorolású munkakörbe helyezéshez minden esetben szükséges az érintett beleegyezése, figyelemmel arra, hogy a magasabb besorolású munkakör magasabb követelményeket, nagyobb felelősségvállalást is igényel.

Az egyoldalú jogviszony módosítás lakóhely és a munkavégzési/szolgálatteljesítési hely közötti oda-visszautazás maximális időtartamára vonatkozó korlátait a törvény a Kttv. és az új Hszt. szabályaihoz igazítja.

A 241. §-hoz

Mivel a magasabb besorolású munkakör egyben magasabb illetményt is biztosít az azt betöltő számára, ezért indokolt, hogy amennyiben az érintett átirányítással látja el a magasabb követelményekkel és nagyobb felelősséggel járó magasabb besorolású munkakört, úgy az átirányítás idejére az érintett a magasabb illetményre legyen jogosult.

A 242. §-hoz

Figyelemmel arra, hogy a NAV Központi Irányítása - a szakmai tevékenység keretében - irányítói tevékenységet lát el, indokolt, hogy ezt a feladatot kizárólag felsőfokú végzettségű kormánytisztviselők, illetve pénzügyőrök lássák el.

A 243-244. §-hoz

A NAV-nál bevezetésre kerülő életpálya a fizetési fokozatban történő, vagyis a jogviszonyban töltött idő alapján történő előmenetel mellett, annál nagyobb anyagi elismerést biztosítva, szakmai előmenetelként lehetővé teszi az ún. horizontális előmenetelt. Mindezt a munkakörök kategorizálása teszi lehetővé. A nem vezetői munkakörök 5-5, illetve 4-4 besorolási kategóriába kerülnek besorolásra, amely kategóriákhoz egyre magasabb alapilletményt biztosító illetményszorzó tartozik. A magasabb besorolású munkakörbe történő „előlépés” nem alanyi jogon jár, az nem automatikus, az érintett képzettsége, képessége, kompetenciái alapján van rá lehetőség.

A nem vezetői munkakört betöltők tekintetében a fizetési fokozatban történő besorolás a jogviszonyban töltött idő alapján történik, és annak elteltével - meghatározott időnként - az érintett fizetési fokozatban előre léphet, amennyiben a törvényben meghatározott feltételek teljesülnek.

A vezetői munkakörök tekintetében szintén bevezetésre kerül a fizetési fokozatban történő előmenetel lehetősége, elismerve ezzel a hosszabb vezetői tapasztalatot adott vezetői munkakörben.

A rendfokozatra vonatkozó szabályozás alapjaiban megfelel az új Hszt. rendelkezéseinek, a rendfokozat alapvetően a munkakör besorolásához és fizetési fokozatához igazodik.

A NAV tv. 20/D-23. §-ának módosításával - az életpályához kapcsolódóan - újraszabályozza az illetményre vonatkozó rendelkezéseket.

Ennek megfelelően az alábbi illetményelemek kerülnek meghatározásra:

- alapilletmény, amely az érintett munkakörének besorolásához és fizetési fokozatához rendelt szorzószám alkalmazásával kerül megállapításra,

- időpótlék, amely a köz szolgálatában eltöltött időt hivatott díjazni

- közszolgálati pótlék, amely a kormánytisztviselő, illetve a pénzügyőr által vállalt többletkötelezettségek ellentételezésére szolgál, és amely - az ellátott munkakör jellemzői alapján - a törvényben meghatározott szempontok figyelembe vételével differenciált mértékben kerül megállapításra

- egyéb illetmények, vagyis idegennyelv-tudási póték, éjszakai pótlék, egészségügyi pótlék, készenléti pótlék

(azzal, hogy az ún. egyéb pótlékokra vonatkozó szabályozást az új életpálya nem érinti).

A 245. §-hoz

Az illetmény-elem és az előmeneteli rendszer megváltoztatása okán szükséges módosítani az illetmény újra megállapítására vonatkozó rendelkezést.

A 246. §-hoz

Figyelemmel arra, hogy az életpálya rendszerében megváltoznak az illetmény-elemek, így a szakmai címmel rendelkezők vonatkozásában is újra kell szabályozni az illetmény megállapítására vonatkozó rendelkezést. A szakmai címmel rendelkező a főosztályvezető-helyettesi, illetve a főosztályvezetői illetmény 80%-ára lesz jogosult.

A 247. §-hoz

A végkielégítés mértékére vonatkozóan a Kttv., illetve a Hszt. jelentősen eltérő rendelkezéseket tartalmaz. Figyelemmel arra, hogy a végkielégítés mértéke jogviszony-semleges kérdés, így indokolt a két jogviszonytörvény szabályainak NAV tv. keretei között történő összhangjának megteremtése.

A 248. §-hoz

A hatályos szabályozás a kormánytisztviselőt és a pénzügyőrt megillető pótszabadság mértékét a besorolási fokozatokhoz köti. Mivel az életpálya megszünteti a besorolási fokozatokat, így a törvény - a Hszt.-hez hasonlóan - a jogviszonyban töltött idő alapján határozza meg a pótszabadságra való jogosultságot azzal, hogy a hosszabb tartamú pótszabadság az érintettnek abban az évben jár először, amelyben a meghatározott időtartamú jogviszonyt betölti

A 249. §-hoz

Az érintettet szabadság illeti meg a szülési szabadság időtartamára, illetve a gyermek gondozása céljából igénybe vett illetmény nélküli szabadság első hat hónapjára, továbbá sok esetben előfordul, hogy az érintettnek a korábbi időszak tekintetében is van ki nem adott szabadsága. Munkaszervezési és tervezési okokból indokolt, hogy az így felhalmozott szabadságot az érintett ne „görgesse” akár évekig. Ennek érdekében a rendelkezés kimondja, hogy az érintett részére a fent hivatkozottak szerint megillető szabadságot egybefüggően, az illetmény nélküli szabadság leteltét követő naptól - de legkésőbb az azt követő 60 napon belül - kezdődően kell kiadni.

A 250. §-hoz

Kiegészíti a teljesítményértékelésre vonatkozó rendelkezéseket eljárási jellegű szabályokkal. Ennek megfelelően részletesen szabályozza a módosítás az évközi teljesítményértékelés eseteit és a követendő eljárást.

A 251-252. §-hoz

Az életpálya okán szükségessé válik a fegyelmi büntetések rendszerének felülvizsgálata. Egyes fegyelmi büntetések ugyanis már nem értelmezhetőek az új rendszerben, így a besorolási fokozathoz, illetve a rendfokozati várakozási időhöz kapcsolódó fegyelmi büntetések. A munkakörök kategorizálása ugyanakkor magával hozza az alacsonyabb besorolású munkakörbe helyezés, mint fegyelmi büntetés alkalmazásának lehetőségét. A rendelkezés meghatározza az életpályához igazodó új fegyelmi büntetéseket, továbbá ezek alkalmazásának egyes részletszabályait.

A 253-255. §-hoz

A rendelkezés életpályához kapcsolódó új fogalmi elemeket határozza meg, mint az állománytáblázat, illetve az alacsonyabb-magasabb (vezető) munkakör.

Az életpálya teljes mértékben megváltoztatja az illetmény-elemek rendszerét, amihez hozzá kell igazítani a vonatkozó értelmező rendelkezést is.

A 256. §-hoz

A rendelkezés felhatalmazást ad a miniszter részére az egyes munkakörökben a közszolgálati pótlék mértékének rendeletben történő megállapítására.

A 257. §-hoz

Átmeneti szabályok az új illetmények meghatározása, továbbá a folyamatban lévő fegyelmi eljárások tekintetében.

A 258. §-hoz

A NAV tv. mellékleteinek módosítására történő hivatkozás.

A 259. §-hoz

Szövegcserés módosítások az életpálya bevezetéséhez kapcsolódóan.

A 260. §-hoz

Hatályon kívül helyező rendelkezések az életpálya bevezetéséhez kapcsolódóan.

A 261. §-hoz

2018. január 1-jétől - az Áfa tv. módosítás alapján - az étkezőhelyi vendéglátásban nyújtott egyes szolgáltatások Áfa mértéke jelentősen, 5%-ra csökken. Mindezzel összefüggésben a nemzeti turizmusfejlesztési célok finanszírozhatósága, és a jogrendszer koherenciája, továbbá a turizmust érintő szabályozás kiszámíthatósága érdekében - fokozott figyelemmel a jogbiztonság és az arányos közteherviselés alaptörvénybeli elveire - a törvény egy új közteher, a turizmusfejlesztési hozzájárulás bevezetését fogalmazza meg - előre meghirdetett módon - 2018. január 1-jétől. Ezért az indítvány rendelkezik arról is, hogy a hozzájárulásból származó bevétel a központi költségvetés bevétele, amelynek megfelelő összeget a külön jogszabályban meghatározott turizmus fejlesztési feladatokra kell fordítani a központi költségvetés turisztikai célelőirányzata útján.

A fizetési kötelem az Áfa. tv. szerint 2018. január 1-jétől 5%-os Áfa mértékkel adózó, az étkezőhelyi vendéglátásban az étel- és a helyben készített, nem alkoholtartalmú italforgalomnak, mint szolgáltatásnak az ellenérték fejében való nyújtására vonatkozik. A hozzájárulás alanya az e szolgáltatást nyújtó személy vagy szervezet.

A hozzájárulás mértéke 4%, melyet az említett hozzájárulás-köteles szolgáltatásnyújtás áfa nélküli ellenértékére, mint közteher-alapra kell vetíteni. A hozzájárulás fizetésére kötelezettnek a hozzájárulást önadózással, az Áfa bevallás-benyújtásra előírt határnapig kell bevallani és megfizetni, amennyiben Áfa bevallás-benyújtásra kötelezett. Ha a hozzájárulás alanya az Áfában alanyi mentességben részesül, vagy egyébként az eva alanya (melyeknek nem kell Áfa bevallást benyújtani), akkor az Áfa bevallással le nem fedett időszakról a hozzájárulás-köteles szolgáltatás-nyújtás teljesítési időpontját követő év február 25-ig kell a bevallási és fizetési kötelmet teljesíteni.

-----STARTING---POINT---VEGE---

A 262. §-hoz

A módosítások hatálybalépésének időpontját rögzíti.

A 263-266. §-hoz

Az Európai Unió jogának való megfeleléshez szükséges rendelkezést (jogharmonizációs záradékot) tartalmazza.

A jogharmonizációs záradékot rögzíti a fordított adózás hatálya alá tartozó termékek körének a krómhulladék és -törmelékkel, valamint a vanádiumhulladék és -törmelékkel történő kibővítéséhez kapcsolódóan.

A 267. §-hoz

Notifikációs záradék a Neta tv.-t érintően.