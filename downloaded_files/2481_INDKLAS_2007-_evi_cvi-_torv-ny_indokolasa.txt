2007. évi CVI. törvény indokolása

az állami vagyonról

-----STARTING---POINT---ALTALANOS--- 

Az eltelt közel két évtized alatt az állami tulajdon lebontása megtörtént, az intézményes és tömeges privatizáció lezárult, megteremtődtek a feltételei annak, hogy kidolgozásra kerüljön az állami vagyonnal való gazdálkodás tartós törvényi szabályozása, kialakításra kerüljön az állami vagyongazdálkodás egységes szervezeti és működési rendszere, a hosszú távon állami tulajdonban maradó vagyon kezelésére, hasznosítására, intézményrendszerére korszerű, a jelenleginél koherensebb szabályozás szülessen.

A vagyontörvénnyel elérni kívánt általános cél, hogy javuljon az állami vagyonnal való gazdálkodás átláthatósága, hatékonysága, megteremtődjenek a feltételek az állami vagyon hosszú távú hasznosítása terén új, a jelenleginél hatékonyabb és költségtakarékosabb megoldások alkalmazásához, a jogi szabályozás egyértelműbb, áttekinthetőbb legyen, a vagyongazdálkodásért felelős egyetlen szervezet az állami vagyon teljes körére egységesen irányadó jogszabály, valamint egységes elvek és követelmények szerint, a jelenlegi rendszernél lényegesen hatékonyabban működjön.

A vagyontörvény az Alkotmány, a Polgári Törvénykönyvről szóló 1959. évi IV. törvény (a továbbiakban: Ptk.) és az államháztartásról szóló 1992. évi XXXVIII. törvény (a továbbiakban: Áht.) nem teljesen egyértelmű, sokban ellentmondásos szabályai szerinti köztulajdonnak csak egy részét vonja a szabályozási körébe, csak a szűkebb értelemben vett állami tulajdonnal foglalkozik.

A törvény hatálya nem terjed ki, például a területi-helyi-települési-kisebbségi önkormányzati tulajdonra és az államtól független közjogi személyek tulajdonára, az állam pénzvagyonára, az államadósságra, a Magyar Államkincstárra, a társadalombiztosítási rendszer vagyonára, a különböző elkülönített állami pénzalapokra.

Tárgyi hatályát tekintve az ingó, ingatlanvagyont, dolog módjára hasznosítható természeti erőt, az államot megillető társasági részesedéseket, vagyoni értékű jogokat vonja a szabályozási körébe.

A nemzet számára tartós értékként megőrzendő vagyon tekintetében az adott vagyoni kör védelmét, értékmegőrzését szolgáló - valamennyi tulajdonosra egységesen érvényesülő - külön törvények előírásait (pl. birtokvédelem, birtokpolitika, műemlékvédelem, természetvédelem) a vagyontörvény nem írja felül, azokat az államot képviselő tulajdonosi joggyakorló szervezetnek is be kell tartania éppen úgy, mint bármely más tulajdonosnak.

Az állami vagyon terjedelme jelenleg még mindig igen jelentős, a közfeladatokkal nem áll arányban, ezért a törvény azon elvre épül, hogy a túlméretezett állami vagyon csökkenjen, hosszabb távon tartósan az állam tulajdonában azok a vagyonelemek maradjanak, amelyek tekintetében a vagyon értékének a megőrzése, vagy a vagyon természete, vagy nyomós gazdaságpolitikai érdek, szempont az állami tulajdonban tartást indokolja.

Már rövid időn belül el kell érni azt is, hogy állami vagyont bérbe, használatba, vagyonkezelésbe adni alapvetően ellenérték fejében lehessen, ennek keretszabályai már most beépülnek a vagyontörvénybe. Ezen elvvel összhangban a törvény csak igen szűk körben teszi lehetővé állami tulajdonú vagyon ingyenesen, térítési kötelezettség nélkül más tulajdonába adását azzal, hogy az ingyenes vagyonjuttatásra ellenőrzött és a költségvetési törvényben meghatározott keretek között, az Országgyűlés felé való beszámolási kötelezettség mellett kerülhet sor.

A törvény elvi éllel mondja ki, hogy az állam tulajdona egységes, az állam központi költségvetési szervei önálló tulajdonjoggal nem rendelkeznek, központi költségvetési szerv bármely dolog tulajdonjogát, gazdálkodó szervezet részesedését, vagy valamely vagyoni értékű jogot a Magyar Állam javára szerezheti meg. Az államot - mint tulajdonost - a Nemzeti Vagyongazdálkodási Tanács, illetve az irányítása alatt álló vagyonkezelő szervezet személyesíti meg, az állami vagyon feletti tulajdonosi jogok és kötelezettségek összességét a Tanács az állami vagyonkezelő szervezet útján gyakorolja. Ezen elvet juttatják érvényre a törvénynek az állami vagyon hasznosítására, az állami tulajdonú gazdasági társaságok alapítására, az állami tulajdonszerzésre vonatkozó előírásai.

Az állami vagyongazdálkodással szemben megfogalmazott hatékonysági, felelősségi elvárások, valamint a hatékony, átlátható, rugalmas döntési mechanizmusok és a teljesítménykövetelményekre épülő, megfelelő belső érdekeltségi rendszer biztosítása, kialakítása érdekében az új vagyonkezelő szervezet zártkörű részvénytársasági formában működik.

A Tanács és a vagyonkezelő szervezet feladatainak a meghatározásakor a vagyontörvény a legfontosabb keretszabályokat tartalmazza, alapvetően arra törekedve, hogy meghatározza azokat az ügyleteket, jogi aktusokat, amelyek lebonyolítása, megkötése az állami tulajdonú vagyon esetében az Nemzeti Vagyongazdálkodási Tanács, illetve az állami vagyonkezelő szervezet kizárólagos hatáskörébe tartozik.

A Magyar Nemzeti Vagyonkezelő Zrt. vonatkozásában az állam nevében a részvényes jogait a pénzügyminiszter gyakorolja, aki a közgyűlés jogkörébe tartozó ügyekben, illetve - meghatározott esetekben, az egyszemélyes társaságokra vonatkozó törvényi előírás alapján a vezető tisztségviselők hatáskörébe tartozó ügyekben is - dönthet.

A Tanács évente beszámol az Országgyűlésnek a tevékenységéről, gazdálkodását az Állami Számvevőszék ellenőrzi.

A Tanács testületi vezető szervként működik, tagjait a miniszterelnök javaslatára a köztársasági elnök nevezi ki. Az elnököt és három tagot az állami vagyon felügyeletért felelős miniszter, két tagot a gazdaságpolitikáért felelős miniszter, egy tagot pedig az agrárminiszter jelöl. A tagokra összeférhetetlenségi szabályok vonatkoznak, az elnököt kinevezése előtt az OGY illetékes bizottságai meghallgatják.

A Tanács és a vagyonkezelő részvénytársaság működését 11 tagú Ellenőrző Bizottság ellenőrzi, melynek elnökét a miniszterelnök az ÁSZ javaslatára nevezi ki, illetve hívja vissza, egy-egy tagot delegálhatnak az országgyűlési képviselőcsoporttal rendelkező pártok, valamint egy-egy tagot delegál az Országos Érdekegyeztető Tanács munkavállalói és munkaadói oldala.

A Tanács és az Ellenőrző Bizottság tagjai, továbbá a vezető beosztású alkalmazottak vagyonnyilatkozatot tesznek.

A társaság munkaszervezetét a vezérigazgató vezeti, a munkavállalókra a Munka Törvénykönyve vonatkozik.

Az új vagyonkezelő szervezet gazdálkodásával kapcsolatos legfontosabb szabályokat részben a vagyontörvény, részben az Áht. határozza meg.

Az új vagyonkezelő szervezet saját vagyonától elkülönítve tartja nyilván azt a vagyont, amely felett az állam nevében tulajdonosi jogot gyakorol, ezzel összhangban az állami vagyonkezelő szervezet saját bevételeit, illetve kiadásait is el kell különíteni a kezelt vagyon bevételeitől és kiadásaitól.

A törvény meghatározott, jól definiált keretek között biztosítja az állami vagyonkezelő szervezet gazdálkodási önállóságát, egyidejűleg azonban a hatékonysági, költségtakarékossági szempontok érvényesülését bizonyos mértékig ki is kényszeríti, ezzel is rászorítva a vagyonkezelő szervezetet a legcélszerűbb hasznosítási módok alkalmazására.

A törvény szabályozza - a tulajdonosi joggyakorlás általános szabályainak keretein belül - az állami tulajdonú társaságok alapításának és megszüntetésének módját, illetve bizonyos egységesen alkalmazandó keretszabályokat.

A hatékonyság növelése, az állami forrásokkal való ésszerű és felelős gazdálkodás elősegítése, illetve a vagyontörvény általános előírásainak az érvényre juttatása érdekében az állami tulajdonú társaságokra a törvény több korlátozó szabályt tartalmaz, szűkebb körben bizonyos kivételekkel.

A tartósan állami tulajdonban tartandó társaságok felsorolását - melyeknél az állam tulajdoni részesedése csak kivételesen indokolt esetben lehet kevesebb 50%-nál - a törvény melléklete tartalmazza. E körbe tartoznak a jelenleg is állami tulajdonban lévő országos jelentőségű közszolgáltató gazdasági társaságok, a nemzetgazdaság szempontjából stratégiai jelentőségű társaságok, honvédelmi-, rendvédelmi célokat szolgáló gazdasági társaságok, bizonyos állami monopóliumokat hasznosító társaságok.

A vagyontörvény a részben/egészében nem privatizálható állami társaságok esetében az állam tulajdonosi joggyakorlása módjának, az állami vagyonkezelés magatartásnormáinak, az állami társaságokra vonatkozó sajátos szabályoknak a meghatározását foglalja magában.

A stratégiai jelentőségű társaságok vonatkozásában is elvárás - többek között - a versenyképesség erősítése, a piacnyitás követelményeihez való alkalmazkodás feltételeinek megteremtése, a hatósági szerepkörök leválasztása, a reorganizációs és fejlesztési programok végrehajtása.

A törvénynek a privatizációval kapcsolatos szabályrendszere arra épül, hogy bár az állami tulajdon lebontását célzó tömeges, intézményes privatizáció szakasza lezárult, de meghatározott területeken folytatódik a privatizáció, hozzájárulva a gazdasági szerkezetváltozáshoz, a reformok végrehajtásához, illetve az államháztartás átalakításához, a reformok végrehajtásához szükséges költségvetési források bővítéséhez.

Erre tekintettel a vagyontörvény meghatározza a privatizációval kapcsolatos általános elveket, elvárásokat, a lebonyolítás keretszabályait, a végrehajtás technikai részleteit kormányrendelet tartalmazza.

Az előkészítés és lebonyolítás terén a jelenlegi rendszerhez képest érdemi változtatásra nem kerül sor, változatlan elvárások: a versenyeztetés, az átláthatóság, a készpénz bevételek maximalizálása, a tőkepiac fejlesztése (tőzsdei kibocsátások növelésével, tőzsdén forgó társasági értékpapírokból további mennyiség értékesítésével), a kárpótlási kínálat biztosítása a kárpótlási folyamat lezárása érdekében.

A vagyontörvény előírásai alapján megkezdettnek minősülő ügyletek, tranzakciók a korábban hatályos szabályok szerint zárhatók le.

A 2007. évi átmeneti időszakban igen fontos változást eredményez, hogy a törvény kihirdetését követően megalapításra kerül a Magyar Nemzeti Vagyonkezelő Zrt., továbbá az állami vagyonnal kapcsolatos tulajdonosi döntési jogokat már az új testület, a Nemzeti Vagyongazdálkodási Tanács gyakorolja (veszi át).

A gyakorlatban mindez azt jelenti, hogy az ÁPV Zrt.-nél igazgatóság nem, csak a felügyelő bizottság működik, az állami vagyont érintő döntéseket illetően a jelenlegi három vagyonkezelő szervezet (KVI, NFA, ÁPV Zrt.) ügyvezető szerve (irányító testület) a Nemzeti Vagyongazdálkodási Tanács lesz, egyidejűleg a törvényi előírásoknak megfelelően megkezdi a működését az Ellenőrző Bizottság is.

A jelenlegi állami vagyonkezelő szervezetek 2007-ben a törvény hatályba lépésekor folyamatban lévő ügyekben a jelenlegi szabályrendszer alapján végzik a tevékenységüket, 2007. december 31-ével szűnnek meg, feladataikat, kötelezettségeiket az új vagyonkezelő szervezet teljes körűen - mint a megszűnő szervezetek általános jogutódja - 2008. január 1-jétől veszi át.

Ha a Nemzeti Vagyongazdálkodási Tanács úgy dönt, hogy valamely állami vagyonnal kapcsolatos ügyben már az MNV Zrt. útján jár el, akkor arra a törvény szerinti új szabályokat kell alkalmazni.

-----STARTING---POINT---RESZLETES---

Az 1. §-hoz

A törvény tárgyi hatályának megjelölését tartalmazza a rendelkezés. A jogszabály nem törekszik az állami működés vagyonjogi oldalának átfogó szabályozására, hatálya csak a szűkebb értelemben vett állami tulajdonra terjed ki, nem tárgya az állam pénzvagyona, folyó pénzügyei, az államadóssággal összefüggő szabályok stb.

A Magyar Állam mint közjogi jogalany által kötött nemzetközi szerződések vagyonjogi kötelezettségvállalásai a legtöbb esetben nem egyeztethetők össze az állami vagyonról való rendelkezést szabályozó belső jogszabályokkal, emiatt ezek eltérő rendelkezése esetén a törvény rendelkezéseit nem kell alkalmazni.

A 2. §-hoz

A tulajdonosi joggyakorlás és a vagyonkezelés feladatát, célját meghatározó rendelkezés. Rögzíti e § azt az elvi jelentőségű szabályt is, hogy az állam vagyona egységes, azaz az állam központi költségvetési szervei - törvényben meghatározott kivételtől eltekintve - önálló tulajdonjoggal nem rendelkeznek.

A 3. §-hoz

Az állam tulajdonosi jogainak gyakorlását a törvény - a jelenlegi, széttagolt struktúra helyett - egyetlen szervezethez telepíti. A tulajdonosi jogok gyakorlására a jogszabály az újonnan létrehozott, speciális jogállású Nemzeti Vagyongazdálkodási Tanácsot jogosítja fel, amely feladatait a Magyar Nemzeti Vagyonkezelő Zrt. mint munkaszervezet útján, egyben annak ügyvezető szerveként látja el.

A 4. §-hoz

A törvény az állami vagyon két kategóriáját különbözteti meg. Ezek egyike a külön törvények alapján kizárólagos állami tulajdonba tartozó, vagy e törvény alapján tartósan állami tulajdonban tartandó kincstári vagyon, amely szűkebb értelemben is a nemzet vagyona, azt az állam érdemben csak kezeli és köteles a jövő nemzedékek számára is megőrizni. Ezzel szemben az állam üzleti vagyonával szabadon gazdálkodik, azt döntésétől függően hasznosítja, stratégiai, gazdaságbefolyásolási célra használja, esetleg értékesíti.

Az 5. §-hoz

Az állami vagyonnal kapcsolatos adatok közérdekűségének garanciális szabályát tartalmazza a rendelkezés.

A 6. §-hoz

Az állam tulajdonosi jogainak gyakorlására feljogosított Nemzeti Vagyongazdálkodási Tanács (a továbbiakban: Tanács) speciális jogállású testület. Feladatait az MNV Zrt. útján, annak ügyvezető szerveként látja el. Az MNV Zrt. ügyvezetése körébe eső legfontosabb döntéseket a törvény a Tanács hatáskörébe utalja, a tételesen fel nem sorolt döntéseket az MNV Zrt. vezérigazgatója jogosult meghozni.

A 7. §-hoz

A Tanács tagjainak jogállása, felelőssége a zártkörűen működő részvénytársaság igazgatóságára, vezető tisztségviselőire vonatkozó a gazdasági társaságokról szóló 2006. évi IV. törvénybeli (a továbbiakban: Gt.) szabályokhoz igazodik. A részvénytársaság egyszemélyes jellegéből következik - ugyancsak a Gt. szabályozásához hasonlóan - a részvényes utasítási joga, amely egyben korlátozza a Tanács tagjainak felelősségét.

A 8. §-hoz

A Tanács tagjaira vonatkozó szakmai követelmények előírása, illetve a megbízatás megszűnésének jól körülhatárolt szabályozása biztosíthatja a szakmaiság és a megfelelő stabilitás érvényesülését a testületben.

A 9-11. §-hoz

A Tanács működésének részletszabályait tartalmazó rendelkezések, garanciális jelentőségű előírásokkal (képviselet kizárása, jegyzőkönyvvezetés, Országgyűlésnek való beszámolás kötelezettsége stb.).

A 12. §-hoz

A Tanács és az MNV Zrt. működésének ellenőrzésére a törvény tizenegy tagú Ellenőrző Bizottságot hoz létre. Az átláthatóságot, ellenőrizhetőséget hivatott biztosítani, hogy a Bizottság elnökét az Állami Számvevőszék elnöke jelölheti, illetve hogy a parlamenti pártok egy-egy tagot delegálhatnak a Bizottságba.

A 13. §-hoz

A törvény minden olyan eszközzel (iratbetekintés, felvilágosítás kérése, szakértő igénybevétele) felruházza az Ellenőrző Bizottságot, amely biztosítja a döntéshozók hatékony ellenőrzését, hozzájárulva ezzel a vagyonkezelő szervezet átlátható, elszámoltatható működéséhez.

A 14-16. §-hoz

A törvény szigorú összeférhetetlenségi szabályokat állapít meg a Tanács és az Ellenőrző Bizottság tagjaira, illetve vagyonnyilatkozat-tételi kötelezettséget ír elő, ez utóbbi elmulasztásának következménye a megbízatás megszűnése.

A 17. §-hoz

Az MNV Zrt. a Tanács munkaszervezeteként ellátja a döntések előkészítését, végrehajtását, továbbá mindazon feladatokat (nyilvántartás vezetése, hasznosítási szerződések megkötése, az állam polgári jogi képviselete), amelyet a jelenlegi három vagyonkezelő szervezet végez.

A 18-19. §-hoz

A társaság alapításával, esetleges megszűnésével, az alapítói jogok gyakorlásával kapcsolatos szabályok (alapító okiratát a Kormány fogadja el, megszűnéséről törvény rendelkezhet, a részvényesi jogokat az állami vagyon felügyeletéért felelős miniszter gyakorolja stb.) alapvetően az ÁPV Zrt.-re vonatkozó hatályos rendelkezéseket követik. Eltérés a jelenlegi szabályoktól, hogy az MNV Zrt.-nél felügyelő bizottság nem működik, annak feladatait ugyanakkor a korábban említett Ellenőrző Bizottság teljes egészében ellátja.

A 20-21. §-hoz

Az MNV Zrt. vezérigazgatója lát el egyes, a társasággal kapcsolatos olyan feladatokat (képviselet, munkáltatói joggyakorlás), amelyeket a Gt. a társaság vezető tisztségviselőihez telepít.

Lényeges szabály, hogy az MNV Zrt. egyes, szakosított feladatok ellátására, homogén vagyoncsoportok kezelésére önálló szervezeti egységet (igazgatóság, divízió stb.) hozhat létre. Utóbbiak között a törvény külön is nevesíti a Nemzeti Földalap (mint az állami tulajdonban lévő termőföldek összessége) feletti tulajdonosi joggyakorlásra létrehozandó szervezeti egységet. Ez a szabály elősegítheti, hogy a három különböző vagyonkezelő szervezetből létrejövő, azok eltérő feladatait átvevő új szervezet kellően differenciált, a külön jogszabályokhoz és a gyakorlati igényekhez egyaránt igazodó struktúrában működhessen.

A 22. §-hoz

Az állami vagyon értékének hosszú távú megőrzését szolgálja az a rendelkezés, hogy a vagyon hasznosításából, értékesítéséből származó bevételt az állami vagyon értékének megőrzésére, gyarapítására, hasznosítására kell fordítani.

Az MNV Zrt. a gazdálkodása során el kell hogy különítse a saját vagyonától azt a rábízott vagyont (és annak kiadásait-bevételeit), amely fölött az állam nevében a Tanács tulajdonosi jogot gyakorol.

Az MNV Zrt.-re bízott állami vagyon hasznosításával kapcsolatos tervezett bevételeket és kiadásokat az éves költségvetési tervezés során az Országgyűlés hagyja jóvá, ahogy a mindenkori költségvetési törvényben kell meghatározni az MNV Zrt. esetleges hitelfelvételének, kezességvállalásának, kötvénykibocsátásának feltételeit, kereteit is.

A 23-26. §-hoz

Az állami vagyonnal való gazdálkodás általános szabályai garanciális jelentőségű előírásokat tartalmaznak az MNV Zrt. által az állami vagyon hasznosításának átengedésére kötött szerződések céljára (a vagyon hatékony működtetése, megőrzése, gyarapítása stb.), tartalmára (az állam számára a lehető legkedvezőbb), illetve megkötésének módjára (versenyeztetési kötelezettség előírása, illetve a szűk körű kivételek meghatározása).

A 27. §-hoz

A vagyonkezelés - mint a hatályos jogszabályokban az állam és önkormányzati vagyonhoz kötődő jogintézmény - legfontosabb, alapvető szabályait, a vagyonkezelési szerződést kötő felek főkötelezettségét tartalmazza a törvény, a további szabályok rendeleti szintű megalkotására a Kormány kap felhatalmazást.

A 28. §-hoz

A központi költségvetési szervek működéséhez szükséges állami vagyont az MNV Zrt. bocsátja az intézmény rendelkezésére, azonban ennek során az MNV Zrt. az igényeket az állam teherbíró képességéhez igazodva, a társadalmi szükségletek, a célszerűség és a gazdaságosság szempontjai figyelembevételével elégíti ki.

Fontos új szabály, hogy az állam üzleti alapon hasznosítható, értékesíthető vagyonába tartozó ingatlant központi költségvetési szervnek is csak az általános piaci feltételek szerint, ellenérték (használati díj, bérleti díj) fejében adhatja az MNV Zrt. használatba.

A 29-31. §-hoz

A törvény az állami részvétellel működő gazdasági társaságokra vonatkozóan tartalmaz sajátos előírásokat.

A törvényi előírások alapján gazdálkodó szervezet alapítására, illetve abban tulajdonosi (tagsági, részvényesi) jogok gyakorlására Tanács döntése alapján az MNV Zrt. jogosult, de a Tanács döntése alapján arra más személynek vagy szervnek is meghatalmazást adhat, illetve szerződés alapján a tulajdonosi jogok gyakorlását is átengedheti.

A törvényben nevesített kivétel a Magyar Fejlesztési Bank Zrt. vonatkozásában áll fenn, melynek esetében a tulajdonosi jogokat a gazdaságpolitikáért felelős miniszter gyakorolja.

Az állami részesedésű társaságnál felügyelő bizottság létrehozása kötelező, azonban - annak érdekében, hogy elmozdulás történjen az egyszemélyi felelősség elvének fokozottabb érvényesülése irányába - legfeljebb 7 főből álló igazgatóságot csak kivételesen és abban az esetben indokolt működtetni, ha az adott állami cég tevékenysége, vagy más nyomós indok miatt arra mindenképpen szükség van.

A rendelkezések értelmében törvényi kötelezettség az állami részesedéssel működő gazdasági társaságoknál és más gazdálkodó szervezeteknél a cégvezetés felelősségének, valamint a közérdek érvényesülését biztosító vagyongazdálkodásnak a biztosítása. Az előírások ennek kívánnak érvényt szerezni a vezetésre, ellenőrzésre, javadalmazásra, vagyonnyilatkozat tételi kötelezettségre vonatkozó szabályrendszerrel.

A 32. §-hoz

A Nemzeti Földalappal való gazdálkodás önálló szabályozása jelenti a garanciát a birtokpolitikai irányelveknek megfelelő vagyonkezelésre, illetve értékesítési elvekre.

A 33-42. §-hoz

Az állami vagyon elidegenítésével kapcsolatban a törvény (keretjogszabály jellegénél fogva) csak a legfontosabb garanciális előírásokat tartalmazza, az értékesítés részletszabályait (a jelenlegi Áht.-szabályozást követve) kormányrendelet fogja tartalmazni. Ez részben előrelépés is, mivel a versenyeztetési szabályzat az ÁPV Rt-nél jelenleg nem jogszabályi szinten jelenik meg.

A törvény kimondja, hogy az értékesítésre - a központi költségvetési szervek feladatellátását szolgáló ingóságokra vonatkozó szűk körű kivételtől eltekintve - az MNV Zrt. jogosult, fő szabály szerint versenyeztetéssel. Ez utóbbi kizárólag azokban az esetekben mellőzhető, amelyeket a törvény taxatíve felsorol.

Itt szerepel azon kivételes esetek összefoglalása is, amikor az állami vagyon tulajdonjoga ingyenesen is átruházható. Ilyen ügyletre - garanciális okból - csak törvényben meghatározott esetben kerülhet sor.

A műemlékek, védett természeti területek elidegenítésénél a külön jogszabályok előírásaira, többségi állami részesedéssel működő társaság értékesítésénél pedig a munkavállalók érdekvédelmét szolgáló, e törvényben meghatározott szabályokra kell tekintettel lenni.

-----STARTING---POINT---VEGE---

A 43. §-hoz

A törvény a kihirdetést követő nyolcadik napon 2007. szeptember 25-én lépett hatályba, ekkor állt fel az MNV Zrt. és a Tanács is. Ugyanakkor 2007. december 31-ig - az átmenet és a feladatátadás zökkenőmentes biztosítása érdekében - a jelenlegi három vagyonkezelő szervezet is működik, a megkezdett ügyeiket továbbviszik és lezárják.

A 44-58. §-hoz

A módosító és hatályon kívül helyező rendelkezések túlnyomórészt technikai jellegűek, a meglévő három vagyonkezelő szervezet megszűnésének és az új részvénytársaság feladatátvételének átvezetését jelentik az érintett törvényeken.

A kétharmados többséget igénylő jogszabályok (médiatörvény, önkormányzati törvény, honvédelmi törvény) szigorúan technikai jellegű - a szervezeti és fogalmi változások átvezetésére szorítkozó - módosítását a törvény külön szakaszban (57. §) szerepelteti.

Az 59. §-hoz

A törvény hatálybalépésétől 2007. december 31-ig - az átmenet és a feladatátadás zökkenőmentes biztosítása érdekében - a jelenlegi három vagyonkezelő szervezet is működik, a megkezdett ügyeiket továbbviszik és lezárják.

A központi költségvetési szerveknek e törvény hatálybalépésekor hatályos vagyonkezelési szerződéseinek e törvénynek megfelelő módosítására a törvény közel egy éves határidőt biztosít.

A 60-62. §-hoz

E rendelkezések az ÁPV Zrt., a KVI és a Nemzeti Földalapkezelő Szervezet 2008. január 1-jei hatállyal való megszűnését, illetve jogaik és kötelezettségeik MNV Zrt.-re történő átszállását írják elő, rendezik tovább a munkavállalókkal kapcsolatban a munkáltatói jogutódlás kérdését.

Ugyancsak itt található rendelkezés az MNV Zrt. 2007. július 1-jei hatállyal történő megalapítására, illetve a feladatátadás és a tevékenység lezárása érdekében a három jelenlegi vagyonkezelő szervezet által elvégzendő feladatokra.

A 63-65. §-hoz

A törvény új rendelkezéseinek végrehajtásához szükséges átmeneti rendelkezések.

A 66. §-hoz

A más személy tulajdonában lévő ingatlanon a Magyar Állam javára fennálló - tipikusan lakástámogatásból, családtámogatásból eredő - jelzálogjog, elidegenítési és terhelési tilalom érvényesítésével, törlésével, az azzal való rendelkezéssel kapcsolatos feladatok jelenleg a Kincstári Vagyoni Igazgatósághoz tartoznak. Nem indokolt ugyanakkor, hogy ezen feladatokat egy részvénytársaság vegye át, ezért azokat a jövőben a Magyar Államkincstár látja el.

A 67-68. §-hoz

Az Országgyűlés az Alkotmányban rögzített elveket, és a társadalomban történő átalakulási folyamatok által megfogalmazott célkitűzéseket szem előtt tartva 1990 óta visszatérően foglalkozott az állami tulajdonú, társadalmi szervezetek -és ezen belül a pártok - által használt ingatlanok jogi helyzetének és hasznosításának fokozatos rendezésével.

E fokozatosság szerint először a társadalmi szervezetek kezelői jogának megszüntetéséről szóló 1990. évi LXX. törvény (a továbbiakban: Tász. tv.) az addigi kezelői jog helyett egy jóval korlátozottabb jogosítványokat jelentő használati jogot biztosított az ilyennel rendelkező szervezetek számára. E törvény módosításai tovább pontosították, és egyéb a területet szabályozó törvények útján megfelelően rendezték a Tász. tv. hatálya alá tartozó ingatlanok hasznosítását. E folyamatban a pártok tekintetében lényeges következő állomás - a pártok irányában megkövetelt egyenlő állami viszonyulás jegyében - a korábbi hiányos, az e területen kialakult egyenlőtlen használati viszonyokat konzerváló, és a jogcímek tekintetében sem kellően egyértelmű helyzet rendezése érdekében 2000 nyarán megalkotott 2000. évi XCIV. törvény és 2000. évi XCV. törvény volt.

Az állami tulajdonban lévő ingatlanok pártok által történő használatáról szóló 2000. évi XCIV. törvény a pártok korábbi használatának - különböző - jogcímének megszüntetése mellett, az állam tulajdonában és pártok használatában álló ingatlanok hasznosításának rendezéséről szóló 2000. évi XCV. törvénnyel együtt újraszabályozta és egységesítette a pártok általi használat feltételeit, amellyel kialakult a pártok ingyenes ingatlanhasználatának rendszere.

Az elmúlt évek során a pártok működését és gazdálkodását érintő jogalkotási folyamatok, valamint a pártok és az állam viszonyát érintő társadalmi elvárások, szakmai viták, illetve a 2000-ben megalkotott törvények végrehajtási tapasztalatai ismét felvetették a terület újraszabályozásának szükségességét. Általános elvárásként fogalmazódott meg, hogy a pártoknak a társadalomban végbement beágyazódása, valamint a rendszerváltás óta eltelt időszakban kialakult, és stabil parlamenti demokrácia ténye a továbbiakban már nem teszi szükségessé, hogy a pártok részére - a meglévő költségvetési támogatási rendszeren túlmenően - az állam a vagyonából további ingyenes juttatást (ingatlanhasználatot) biztosítson.

E módosítással közel azonos tartalommal e meggondolásból 2005 decemberében törvényt fogadott el az Országgyűlés, amelyet azonban a Magyar Köztársaság Elnöke - tekintettel arra, hogy a törvény szabályozásával egyes pontokban nem értett egyet - megfontolás végett visszaküldött az Országgyűlésnek. A köztársasági elnök észrevételeiben jelezte, hogy nem ért egyet azzal, hogy a törvény nem biztosít egyenlő versenyhelyzetet a pártoknak, mivel nem irányoz elő a kedvezményes vételi jog gyakorláshoz hasonló előnyt a későbbiekben országos listát állító és képviselőcsoportot alapító pártok számára. A 68. § e hiányosságot hivatott pótolni azzal, hogy a vételi jog gyakorlásának kedvezményes elemével közel azonos feltételekkel hitel - pontosabban a részletfizetési lehetőséghez tartalmilag közelebb álló a hitelintézetekről és a pénzügyi vállalkozásokról szóló 1996. évi CXII. törvény (Hpt.) szerinti pénzkölcsön - lehetőségét kínálja fel a későbbi parlamenti pártoknak, a jelenlegi szabályokban meghatározottal azonos alapterülő ingatlan vásárlásához. Ezen túlmenően azt a hiányosságot is orvosolja, miszerint a korábbi törvényszöveg nem tette egyértelművé, hogy a tizenöt éves részletfizetés ideje alatt a párt a kedvezményesen megszerzett ingatlant nem idegenítheti el: e kérdésben a 67. § szövege előírja a szerződésben annak rögzítését, hogy a vételár teljes kiegyenlítéséig a Magyar Állam az ingatlan tulajdonjogát fenntartja.

A módosítás többi eleme technikai jellegű.

A 69. §-hoz

A Magyar Tudományos Akadémia az 1994. évi XL. törvénnyel tulajdonba kapta a működéséhez szükséges vagyon egy részét, míg egy másik (korányrendeletben tételesen felsorolt) részéről a törvény úgy rendelkezett, hogy az a Ptk. 175. §-a szerinti rábízott vagyonnak minősül. A törvény a rábízott vagyont - amelynek köre egyébként részben már megváltozott, kicserélődött - az Akadémia működésének, önálló gazdálkodásának elősegítése, illetve az 1994-ben történt vagyonrendezés végleges lezárása érdekében a korábbi juttatáshoz hasonlóan az Akadémia tulajdonába adja.

A 70. §-hoz

Megfelelteti a közeli hozzátartozó fogalmát a Ptk. szabályainak.

A 3. §-ban leírt kivételeket csak a már hatályban lévő törvényi rendelkezésekre szűkíti.

A 71. §-hoz

Felhatalmazó rendelkezéseket tartalmaz.