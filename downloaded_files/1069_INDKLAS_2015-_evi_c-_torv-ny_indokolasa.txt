2015. évi C. törvény indokolása

Magyarország 2016. évi központi költségvetéséről

-----STARTING---POINT---ALTALANOS---

Általános indokolás

A 2016. évi költségvetés az adócsökkentés költségvetése

A 2008-ban kibontakozó gazdasági világválság rámutatott arra, hogy az addig folytatott, a szinte szabályozatlan piacgazdaságot megteremtő, a liberális gazdaságpolitikának korlátlanul teret engedő szocialista kormányzás tévútra vitte Magyarországot. 2010-re hazánk a növekvő államadósság áldozatává és a nemzetközi pénzügyi folyamatok kiszolgáltatottjává vált, miközben a magyar családokat az akkori felelőtlen kormányzat devizacsapdába taszította, majd magára hagyta. 2010-ben a magyar emberek nagy többséggel adtak felhatalmazást Magyarország új polgári kormányának megalakítására.

Öt esztendővel ezelőtt, 2010-ben a magyar gazdaságpolitika első feladata az volt, hogy megmentse az országot a gazdasági összeomlástól és konszolidálja az állam pénzügyeit. 2010 és 2011 a konszolidáció két éve. Ebben az időszakban kezdődött meg a magyar gazdaság és államháztartás stabilizálása, szerkezeti átalakítása. 2012 és 2013 a gazdasági stabilizáció időszaka volt, a költségvetés hiánya 3% alá csökkent, az adósság csökkenő pályára állt az állami vagyon gyarapodása mellett. A konszolidálást és a stabilizációt együttesen szolgálta a munkát terhelő adók fokozatos csökkentése, a kisvállalkozások és a családok adóterheinek mérséklése, és ezek helyett az igazságos közteherviselés jegyében a fogyasztás és a bankok, valamint a multinacionális vállalkozások adóztatása. 2010-ben 10%-ra csökkentettük a kisvállalkozások társasági adóterheit, 2011-ben csökkentettük a személyi jövedelemadót, és bevezettük a családi adókedvezményt. 2012-ben útnak indítottuk a Munkahelyvédelmi Akciótervet és a közfoglalkoztatási programot.

A magyar gazdaság helyzetének stabilizálását követően 2014 és 2015 immár a növekedési fordulat két esztendeje. Alacsony költségvetési hiány és alacsony infláció mellett tartósan növekvő pályára került a magyar gazdaság. Emelkedtek a reálbérek és a reálnyugdíjak, jelentősen csökkent a munkanélküliség.

A 2016-os költségvetés egy új korszak költségvetése. Lezárult a válságkezelés, megvalósult a stabilizáció, és elindult a növekedési fordulat. A 3%-os gazdasági növekedés 400-500 milliárd forint költségvetési többletbevételt jelent, 2,5%-os növekedés esetén ez 330-410 milliárd forint. A gazdaság stabilizálása és az államadósság csökkenése mérsékli a költségvetés kamatkifizetéseit. 2012-ről 2016-ra közel 200 milliárd forinttal csökken a költségvetés kamatkifizetése, ez 2015-ről 2016-ra 60 milliárd forinttal kisebb kamatkiadást jelent.

A növekedési többletből származó költségvetési bevétel és a megtakarított kamatkiadás Magyarország gazdasági felzárkóztatásának forrása. Felelősségünk, hogy a költségvetés többletforrásaira Magyarország jövőjébe tett befektetésként tekintsünk. Magyarország kormánya elkötelezett amellett, hogy Magyarországon mindenki, aki tud és akar, dolgozhasson. Ezért célul tűzzük ki a teljes foglalkoztatás elérését és a magyar családok átlagjövedelmének növelését.

Céljaink eléréséhez és a gazdasági felzárkózás garantálásához szükség van az európai uniós átlagot meghaladó gazdasági növekedésre. A gazdasági növekedés és a munkahelyteremtés érdekében fel kell használnunk a költségvetés többletforrásait és az európai uniós forrásokat.

Magyarország kormánya most egy olyan költségvetési törvényjavaslatot nyújt be az Országgyűlésnek, amellyel 2016-ban mindenki léphet egyet előre. A 2016. évi költségvetés az adócsökkentés költségvetése. A családi kedvezményeknek és a személyi jövedelemadó csökkentésének köszönhetően a magyar családok jövőre 145 milliárd forinttal több pénzből gazdálkodhatnak, mint 2015-ben. A 2011-ben bevezetett új, egykulcsos személyi jövedelemadó a 2011-től 2016 végéig tartó időszakban csaknem 3600 milliárd forint többletjövedelmet hagy a családoknál. A kormány ebből a pénzből - családi kedvezmény formájában - csaknem 1300 milliárd forinttal segíti közvetetten a gyermekek felnevelését, iskoláztatását.

Az adócsökkentés költségvetése már sokkal több, mint pusztán pénzügyi-tervezési dokumentum: a polgári Magyarország megteremtésének legfontosabb tartópillére. Fontos, hogy a pénzügyi stabilitást, a kiszámítható költségvetési gazdálkodás és a gazdasági növekedés hatásait minden magyar ember megtapasztalhassa. 2016-ban a személyi jövedelemadó csökkentése négymillió dolgozó magyar embernek jelent jövedelemnövekedést. A kétgyermekes családok kedvezményeinek növekedése 350 ezer családnál, 1 400 ezer szülő és gyermek életében jelent előrelépést. 2016-ban a költségvetési stabilitás megőrzése mellett tudunk több pénzt hagyni a magyar családoknál.

Bizalommal a jövő felé

TÖBB PÉNZ MARAD A MAGYAR CSALÁDOKNÁL

Jövőre tovább csökken a személyi jövedelemadó mértéke és növekszik a családi adókedvezmény összege. Ennek köszönhetően 145 milliárd forint marad a magyar családoknál. Az átlagkeresettel rendelkező kétgyermekes családoknak jövőre 116 ezer forinttal több jövedelmük lesz. 2016-tól kezdve 4 év alatt fokozatosan a kétszeresére, a gyermekenkénti 10 ezer forintról 20 ezer forintra emeljük a két gyermeket nevelő szülők kedvezményét. Megmarad és egyre több családot érint a házasságkötés adókedvezménnyel való ösztönözése is. A gyed-extrát 2016-ban is folytatjuk, mert bebizonyította, hogy ösztönzi a gyermekvállalást és a kisgyermekes édesanyák foglalkoztatását. 2016-ban már a teljes esztendőben igénybe vehető lesz az új otthonteremtési program. Az élelmiszerek közül elsőként a sertéshús áfája csökken, hogy ezzel is több pénz maradjon a családoknál.

A GYERMEK AZ ELSŐ

A kormány célja, hogy ne legyen éhező gyermek Magyarországon. Ezért folytatódik az ingyenes gyermekétkeztetési program. A központi költségvetés ezt is figyelembe véve egyre növekvő összeggel járul hozzá a gyermekétkeztetéshez, így jövőre ezen ellátások támogatása meghaladja a 70 milliárd forintot. Nagyon fontosnak tartjuk a gyermekek napközbeni ellátását, kiemelten a hátrányos helyzetű családok esetében. A korai fejlesztés érdekében elindított program 3 éves kortól kötelezővé teszi az óvodát. A program azt a célt is szolgálja, hogy ne maradjon egy gyermek sem ellátás nélkül hazánkban. A korábban elindított, felmenő rendszerű ingyenes tankönyvellátás bevezetése folytatódik. 2016-ban még többen juthatnak majd ingyenesen tankönyvhöz. Minderre másfél milliárd forintot fordítunk. 2016-ban még többen juthatnak majd ingyenesen tankönyvhöz, amely szám a felmenő rendszerben jövőre belépő 4. évfolyamos tanulókból, a korábbi évfolyamokon megjelenő új tankönyvekből, valamint a tartós tankönyvek pótlásából adódik.

ÉRTÉKÁLLÓ NYUGDÍJAK

2016-ban is megőrizzük az időskori ellátások értékét, a nyugdíjak és a nyugdíjszerű ellátások az infláció mértékével fognak növekedni. Az idősek terheit mérsékli a rezsicsökkentés is, amelynek eredményeit a kormány a nemzeti közmű-szolgáltatási rendszerrel őrzi meg. Számos más, az idősek érdekében tett intézkedés mellett folytatjuk a „Nők 40”-programot, amely lehetővé teszi, hogy a 40 év munkaviszonnyal rendelkező nők nyugdíjba vonulhassanak.

SEGÉLY HELYETT MUNKA

A kormány azt szeretné elérni, hogy Magyarországon mindenkinek legyen munkája, és ne szoruljon jövedelempótló támogatásokra. Ennek megfelelően 2016-ban még több ember számára lesz elérhető a közfoglalkoztatás. Jövőre 240 ezer embernek lesz lehetősége arra, hogy részt vegyen a közfoglalkoztatási programban (az idei 270 milliárd helyett 340 milliárd forintot fordítunk 2016-ban a közmunkaprogramra). A cél az, hogy a foglalkoztatást helyettesítő támogatásban részesülők fokozatosan munkába álljanak. Emellett folytatódnak a foglalkoztatást ösztönző kormányzati programok, így a Munkahelyvédelmi Akció is. 2016-ban 138 milliárdot hagy a kormány a munkaerő-piaci szempontból hátrányos helyzetben lévőket alkalmazó vállalkozásoknál. Jövőre már egész évben érvényesíthetik a kedvezményt a mezőgazdasági szektor munkáltatói. A több mint két éve indított Munkahelyvédelmi Akció nagyban hozzájárult ahhoz, hogy Magyarország a foglalkoztatás terén is jobban teljesítsen. Az adatok alapján a munkanélküliség csökkenésében Magyarország az Unió élmezőnyéhez tartozik. Továbbra is érvényesíthető a kisgyermekes szülők részmunkaidős foglalkoztatása után járó adókedvezmény is. A foglalkoztatás bővülése azt eredményezi, hogy az államnak kevesebbet kell majd költenie segélyekre és jövedelempótló támogatásokra. A kormány célja, hogy az uniós fejlesztési és beruházási támogatások legalább 60%-át gazdaságfejlesztésre és munkahelyteremtésre fordítsa.

ÉLETPÁLYAPROGRAMOK

2016 júliusától elindul a kormánytisztviselői életpályaprogram. Emellett folyatódik a fegyveres és rendvédelmi dolgozók életpályaprogramja is. Mindezek mellett 2016-ban is folytatjuk a pedagógus-életpályaprogramot és a szakképzési rendszer idén elkezdett bővítését.

2015-ben havi 130 ezer forinttal nőtt a háziorvosok támogatása, amely folyamat terveink szerint 2016-ban is folytatódik. Az egészségügyi dolgozók 2012-2013-ban végrehajtott béremelése, a szociális és gyermekvédelmi dolgozók tavalyi bérfejlesztése mellett idén ősszel átlagosan újabb havi 4-10 ezer forinttal tovább nő a pedagógusok bére. A pedagógus-életpályaprogram jövőre is folytatódik. Idén júliusban életbe lép a katonák és a rendvédelmi dolgozók életpályaprogramja, fizetésük átlagosan 30, majd 2019-ig évente 5-5%-kal nő. A rendvédelmi és honvédelmi ágazat polgári tisztviselőinek, közalkalmazottainak illetményfejlesztésére is sor kerül. Ezen túl lehetővé válik a kormánytisztviselők életpályájának 2016. júliusi elindítása.

JÓ ÁLLAM

Az ország gazdasági versenyképességének további javításához elengedhetetlen a bürokrácia csökkentése nem csak a vállalkozások, de az állampolgárok számára is. 2016-tól 2018-ig állami rezsicsökkentést hajtunk végre, azaz több illeték és bírság csökken vagy kivezetésre kerül, és számos szükségtelen szabályozás megszűnik. 2016-ban ezzel az intézkedéssel 10 milliárd forint maradhat az embereknél. Célunk, hogy a Nemzeti Adó- és Vámhivatal szolgáltatóbarát módon segítse az adózókat. Az adóhatóság feladata lesz javítani az adózói morált, úgy, hogy a jó adózókat pozitív megkülönböztetésben részesíti a rossz adózókkal szemben. Több mint 4 millió emberen segítünk azzal, hogy a jövő évi szja-bevallásukat 2017-ben már az adóhatóság készíti el.

Magyarország még jobban teljesít

STABIL PÉNZÜGYEK, TARTÓS GAZDASÁGI NÖVEKEDÉS

A kormány továbbra is elkötelezett a pénzügyi stabilitás megőrzése és a gazdasági növekedés ösztönzése mellett. A 2016-os költségvetés 2,5%-os gazdasági növekedéssel és 2,0%-os költségvetési hiánnyal számol. Változatlan cél az államadósság további csökkentése, az államadósság-mutató a tervek szerint 73,3%-os GDP-arányos szintre csökken.

VERSENYKÉPESSÉG

A tavalyi év kiváló teljesítményét követően idén és jövőre is folytatódhat a magyar gazdaság növekedése. 2016-ban 2,5%-kal bővülhet a bruttó hazai össztermék. A hazai autóipari kapacitások kiépítése és a kapcsolódó beszállítói hálózat növekedése miatt az ipari termelés és az export további bővülésével számolunk. A magyar kivitelt az elkövetkező években is támogatjuk a kkv-szektor finanszírozási programjaival. Ezek a programok hozzájárulnak ahhoz, hogy a magyar kis- és középvállalkozások egyre nagyobb arányban tudjanak a külföldi piacokon megjelenni. A tavalyi év rekordszintű teljesítménye után idén a beruházások további bővülése várható. Ehhez - az EU-s források fokozott lehívása mellett - a kkv-szektort támogató hitelprogramok és a kedvező hozamkörnyezet is hozzájárulnak. A vállalkozások a kormánynak az Európai Újjáépítési és Fejlesztési Bankkal (EBRD) kötött megállapodása értelmében 2016-tól sokkal több forráshoz juthatnak, hogy növelhessék versenyképességüket. Célunk, hogy a banki hitelezés még inkább növekedjen.

TÖBB UNIÓS FORRÁS

A korábbi sikeres tárgyalásoknak köszönhetően a 2014-2020 közötti tervezési időszakban összesen 12 ezer milliárd forint uniós forrás érkezik majd Magyarországra. A kormány célja, hogy a fejlesztési, beruházási támogatások legalább 60%-át gazdaságfejlesztésre és munkahelyteremtésre fordítsa. Ez az elkötelezettség már a 2016-ös költségvetésben is jól tükröződik. A cél az, hogy Magyarország az összes rendelkezésre álló uniós forrást lehívja. A kormány kiemelten kezeli az uniós támogatások felhasználását, az uniós forrásból megvalósuló programokra, beruházásokra több mint 1400 milliárd forintot költ a költségvetés, amely a GDP 4,0%-a. Ennek részeként több száz milliárd forint jut szociális, egészségügyi és oktatási fejlesztésekre.

Ahogy idén, 2016-ban is a pályázók a korábbinál már jóval átláthatóbb, egyszerűbb és ésszerűbb pályázati eljárásokkal számolhatnak. A magyar kormány tartalmilag és formailag is átalakította a 2014-2020-as uniós források felhasználásának rendszerét. Az átalakítás egyik legfontosabb célja, hogy a források felhasználása koncentráltabbá váljon és egyúttal világos fókuszokat fogalmazzon meg a vállalkozások számára. Az uniós források és az ehhez kapcsolódó nemzeti önrész továbbra is jelentős mértékben járulnak hozzá az egészségügy-, az oktatás-, a foglalkoztatáspolitika átalakítása sikeréhez. Ezek a források a közlekedés, a környezetvédelem és a gazdaságfejlesztés területén, valamint a terület- és vidékfejlesztési célok megvalósításában is kiemelkedő szerepet kapnak.

A kormányzat gazdaságpolitikájának fő vonásai, az államháztartás alakulása a 2016. évben

I. A kormányzat gazdaságpolitikája

A kormányváltás óta a gazdaságpolitika célja a foglalkoztatás bővítése, az államadósság csökkentése, a költségvetési hiány 3% alatt tartása, a versenyképesség javítása és a kiegyensúlyozott gazdasági növekedés biztosítása. Ennek érdekében a Kormány 2010 óta jelentős strukturális átalakításokat hajtott végre, többek között a munkaerőpiac, a nyugdíjrendszer, az adórendszer, az oktatás és a közigazgatás területén.

Az eredmények azt mutatják, hogy a költségvetési és pénzügyi egyensúly helyreállítására, az államadósság csökkentésére, valamint a munkaerőpiac keresleti és kínálati alkalmazkodására, a gazdasági növekedés újraindítására irányuló törekvések már meghozták az elvárt pozitív fordulatot. Az elért eredmények jelentőségét bizonyítja, hogy 2010 első negyedévéhez képest 440 ezer fővel bővült a foglalkoztatottak száma, a gazdasági növekedés szerkezete kiegyensúlyozott, és Magyarország 2013 júniusában kikerült a 2004 óta fennálló túlzottdeficit-eljárás alól.

A Kormány fenntartható költségvetési pályát biztosító gazdaságpolitikáját a pénzügyi piacok is elismerik. Ennek kézzelfogható jele, hogy az államadósság finanszírozási költsége számottevően csökkent, és az állampapírhozamok is rekord alacsony szintre süllyedtek az elmúlt időszakban.

Egy sikeres gazdasághoz nemcsak az állam adósságának leépítésére van szükség, hanem a magánszektor adósságát is egészséges szintre kell csökkenteni. Elmondható, hogy a lakossági megtakarítások emelkednek, a fizetési mérleg egyenlege pedig tartósan pozitív tartományba került, azaz több árut és szolgáltatást exportálunk, mint amennyit behozunk az országba. Mindez erősíti az itthon működő vállalkozásokat, a gazdaság teljesítményét.

A fegyelmezett fiskális politika, a külső egyensúly jelentős javulása, az állam és a háztartások eladósodottságának mérséklődése mind hozzájárult ahhoz, hogy a magyar gazdaság immár fenntartható növekedési pályára állt.

A legfrissebb makrogazdasági adatok arról tanúskodnak, hogy a magyar gazdaság 2013-ban beindult növekedése tovább erősödött és tartóssá vált, így kialakult egy egészségesebb, kiegyensúlyozottabb növekedési szerkezet. Ezt mutatja, hogy 2014-ben 3,6%-kal nőtt a GDP.

A növekedést nagymértékben támogatja, hogy a kormányzati intézkedések következtében a lakosság rendelkezésre álló jövedelme emelkedést mutat, élénkítve ezzel a fogyasztást. A lakosság keresletnövekedését segíti a rezsicsökkentés, a devizahitelesek terheinek csökkentése, a reálbérek és a reáljövedelmek emelkedése az alacsony inflációs környezetnek köszönhetően, továbbá a foglalkoztatás növekedése. E kedvező hatások előretekintve tovább erősödhetnek, támogatva ezzel a háztartások fogyasztásának bővülését.

A fogyasztási kereslet fellendülése mellett a beruházások alakulása is növekedést mutat, amit az építőipar felfutása, az uniós források, az alacsony hozamkörnyezet, a Növekedési Hitelprogram és a vállalati szektor erőteljes aktivitása egyaránt támogatott.

A magyar exportteljesítmény szintén kiváló volt 2014-ben. Ebben jelentős szerepet játszik a járműgyártás, valamint a kapcsolódó beszállítói hálózat folyamatosan bővülő kibocsátása és a kapacitásbővítések. A kedvező külkereskedelmi folyamatok idén is fennmaradnak, így az év egészében a nettó export pozitívan járulhat hozzá a gazdasági növekedéshez.

A Munkahelyvédelmi Akció és a közfoglalkoztatási programok kiterjesztésének eredményeképpen pozitív tendencia figyelhető meg a munkaerőpiacon is: a foglalkoztatottak és az aktívak száma jelentősen meghaladja a válság előtti szintet. Ezzel párhuzamosan a munkanélküliségi ráta is folyamatosan csökken. A kedvező folyamathoz hozzájárult mindezeken felül a munkavállalást ösztönző eszközrendszer átalakítása is.

A tavalyi év kiváló teljesítményét követően idén és jövőre is folytatódhat a magyar gazdaság impozáns növekedése. 2015-ben 3,1%-kal, míg 2016-ban 2,5%-kal bővülhet a bruttó hazai össztermék.

A kedvező külkereskedelmi folyamatok várhatóan fennmaradnak. Bár az orosz-ukrán konfliktus és Görögország finanszírozási problémája továbbra is kockázatot hordoz, Európa gazdasági kilátásai összességében javultak az elmúlt időszakban. Az euroövezet növekedését az alacsony olajár, az Európai Központi Bank eszközvásárlási programja és a gyengébb euró is támogatják.

A hazai autóipari kapacitások kiépítése és a kapcsolódó beszállítói hálózat növekedése az ipari termelés és az export további bővülését vetíti előre. A magyar kivitelt az elkövetkező években is támogatják a kkv-szektor finanszírozási programjai, melyek hozzájárulnak ahhoz, hogy a magyar kis- és középvállalkozások egyre nagyobb arányban tudjanak a külföldi piacokon megjelenni.

A háztartások fogyasztásának bővülését ösztönzi az alacsony olajár, a visszafogott inflációs környezet, a kedvező munkaerő-piaci trendek, valamint a devizamentő intézkedések. 2016-tól a személyi jövedelemadó kulcsának 16%-ról 15%-ra csökkentése és a közszférában folytatódó életpályamodellek kiterjesztése is pozitív hatást gyakorolhat a lakossági fogyasztásra.

A tavalyi év rekordszintű teljesítménye után idén a beruházások további bővülése várható, amihez az EU-s források fokozott lehívása mellett a kkv-szektort támogató hitelprogramok és a kedvező hozamkörnyezet is hozzájárulnak. 2016-ban a növekedés enyhe lassulása mögött az EU-transzferek természetes ciklikussága húzódik meg. Ennek hátterében az áll, hogy míg 2015-ben az előző, 2007-2013-as, illetve az új, 2014-től induló programozási időszak forrásai egyaránt felhasználhatók, addig jövőre már csak a 2014-2020-as ciklus támogatásai hívhatók le.

A kiegyensúlyozott gazdasági növekedés alacsony fogyasztói áremelkedéssel párosul: 2014-ben az év egészét rekord alacsony árdinamika jellemezte, főként az Európa-szerte tapasztalt alacsony inflációs környezet, a kedvező mezőgazdasági termésből adódó élelmiszerár-csökkenés és a kormányzati árszabályozás eredményeként, illetve 2014 végén a kőolaj világpiaci árának zuhanásával összefüggésben bekövetkezett csökkenés is megjelent az üzemanyagárakban. A várakozások szerint az olajár hosszabb ideig elmaradhat a korábbi években tapasztalt magas szinttől, ami meghatározó mértékben mérsékli a hazai fogyasztói árak alakulását idén is. 2016-ban a külső dezinflációs hatások mérséklődésével és a belföldi kereslet élénkülésével már magasabban alakulhat az árnövekedés üteme. Ugyanakkor a sertés tőkehús általános forgalmi adójának 5%-ra csökkentése, valamint az illetékek mérséklése várhatóan visszafogja az árdinamikát.

II. Az államháztartás céljai és keretei

1. Költségvetés-politikai keretek

A Kormány 2010 óta kiemelt célként kezeli az ország költségvetésének fenntartható mederben tartását, illetve az uniós tagsággal járó költségvetési szabályoknak való megfelelés biztosítását. Az elmúlt évek során sikerült fenntartható, 3%-os hiányszint alatt stabilizálni a költségvetést, illetve visszafordítani az államadósság GDP-hez viszonyított arányának a korábban tartósan emelkedő trendjét. E stabilizálás a gazdaság fejlesztésén és a gazdaság növekedésének támogatásán alapult. A Kormány a jövőben is elkötelezett amellett, hogy a költségvetési hiány, valamint az államadósság csökkenő pályája biztosított legyen.

A 2016. évet érintő költségvetési politika továbbra is prioritásának tekinti a gazdasági növekedés támogatását, illetve megőrzését, ahogyan azt az elmúlt években is tette.

A Kormány a 2016. évre vonatkozóan a GDP-hez viszonyítva 2,0%-ban határozta meg az európai uniós módszertan szerinti hiánycélt.

A 2016. évi költségvetési törvény célja, hogy segítse a gazdaság további élénkülését, és az Alaptörvénnyel összhangban a költségvetési hiány nagysága képes legyen biztosítani, hogy az államadósság GDP-hez viszonyított aránya mérséklődjön,

- az államháztartási törvénynek megfelelően a gazdasági ciklus hatásától és az egyszeri tételektől megtisztított strukturális hiány összhangban legyen a kitűzött 1,7%-os középtávú költségvetési hiánycéllal.

A 2016. évi költségvetési törvényben a költségvetési egyensúlyt veszélyeztető kockázatok kivédésére a 2015. évhez képest megnövelt összegű Országvédelmi Alap szolgál, a Rendkívüli kormányzati intézkedések tartaléka fedezetet nyújt az év közben jelentkező kiadásokra. A tartalékok rendszerét erősíti a költségvetési fejezetenként megképzett stabilitási tartalék, amelynek felhasználása a Kormány döntése alapján lehetséges az utolsó negyedévben.

Az egyes beruházások alakulásának kontrollálására 2016-ban is működni fog a Beruházási Alap rendszere, amelynek keretében a beruházási kötelezettségvállalások az államháztartási folyamatok alakulására figyelemmel, az államháztartásért felelős miniszter jóváhagyásához kötöttek.

Az elkövetkező éveket illetően fontos feladat azoknak a már korábban elkezdett intézkedéseknek a folytatása, amelyek az uniós támogatások átszervezését célozzák, a gazdaságfejlesztést támogató beruházások előtérbe helyezésével.

Az uniós támogatások hatékonyabb felhasználása mellett ugyanakkor fontos kiemelni azokat a területeket, amelyek fejlesztési célirányok lehetnek. Ezek közé tartozik többek között a járműipar, az elektronikai ipar, a logisztika területe, az egészségipar, a turizmus és az élelmiszeripari szektor. Ezen területeken az ország olyan növekedési potenciállal rendelkezik, amely jobb kihasználás mellett képes arra, hogy a foglalkoztatást is jelentős mértékben növelje.

Mindezek figyelembevételével a 2016. évi költségvetés főbb célkitűzései a következők:

- a lakossági adóterhek csökkentése elsősorban a személyi jövedelemadó esetében,

- a családok adóterheinek további csökkentése a családi adókedvezmény mértékének növelésén keresztül,

- a sertés tőkehús áfakulcsának csökkentése a lakosság adóterheinek további mérséklése érdekében,

- az adminisztratív terhek csökkentése (illetékek, díjak) az Államreform 2 keretében,

- az ingyenes gyermekétkeztetés további folytatása,

- a közmunka dinamikus felfutásának folytatása a „segély helyett munkát” elv érvényesítésének megfelelően,

- a kormánytisztviselői életpályaprogram elindítása (az év második felétől), továbbá a pedagóguséletpálya-modell folytatása, illetve a rendvédelmi és honvédelmi életpálya felfutása,

- az európai uniós programoknál maximális forrásfelhasználás,

- a családok otthonteremtési kedvezményének felfutása,

- a nyugdíjkiadások és egyes jövedelempótló ellátások reálértékének megőrzése,

- a gazdasági növekedés serkentése az exporttevékenységeket végző kis- és középvállalkozások hitelfelvételi lehetőségeinek bővítésén keresztül,

- a pénzügyi szervezetek különadójának csökkentése a hitelezés bővítésének elősegítése miatt.

Összegezve a fentieket, a jövő évi költségvetés biztosítja a Kormány azon vállalásait, amelyek hozzájárulnak a stabilitás megőrzéséhez, ugyanakkor támogatják a gazdasági növekedést, egyben fokozatosan érezhető pozitív változásokat eredményeznek az emberek és a vállalkozások mindennapi életében.

Az áprilisban készült makrogazdasági tervszámok a legfrissebb konjunkturális információkat tartalmazzák azzal, hogy a figyelembe vett költségvetési hiány 2016-ban a GDP 2,0%-a lehet.

2. A Kormány által prioritásként kezelt főbb területek és fontosabb változások

A fentiekkel összhangban a 2016. évi főbb célterületek és a legfontosabb változások az alábbiak:

a. Családok helyzetének javítása

Jövőre is fennmarad a munka és a gyermeknevelés megbecsülésére épülő családi adórendszer. A munkabérre 2016-ban Európa egyik legalacsonyabb személyi jövedelemadó kulcsa (15%) vonatkozik majd, a gyermeknevelést pedig továbbra is családi adókedvezménnyel segíti a Kormány.

2016-tól kezdődően négy év alatt fokozatosan kétszeresére (a jelenlegi havi 10 ezer forintról 2019-re 20 ezer forintra) nő a két gyermeket nevelő családok által érvényesíthető családi adókedvezmény mértéke.

2016-ban is megmarad a házasságkötés adókedvezménnyel történő ösztönözése, valamint folytatódik a gyermekvállalásra és a kisgyermekes édesanyák foglalkoztatására pozitív hatást gyakorló gyed-extra is.

A jövő évben is elegendő forrás áll rendelkezésre a családok otthonteremtési kedvezményének bővítésére, mely igénybe vehető új vagy használt lakás megvásárlására, lakásépítésre, továbbá meglévő lakóépület bővítésére. A támogatásra már az egy gyermeket nevelő vagy vállaló családok is jogosulttá válnak.

2016-ban a nyugdíjak és egyes jövedelempótló ellátások az infláció mértékével növekednek.

Az idősek és a családok terheit mérsékli a rezsicsökkentés is, amelynek eredményeit a Kormány a nemzeti közmű-szolgáltatási rendszer létrehozásával kívánja megőrizni.

b. Munkahelyteremtés, rászorulók támogatása

A Kormány kiemelt foglalkoztatáspolitikai prioritása a „segély helyett munkát” elv érvényre juttatása. Hosszú távú célja pedig az üzleti világgal szorosan együttműködve a teljes foglalkoztatottság megvalósítása. Ennek megfelelően a bevezetett, kapcsolódó szociális támogatási rendszer igazságosabb és átláthatóbb, emellett elejét veszi a korábban gyakran tapasztalt, segélyekkel való visszaéléseknek. Az állam által biztosított támogatási formákon túl az emberek szociális támogatással való ellátása az önkormányzatok feladata, mivel a helyi közösségek rendelkeznek leginkább azzal a tudással, amely alapján dönthetnek a jogosultság tekintetében. Az önkormányzatok szabadabban dönthetnek a támogatások nagyságáról és formájáról. Az új támogatási rendszerben senki sem maradhat ellátás nélkül, ugyanis a megfelelő forrással nem rendelkező önkormányzatok központi költségvetési forráshoz jutnak. Az állam és az önkormányzat segélyezéssel kapcsolatos feladatai élesen elválasztásra kerültek. Az állami felelősségi körbe tartozó ellátások járási kormányhivatali hatáskörben, az önkormányzati ellátások képviselő-testületi hatáskörben találhatóak. 2016-ban is jelentős célkitűzés tehát a segélyezettek újbóli integrálása a munka világába.

Mindezekkel összefüggésben a költségvetés azzal számol, hogy az elkövetkező évek során a jelenleg foglalkoztatást helyettesítő támogatásban részesülő ellátottak fokozatosan átkerülnek majd a munkaerőpiacra, elsőként várhatóan döntő részben a közfoglalkoztatásba, majd pedig az elsődleges munkaerőpiacra. A fentieknek megfelelően folytatódik a Start-munkaprogramban részt vevő személyek számának dinamikus bővülése. Várhatóan nemcsak egyre többen dolgoznak, hanem egyre többet is ér a munka. A tartósan alacsony inflációnak köszönhetően a fizetések megőrzik értéküket.

Tovább folytatódnak a foglalkoztatást ösztönző programok, pl. a Munkahelyvédelmi Akció. Ennek keretében újabb célkitűzés a mezőgazdasági ágazatban dolgozók foglalkoztatásának növelése. A bevezetésre kerülő kedvezmény most már lehetővé teszi azt is, hogy a 25 és 55 év közötti mezőgazdasági munkakörben foglalkoztatott munkavállalók után is érvényesíthessenek járulékkedvezményt a munkáltatók.

A Kormány az ingyenes tankönyvellátás felmenő rendszerű kiterjesztésével is támogatja a rászoruló családokat. 2014. január 1-jével új alapokra helyeződött az iskolai tankönyvellátás, amelynek célja az volt, hogy annak egységesítésével az iskolákban kizárólag oktatási-szakmai szempontok alapján történjen a tankönyvek kiválasztása és megrendelése, a tankönyvbeszerzés átláthatósága növekedjen, csökkenjen a szülők, valamint a költségvetés számára a tankönyvellátással járó kiadás. Az állami tulajdonú tankönyvkiadás mellett az általános iskolákban felmenő rendszerben, a 2013/2014. tanévtől bevezették az ingyenes tankönyvellátást. A nemzeti köznevelésről szóló törvény alapján 2016-ra kiteljesedik az ingyenes tankönyvellátás a teljes alsó tagozatra, ehhez a költségvetés biztosítja a most belépő 4. évfolyamosok tankönyvcsomagjainak kiadási többletét, továbbra is megtartva a felsőbb évfolyamoknál a rászorultságalapú ingyenesség forrásfedezetét. Mindezek mellett a hit- és erkölcstanoktatást szervező egyházi jogi személyeket a tanulólétszámhoz igazított ingyenes tankönyvellátás fogja megilletni, amely a 2016/2017. tanévre immár az összes alapfokú oktatási évfolyamon oktatott tanuló után jár.

A Kormány a családok támogatását, azon belül is a gyermekétkeztetési feladatok finanszírozását az utóbbi évek során mindvégig kiemelt területként kezelte. Mérföldkőnek tekinthető, hogy 2015. szeptember 1-jétől bővül a kisgyermekeket ellátó intézményrendszerben a térítésmentes étkeztetés lehetősége, amely tovább csökkenti a családok gyermekneveléssel összefüggő terheit, valamint hozzájárul a jövő generációjának egészséges fejlődéséhez. E kiemelt célkitűzés megvalósításához a 2016. évben a költségvetés az önkormányzatok gyermekétkeztetési feladatainak ellátására 9,4 milliárd forint többletforrást biztosít, a nem állami fenntartói kört érintően pedig 2,0 milliárd forint összeg került betervezésre.

Családokat segítő intézkedést a forgalmi adók tekintetében is elfogadott a Kormány, 2016. január 1-jével a sertés tőkehús áfakulcsa a korábbi 27%-ról 5%-ra csökken.

c. Életpályaprogramok, bérrendezések

2016-ban folytatódnak a közszolgálati dolgozók megbecsülése érdekében tett intézkedések. Ennek kapcsán a fegyveres és rendvédelmi életpályamodell keretében idén júliustól a katonák és rendvédelmi dolgozók fizetése átlagosan 30%-kal, majd 2019-ig évente 5-5%-kal nő. Az ágazatba tartozó közalkalmazottak bére átlagosan 10%-kal növekszik.

Emellett a jövő évben a korábbi döntésnek megfelelően tovább emelkedik a pedagógusok bére is.

A költségvetés fedezetet nyújt arra, hogy az egészségügyi ágazatban végrehajtott 2012-2013. évi béremelés összege is a mozgóbér (pl. ügyeleti díj, készenléti díj, műszakpótlék) alapját képezze, továbbá a fiatal szakorvosok jövedelmi helyzetének javítására is lehetőség nyílik.

A 2016. év második felétől elindul a kormánytisztviselői életpályaprogram is.

d. Uniós programok

A 2014-2020-as fejlesztési ciklusban a magyar vállalkozások pályázati lehetőségei megsokszorozódnak. Összesen több mint 34 milliárd eurónyi támogatás érkezik hazánkba. Ez a szükséges hazai társfinanszírozással együtt mintegy 12 ezer milliárd forintos fejlesztést jelent a következő években. A Kormány kiemelten kezeli az uniós támogatások felhasználását, az uniós forrásból megvalósuló programokra, beruházásokra a ciklus alatt több mint 1400 milliárd forintot költ a költségvetés, amely a GDP 4,0%-a.

A Kormány felkészült arra, hogy a hazánkba érkező fejlesztési forrásokat célzottan és egyszerűbben használja fel, és arról is határozott, hogy a források 60%-át a foglalkoztatás és versenyképesség növelésére épülő gazdaságfejlesztésre fogja fordítani. Fontos változás az is, hogy a pályázók a korábbinál már jóval átláthatóbb, egyszerűbb és ésszerűbb pályázati eljárásokkal számolhatnak. Az átalakítás egyik legfontosabb célja, hogy a források felhasználása koncentráltabbá váljon és egyúttal világos irányokat fogalmazzon meg a vállalkozások számára. Az uniós források és az ehhez kapcsolódó nemzeti hozzájárulás összegei továbbra is jelentős mértékben járulnak hozzá az egészségügy-, az oktatás-, a foglalkoztatáspolitika átalakításának sikeréhez, de a közlekedés, a környezetvédelem és a gazdaságfejlesztés területén, valamint a terület- és vidékfejlesztési célok megvalósításában is kiemelkedő szerepet kapnak.

3. Adó- és járulékpolitikai célkitűzések

Az elmúlt évek adóintézkedéseinek köszönhetően a családokat, a munkavállalást, valamint a leghátrányosabb munkaerő-piaci helyzetben lévőket támogató adórendszer került kialakításra. Az élőmunka terheinek csökkentése mellett mérséklődtek a vállalkozások adóterhei, valamint javult az adóbeszedés hatékonysága. A gazdasági növekedés beindulása és a feketegazdaság elleni sikeres küzdelem a költségvetés számára lehetővé tette, hogy 2016-tól érdemben folytatódjon a korábban már megkezdett adócsökkentési program.

A 2016. évtől tervezett adóváltozások elsősorban a munka terheinek csökkentését, a családok támogatását, a gazdaság fehérítését, valamint a további gazdasági növekedés elősegítését célozzák. Az adópolitikában megfogalmazott célok az adóeljárásban is új intézkedéseket igényelnek, melyek már 2016-tól javíthatják az adómorált, és új alapokra helyezik az adózók és az adóhatóság kapcsolatrendszerét.

Bevételi szempontból a legjelentősebb adóintézkedések a következők:

A személyi jövedelemadó esetében 2016-ban 16%-ról 15%-ra csökken az adó kulcsa, továbbá a kétgyermekes családok kedvezményének mértéke 2016-tól 2019-ig fokozatosan a jelenlegi mérték duplájára növekszik.

Az általános forgalmi adó esetében az adócsalások elleni küzdelem folytatásaként az online pénztárgépek kötelező használata kiterjesztésre kerül a szolgáltató szektorok jelentős részére. 2016. január 1-jével a sertés tőkehúsok áfakulcsa 5%-ra csökken.

A pénzügyi szervezetek különadója az Európai Újjáépítési és Fejlesztési Bankkal kötött megállapodás alapján, a hitelezési aktivitás növelése érdekében 2016-tól jelentős mértékben csökken, illetve az adóalap a 2014. évi korrigált mérlegfőösszegre módosul.

A dohányipari vállalkozások egészségügyi hozzájárulása 2016-ban is fennmarad, így anyagi forrást biztosít a magyarországi egészségügyi ellátás finanszírozásához.

III. Magyarország és az Európai Unió költségvetési kapcsolatai

1. Több uniós forrás

Magyarország az új, 2014-2020-as uniós költségvetési ciklus egyik legnagyobb nyertese. Összesen 12 ezer milliárd forint uniós forrás érkezik majd Magyarországra. Az egy főre jutó támogatás soha nem volt akkora Magyarországon, mint az új időszakban, amivel a második helyet értük el Európában az egy főre jutó uniós pénzek tekintetében. A rendelkezésre álló összes forrás lehívása mellett ebben a periódusban az elsődleges cél az, hogy versenyképes gazdasági szerkezet jöjjön létre. Ennek érdekében a Kormány tartalmilag és formailag is átalakította a 2014-2020-as uniós források felhasználásának hazai rendszerét, amelynek célja, hogy a fejlesztési, beruházási támogatások legalább 60%-át gazdaságfejlesztésre és munkahelyteremtésre fordítsa.

Összhangban Magyarország 2020-ra tett európai uniós és hazai vállalásaival, kutatás-fejlesztésre és innovációra a mostani fejlesztési ciklusban több mint kétszer annyi forrás jut, mint a 2007-2013-as időszakban: közel 750 milliárd forintos fejlesztés valósulhat meg a szektorban. A fenntartható növekedésben játszott szerepére tekintettel a zöldgazdaság fejlesztésére, az energiahatékonyság növelésére és a megújuló energiaforrások alkalmazására nem csupán az előző időszakhoz képest, hanem az Európai Unió által elvárt szinthez képest is nagyobb forrásallokációval számolhat hazánk.

A foglalkoztathatóság és szakképzés ösztönzése szintén jelentős szerepet játszik az EU2020 Stratégia keretében tett vállalások teljesítésében, ennek megfelelően túlteljesül a foglalkoztatási és szociális jellegű kiadások EU által elvárt szintje.

Szintén a foglalkoztatásban játszott szerepére tekintettel sikerült elfogadtatni az Európai Bizottsággal a turizmus támogathatóságát, így Magyarország kulturális öröksége, természeti értékeinek fenntartható hasznosítása is a fejlesztési területek között lehet.

Az előkészített infrastrukturális - közúti, vasúti, városi közlekedési, közmű-infrastruktúra és az árvízvédelmi - projektek 2016-ban továbbra is kiemelkedő mértékű, több száz milliárd forintos támogatások révén valósulhatnak meg, és jelentős források jutnak az oktatási, egészségügyi és szociális ágazatbeli fejlesztésekre, valamint - a XXI. század kihívásainak megfelelően - az ügyfélközpontú közigazgatás és a hatékony, elektronizált közszolgáltatások fejlesztésére is.

A korábbi időszakkal ellentétben a megyék és megyei jogú városok előre meghatározott fejlesztési forráskerettel rendelkeznek, amire programot dolgoznak ki, melyek révén a 2016. évben már jelentős, száz milliárd forintos nagyságrendű új fejlesztés valósulhat meg.

A korábbiakhoz képest lényegesen jelentősebb szerepet kapnak a visszatérítendő források (hitelek, garanciák, kockázati tőke), így az egységnyi költségvetési támogatásból összességében több és nagyobb volumenű fejlesztés valósul meg úgy, hogy a források egy része visszatérül és újra kihelyezhető.

2. Uniós programok alakulása

Magyarország és az Európai Unió költségvetési kapcsolatait a 2014-2020 közötti uniós költségvetés keretében rendelkezésre álló források felhasználása és a közös költségvetéshez történő hazai hozzájárulás összege határozzák meg.

A Kormány döntésével túlléphető (ún. felülről nyitott) uniós előirányzatok továbbra is garantálják, hogy ne legyen se pénzügyi, se szabályozási akadálya az uniós források felhasználásának, az ezekhez biztosítandó államháztartási (központi költségvetési) finanszírozás összege pedig biztosított az egyes fejezetek költségvetésében.

A 2016. év az utolsó év, amikor a 2007-2013-as programozási időszakra elfogadott Nemzeti Stratégiai Referenciakeretben meghatározott operatív programokra kifizetések teljesülhetnek. Várhatóan az év első felében - az uniós jogszabályban előírt 2015. december 31-i határidőig felmerült elszámolható költségekre jutó - támogatásösszeget utófinanszírozás keretében az intézményrendszer megtéríti a kedvezményezettek részére. Ezen központi költségvetési forrásból megelőlegezett kiadásokra jutó uniós forrásokat azonban csak a programok zárását követően, várhatóan 2018-2020 között téríti vissza az Európai Unió a központi költségvetésnek.

A korábbi évekhez hasonlóan 2016-ban is több jogcímen érkezik olyan jelentős összegű támogatás hazánkba, amelyek a költségvetésben nem jelennek meg, felhasználásukra azon kívül kerül sor. Ennek oka, hogy ezen támogatásokhoz nem kapcsolódik kötelező nemzeti társfinanszírozás, továbbá a kedvezményezettek körének, a támogatások összegének meghatározása nem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg.

A költségvetésen kívüli támogatások között összegükben - az Európai Mezőgazdasági Garancia Alapból finanszírozott - terület alapú támogatások dominálnak, amelyek éves uniós kerete 1274 millió euró (392,9 milliárd forint).

Az EU Közös Agrárpolitikájának végrehajtását szolgáló másik közvetlen támogatási jogcím az ún. agrárpiaci támogatások (belpiaci, külpiaci, export- és intervenciós támogatások), melyből a belpiaci támogatások egy részéhez (pl. Igyál Tejet Program, Iskolagyümölcs Program, Méhészeti Nemzeti Program stb.) kötelezően kapcsolódik nemzeti kiegészítés. Az agrárpiaci támogatási jogcímen 16 milliárd forint uniós támogatással lehet számolni.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az európai uniós tagsággal összhangban Magyarország 2016-ban is hozzájárul az Unió költségvetéséhez. A hazai hozzájárulási kötelezettség összegét az uniós költségvetés várható kiadási főösszege, illetve a forint euróhoz viszonyított árfolyama határozza meg. Mindezek mellett 2016-ban hazánk befizetési kötelezettségét a 2014-2020 közötti időszakra elfogadott, új saját forrás határozat várható hatályba lépése miatti egyösszegű utólagos kiigazítás is befolyásolja.

IV. Az államháztartás központi alrendszere hiányának finanszírozása, az adósság kezelése, az adósság alakulása

1. A hiány finanszírozása és a központi költségvetés adósságának kezelése

Az elmúlt években jelentősen megváltozott az államadósság-kezelés feltételrendszere. A magyar állampapírok relatív helyzete is folyamatosan javul az elmúlt évek sikeres költségvetési politikájának egyre szélesebb körű elismerésének köszönhetően. Emellett a nemzetközi tőkepiaci, állampapír-piaci helyzet alapvetően kedvező: a jelentős befektetői kereslet hatására az alacsony inflációs környezetben az állampapír-piaci hozamok és felárak alacsony szintre csökkentek. Ezt a változást tovább erősítették a jegybankok mennyiségi lazítási programjai, 2015-től az Európai Központi Bank is jelentős állampapír-vásárlási programmal járult hozzá az európai kötvényhozamok további csökkenéséhez. Az alacsony hiány mellett évről évre csökken az adósságráta (szemben az EU országokban zajló folyamatokkal), a stabil és jelentős hazai (lakossági) megtakarítás a hiány és a lejáró adósság finanszírozását alapvetően biztosítja, így egyre kevésbé szükséges a külföldi finanszírozás. Ezek a folyamatok várhatóan 2016-ban is fennmaradnak. Mindemellett a korábbi évek tapasztalatai alapján az adósságkezelés kellő összegű likvid tartalékot is biztosít, amellyel az esetleges előre nem látható külső események esetében is biztosítható a finanszírozás.

Az államadósság-kezelési stratégiának 2016-ban is változatlanul három fő célja van. Egyrészről az államadósság GDP-hez viszonyított arányának csökkentése, másrészt a devizaadósság részarányának csökkentése, valamint a lakosság részvételének növelése az adósság finanszírozásában. További stratégiai célkitűzés a forintpiac továbbfejlesztése, a piaci likviditás erősítése és a lakossági állampapír-állomány futamidejének további növelése. A 2016. évi kamatkiadási és -bevételi előirányzatok tervezése, a finanszírozási terv kidolgozása ezen elvek figyelembevételével történt.

Ezen stratégia keretében a hiány és a lejáró adósság finanszírozása döntően forintkibocsátásokkal történik. A központi kormányzat hiányának és a lejáró forintadósságnak a finanszírozását piaci és lakossági forintkötvény-kibocsátások biztosítják a tervek szerint. 2016-ban várhatóan a megelőző évekhez képest jóval kevesebb forintkötvényt kell megújítani, amely az elmúlt évek sikeres futamidő-hosszabbítási műveleteinek (például államkötvény-visszavásárlások és csereaukciók) hatékonyságát mutatja. A lakossági értékesítés nagyobb hányadát 2014-ig a lakossági kincstárjegyek biztosították, 2014-től - így 2016-ban is - azonban már a 3-10 éves PMÁK (Prémium Magyar Államkötvény) és BMÁK (Bónusz Magyar Államkötvény) értékesítését tartalmazza a terv. A közvetlenül a lakosságnak értékesített állampapírok növelik a belföldi befektetői bázist, és megbízható finanszírozást jelentenek az állam számára.

2016-ban összesen 1,7 milliárd euró összegű nemzetközi devizakötvény, 1,5 milliárd euró belföldi devizakötvény, továbbá 1,5 milliárd euró Európai Bizottságtól felvett hitel és 0,8 milliárd euró egyéb projektfinanszírozó hitel visszafizetése esedékes. Az Európai Bizottság felé történő hiteltörlesztés a 2008-2009-es IMF/EB hitelcsomag legutolsó részletének visszafizetését jelenti. Az 5,5 milliárd euró összegű devizalejárat több mint kétszerese a 2015. évi devizalejáratoknak, melynek finanszírozása elsősorban - továbbra is kedvező belföldi kereslet esetén - a belföldi állampapírpiacon valósulhat meg. 2016-ban is jelentős volumenű fejlesztési célú, kedvező kamatozású, hosszú futamidejű hitel felvétele várható, többek között Nemzetközi Fejlesztési Intézményektől, amely külföldi hosszú futamidejű forint- és devizaforrás bevonását jelenti majd a hazai fejlesztési, beruházási programok megvalósításához. Ezenkívül a hazai befektetők körében sikeres az eurózóna inflációjához kötött kamatozású, euró denominációjú P€MÁK kötvény (Prémium Euró Magyar Államkötvény) és a letelepedési kötvény értékesítése is, melyek hozzájárulnak a devizalejáratok refinanszírozásához.

2. A központi költségvetés adósságának és kamatának alakulása

2.1. A központi költségvetés adósságának 2016. évi alakulása

A központi költségvetés nominális adóssága 2016 végére 759,7 milliárd forinttal emelkedik (ami közel azonos a központi költségvetés hiányával), és 25 252,8 milliárd forintot érhet el. A GDP arányában a központi költségvetés adóssága 71,8%-ra csökken a 2015. év végére tervezett 72,8%-ról.

2.2. A költségvetés adósságával kapcsolatos folyó kiadások

A bruttó pénzforgalmi kamatkiadások várható összege 2016-ban 1048,1 milliárd forintot tesz ki, ami 64,1 milliárd forintos csökkenést jelent a 2015. évi módosított előirányzathoz képest. A nettó kamatkiadások is csökkennek, a 2016-ra várható 974,2 milliárd forint összegű kiadás 13,3 milliárd forinttal lesz alacsonyabb a megelőző évinél, és várhatóan a GDP 2,8%-át teszi ki. A nettó kamatkiadások csökkenése az elmúlt időszakban bekövetkezett piaci hozamcsökkenést mutatja, amely kompenzálja az adósság nominális nagyságának emelkedéséből adódó kiadásnövelő hatást.

Az eredményszemléletű ESA2010 szerinti bruttó kamatkiadások 1060,6 milliárd forintot, a nettó kamatkiadások 1045,9 milliárd forintot tesznek ki 2016-ban.

A forintban fennálló adósság bruttó pénzforgalmi és eredményszemléletű kamatkiadása 2016-ban csökken a kamatszint csökkenése miatt. A devizában fennálló adósság eredményszemléletű és pénzforgalmi nettó kamatkiadása is mérséklődik a kedvezőbb kamatok, illetve a tervezett állománycsökkenés miatt.

Az eredményszemléletű nettó kamatkiadások 2016-ban a GDP 3,0%-át teszik ki.

2.3. Adósságszolgálattal kapcsolatos bevételek

Az adóssággal kapcsolatos pénzforgalmi kamatbevételek 2016-ban 73,9 milliárd forintot tesznek ki. Ezen belül a Kincstári Egységes Számla után kapott kamatok összege várhatóan 13,5 milliárd forint lesz. A korábbinál kisebb bevételt a lecsökkent kamatláb és a kisebb átlagos állomány magyarázza. A bevételek összegét jelentősen meghatározza a hiányt finanszírozó államkötvények aukciós értékesítése során realizált felhalmozott kamat, amely 2016-ban 59,1 milliárd forintot tesz ki, míg 2015-ben várhatóan 107,7 milliárd forint lesz a módosított előirányzat szerinti pénzforgalmi kamatbevétel.

V. A kormányzati szektor hiánya és adóssága az Európai Unió módszertana szerint

Az államháztartásról szóló 2011. évi CXCV. törvény előírásainak megfelelően ez a fejezet a 2016. évre tervezett adatok alapján ismerteti az államháztartás alrendszerei költségvetési egyenlegének összefüggését és kapcsolatát a 479/2009/EK rendelet szerinti kormányzati szektor hiányával, és az ugyanott meghatározott kamatkiadásokat figyelmen kívül hagyó elsődleges egyenlegmutatóval. Részletesebb leírás az általános indokolás mellékletei közt található. 

 Az államháztartás költségvetési egyenlegének összefüggése és kapcsolata a maastrichti deficitmutatóval és elsődleges egyenleggel (GDP százalékában)

 2016. évi előirányzat

 Államháztartás pénzforgalmi egyenlege

 -2,2

 Alrendszerenkénti bontásban:

 

 - központi költségvetés pénzforgalmi egyenlege

 -2,1

 - TB alapok pénzforgalmi egyenlege

 0,0

 - elkülönített alapok pénzforgalmi egyenlege

 0,0

 - helyi önkormányzatok pénzforgalmi egyenlege

 -0,1

 Maastrichti egyenleg (kormányzati szektor ESA egyenlege)

 -2,0

 - ESA kamatkiadás

 -3,3

 - ESA elsődleges egyenleg

 1,3

 Alrendszerenkénti bontásban:

 

 - központi költségvetés ESA egyenlege

 -2,0

 - TB alapok ESA egyenlege

 0,1

 - elkülönített alapok ESA egyenlege

 0,0

 - helyi önkormányzatok ESA egyenlege

 -0,1

 - államháztartáson kívüli, kormányzati szektorba sorolt szervezetek egyenlege

 0,0

 GDP

 35 188

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magába, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektorba sorolandó nem államháztartási szervezetek körét statisztikai munkabizottság állapítja meg. A 2016. évi költségvetés tervezési időszakára a kormányzati szektorba tartozó, államháztartáson kívüli szervezetek száma meghaladta a háromszáznegyvenet.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertant, az ESA2010 nemzeti számlarendszert egy uniós tanácsi rendelet tartalmazza, amely a tagsággal a magyar jogrend részévé vált.

2. A kiemelt mutatószámok

Az európai uniós tagsággal Magyarország vállalta az euró bevezetését, melynek fiskális kritériumaként a hiányt 3% alá, az adósságot 60% alá kell csökkenteni, középtávon pedig a Stabilitási és Növekedési Egyezmény alapján meghatározott 1,7%-os strukturális deficitcélt kell teljesíteni a GDP arányában.

Az Európai Unió jogrendje szerint a tagországoknak a túlzotthiány-eljárás (EDP) keretében évente két alkalommal - március és szeptember végéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A Notifikációs jelentést valamennyi tényidőszakra a Központi Statisztikai Hivatal állítja össze a nem pénzügyi számlák tekintetében, a Magyar Nemzeti Bank a pénzügyi számlák körében, míg a Nemzetgazdasági Minisztérium az adott évi várható értékét mind az EDP-egyenlegnek, mind a maastrichti adósságnak.

A maastrichti hiánymutató és az államháztartási törvényben meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből (például adóknál és járulékoknál, dologi kiadásoknál, beruházásoknál, béreknél, kamatoknál), valamint a pénzügyi műveletek kiszűréséből adódik, de más jellegű tételek is befolyásolják azt.

A maastrichti adósságmutató a statisztikai értelemben vett kormányzati szektor konszolidált bruttó adósságát névértéken fejezi ki. (A konszolidálás a kormányzati szektoron belüli adósságelemeket szűri ki.) A túlzotthiány-eljárás referenciaértékeként választott adósság bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel, és a más instrumentumban fennálló követeléssel sem. A névértéken számított adósság a visszaváltáskor ténylegesen fizetendő érték szerinti számbavételt jelenti.

A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkontértékpapírokat kibocsátási áron tartják nyilván, így a kibocsátási és visszaváltási értékük (névértékük) különbözete az Államadósság Kezelő Központ Zrt. (ÁKK) által nyilvántartott értékpapír-adósságot növeli.

VI. A strukturális egyenleg alakulása

Az államháztartásról szóló törvény alapján a strukturális egyenleg a kormányzati szektornak a gazdaság ciklikus hatásaitól és egyedi tételektől megtisztított egyenlege. A törvény szerint a költségvetésnek mindenkor összhangban kell lennie a strukturális egyenlegben meghatározott középtávú költségvetési céllal.

A középtávú költségvetési célt a Konvergencia program tartalmazza, a GDP 1,7%-ának megfelelő strukturális hiánnyal.

A középtávú költségvetési célból következő költségvetési egyenleg meghatározásához a ciklikus igazítás számítása 0,49 nagyságú együtthatóval történik. Az együttható azt jelenti, hogy az államháztartás egyenlege 0,49 százalékponttal változik, amennyiben a GDP (változatlan szerkezetben) 1%-kal eltér a potenciális kibocsátástól. A makrogazdasági pálya ciklikus alakulása (kibocsátási rés alakulása) és a költségvetésben szereplő egyszeri tételek ismeretében meghatározható a középtávú költségvetési céllal összhangban levő hiánypálya.

A 2012. évet követően a magyar gazdaság növekedése pozitívvá vált, és várhatóan a potenciális ütem feletti mértékben nő a következő időszakban is. Ennek következtében a gazdaság ciklikus pozícióját mutató - jelenleg negatív - kibocsátási rés folyamatosan zárul. Így a költségvetési egyenleg folyamatosan közelíti a strukturális egyenlegben meghatározott középtávú költségvetési célt.

-----STARTING---POINT---RESZLETES---

Részletes indokolás

Az 1. §-hoz

A 2016. évi költségvetés főösszegei és hiánya.

A 2. §-hoz

Az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcímcsoportok, jogcímek szerinti bontását tartalmazza.

A 3. §-hoz

A Magyarország gazdasági stabilitásáról szóló 2011. évi CXCIV. törvény 4. § (1) bekezdése értelmében a központi költségvetésről szóló törvényben összegszerűen meg kell határozni az államháztartás adósságának a költségvetési év utolsó napjára - az Alaptörvény 36. cikk (4) és (5) bekezdésének megfelelően - tervezett értékét. Az Alaptörvény 37. cikk (2) és (3) bekezdésében foglaltak végrehajtása megkívánja az államadósság mutató csökkentését, melynek érdekében szükséges meghatározni a konszolidált összesített adósság várható értékét 2016. év végén, valamint a bruttó hazai termék 2016. évi várható értékét, továbbá az államadósság mutató 2016. év végi értékét. A Magyarország gazdasági stabilitásáról szóló 2011. évi CXCIV. törvény 6. § (1) bekezdése szerint az államadósság-mutató számításakor a külföldi pénznemben fennálló adósságot keletkeztető ügyleteket azonos árfolyamon kell figyelembe venni, ami szükségessé teszi az árfolyamok meghatározását.

A 4. §-hoz

E paragrafus szabályozza annak az összegnek a felhasználását, amely - céltartalékként - a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációja többlet személyi juttatása és az ahhoz kapcsolódó munkaadókat terhelő járulékok és szociális hozzájárulási adó 2016. évi kifizetésének, a prémium évek programban résztvevők költségeinek, az Állami Számvevőszéknél a számvevői illetményalap változása többletkiadásainak, a központi költségvetési szervek létszámváltozásainak, az alkotmánybíró-váltás egyszeri többletkiadásainak, a Bíróságok és az Ügyészség esetében a jogszabály-módosítás többletkiadásainak, valamint az ágazati életpályák (pl. közalkalmazottakra is kiterjedően a rendvédelmi életpálya, a közszolgálati életpálya) keretében megvalósuló bérfejlesztésnek a finanszírozására szolgál. Felhatalmazást tartalmaz továbbá a IX. Helyi önkormányzatok támogatásai fejezetben a Helyi szervezési intézkedésekhez kapcsolódó többletkiadások támogatása jogcímre történő átcsoportosításra.

Az 5. §-hoz

Az MNV Zrt. forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonás biztosítására. Az MNV Zrt. az uniós statisztikai módszertan szerinti kormányzati szektor részét képezi, így forrásbevonása az államadósságot növelné.

Az államháztartásról szóló törvény előírásaira tekintettel a törvény a kizárólag központi kezelésű előirányzatokat tartalmazó XLIII. Az állami vagyonnal kapcsolatos bevételek és kiadások fejezet fejezetet irányító szerveként az állami vagyon felügyeletéért felelős minisztert jelöli ki.

Az állami vagyonnal kapcsolatos kötelezettségvállalások átláthatóvá tétele érdekében 2016. évben az állami vagyon felügyeletéért felelős miniszternek a hozzá tartozó vagyonnal kapcsolatos kötelezettségvállalásokat a vagyonkezelési terv keretében jóvá kell hagynia.

A vagyontörvények a költségvetési törvény szabályozási körébe utalják bizonyos limitek évenkénti megállapítását, ezek mértéke megegyezik a 2015. évivel. Az állami vagyonról szóló törvény szerint a költségvetési törvényben kell meghatározni az önkormányzatoknak és társulásoknak térítésmentesen átadható állami tulajdon éves keretösszegét. Ez alól kivételt képez a Nemzeti Eszközkezelő Zrt. vagyonkezelésébe kerülő ingatlanok, illetve a PPP-projektek keretében létrejött sport- és oktatási ingatlanok ingyenes önkormányzati tulajdonba adása. Az előbbi nagyságrendje nehezen tervezhető, az utóbbiak pedig jellegüknél fogva önkormányzati feladatellátást szolgálnak, ezért indokolt lehetővé tenni, hogy a keretszám ezek értékével túlléphető legyen.

A Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. A Nemzeti Eszközkezelő Zrt. által megvásárolt, állami tulajdonba kerülő ingatlanok vagyonkezelői jogát a vonatkozó törvény alapján a Nemzeti Eszközkezelő Zrt. gyakorolja. A társaság az ingatlanokat elsősorban a korábbi tulajdonosok részére történő bérbeadással hasznosítja. Az állami tulajdonú ingatlanok hasznosításából és értékesítéséből származó bevételek az államháztartásról szóló törvény alapján a központi költségvetés bevételét képezik. A költségvetési törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többlet-kiadási lehetőséget teremthet.

A törvény - az elmúlt évhez hasonlóan - nem az egyes ágazatokra specifikáltan, hanem általános módon állapítja meg a közfeladat ellátáshoz nem szükséges állami tulajdonú, de az érintett ágazathoz kötődő ingatlanok értékesítési bevételének felhasználási szabályait. A befolyó bevételek az átláthatóság érdekében az állami vagyonnal kapcsolatos bevételek között jelennek meg, e bevételek mértékéig azonban az államháztartásért felelős miniszter - figyelemmel a szakmai indokoltságra és a költségvetés helyzetére - többletkiadások teljesítését engedélyezheti. E többlet-előirányzatok azonban csak felhalmozási jellegű, azaz alapvetően az állami vagyon értékét megőrző, növelő kiadások fedezetét szolgálhatják.

Az Állami Egészségügyi Ellátó Központ mint tulajdonosi joggyakorló, az egészségügyi célra használt ingatlanok értékesítéséből származó bevételeket, valamint a tulajdonosi joggyakorlás során keletkező egyéb bevételeket (pl. osztalék) a XX. Emberi Erőforrások Minisztériuma fejezeten belüli alcímeken számolhatja el. E bevételek államháztartásért felelős miniszter által jóváhagyott összege e fejezeten belül használható fel felhalmozási kiadások teljesítésére.

A mozgóképről szóló 2004. évi II. törvény alapján a Magyar Nemzeti Filmalap Zrt. egyik fő bevétele a hatoslottó játékadója 80%-ának megfelelő forrás. A törvény az ágazat támogatása érdekében lehetővé teszi az érintett adóbevétel teljes összegének megfelelő pénzeszközátadást. Tekintettel arra, hogy ennek összege a tervezéskor becsült mértéket meghaladhatja, a törvénynek való megfelelést biztosítandó szükséges a játékadó év közbeni alakulása függvényében a kontrollált támogatásnövelés technikájának megteremtése.

A felhatalmazás továbbra is biztosítja annak lehetőségét, hogy a honvédelmi célra feleslegessé vált vagyontárgyak értékesítési bevételéből a Honvédség technikai modernizációjára, valamint a képesség- és hadfelszerelés fejlesztésre fordított kiadások révén a Magyar Honvédség rugalmasan alkalmazkodni tudjon a változó biztonsági környezethez, valamint a NATO elvárásaihoz.

A rendelkezés a Felsőoktatási vagyongazdálkodási feladatok jogcímcsoport felhasználásának lehetőségeit a feladat végrehajtása során azonosítható tényleges szükségletekhez igazítja azzal a korlátozással, hogy túllépésre csak a 19. § (4) bekezdésben foglalt feltételek teljesülése esetén van mód.

A 6. §-hoz

A vagyon fejezet tartalék előirányzatának felhasználási szabályait kellő rugalmasságot biztosító módon határozza meg a törvény. Az állami vagyon felügyeletéért, illetve az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

A törvény lehetővé teszi, hogy a megvalósult többlet-bevételek mértékéig a Kormány terven felüli kiadások teljesítését engedélyezze.

A törvény a felhalmozási és hasznosítási kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra maximum 3 milliárd forint összeghatárig.

A törvény biztosítja, hogy az állami vagyon felügyeletéért felelős miniszter a Nemzeti Eszközkezelő Zrt. feladatait finanszírozó kiadási előirányzatok között átcsoportosíthat.

Az előkészítés alatt álló frekvencia-tenderből várható bevétel számszerűsítése jelenleg még nem lehetséges, de a törvény megteremti a bevétel elszámolásának szabályát.

A 7. §-hoz

Az államháztartásról szóló törvény előírásaira tekintettel a törvény a kizárólag központi kezelésű előirányzatokat tartalmazó XLIV. A Nemzeti Földalappal kapcsolatos bevételek és kiadások fejezet fejezetet irányító szerveként az agrárpolitikáért felelős minisztert jelöli ki.

Az érintett fejezet fejezeti tartalékának és a megvalósult többlet-bevételek felhasználásának szabályozása megegyezik a vagyon fejezet esetében megállapított előírásokkal.

A törvény a módosuló Nemzeti Földalapról szóló 2010. évi LXXXVII. törvény új 38. § (5) bekezdésében előírandó továbbutalási kötelezettség költségvetési elszámolásának lehetőségét teremti meg a 2016. évre.

A 8. §-hoz

Az átláthatóság és az egységes kezelési mód érdekében a törvényben és miniszteri rendeletben kijelölt tulajdonosi joggyakorlók ilyen jellegű bevételeinek és kiadásainak központi kezelésű elszámolását írja elő a törvény, tekintve, hogy az államháztartási törvény kimondja, hogy az állam nevében végzett ügyleteket központi kezelésű előirányzatként kell kezelni. E tételek kapcsán év közben is felmerülhetnek előre még nem pontosan tervezhető bevételek (pl. osztalékfizetés) és kiadások (pl. tőkehelyzet rendezés), e változások rugalmas, fejezeti hatáskörben történő kezelésére is biztosít szabályokat a törvény, oly módon, hogy a nem tervezett kiadások megvalósítása nem növelheti a hiányt.

A Kormány tagjainak feladat- és hatásköréről szóló 152/2014. (VI. 6.) Korm. rendelet (a továbbiakban: statútum rendelet) szerint a kibocsátási jogosultságok értékesítése az NGM-hez került, míg az ebből származó bevételek felhasználásáról fele-fele arányban az NFM és az NGM gondoskodik. 2014-ben megkezdődött a légiközlekedési kibocsátási egységek értékesítése, és az ebből származó bevétel is tervezhetővé vált.

Az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény által létrehozott kibocsátási egységek értékesítési bevételének 50%-a, míg a légiközlekedési kibocsátási egységek értékesítési bevételének 100%-a a XV. Nemzetgazdasági Minisztérium fejezet Gazdasági Zöldítési Rendszer előirányzaton és a XVII. Nemzeti Fejlesztési Minisztérium fejezet Zöldgazdaság Finanszírozási Rendszer jogcímcsoport előirányzaton kerül felhasználásra fele-fele arányban. A bevételek az év során folyamatosan érkeznek. Annak biztosítására, hogy a felhasználás összhangban legyen a bevétellel, a törvény előírja, hogy a pénzforgalmilag teljesült bevétel arányában történhet felhasználás. Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény alapján létrehozott kiotói egységek átruházásából befolyó bevételek nem tervezhetők, ezért arról a törvény szövege rendelkezik. Az értékesítési bevétel elszámolása és felhasználása azonos az üvegházhatású gázok rendszerével.

A 2015 decemberi párizsi klímacsúcson feltételezhetően konkrét vállalás fog történni a fejlődő országok klímafinanszírozására biztosítandó forrás tekintetében. A vállalást az Európai Unió teszi meg és a tagállamoknak kell teljesítenie. A Magyarországra jutó vállalás a XV. Nemzetgazdasági Minisztérium fejezet, 25. cím, 5. alcím, 1. Gazdasági Zöldítési Rendszer jogcímcsoport és a XVII. Nemzeti Fejlesztési Minisztérium fejezet, 20. cím, 35. alcím, 4. Zöldgazdaság Finanszírozási Rendszer jogcímcsoport terhére kerül biztosításra.

A 9. §-hoz

Ez a rendelkezés - konkrét összegben maghatározott - központi befizetést ír elő a kizárólag saját bevételből gazdálkodó - központi irányítású - intézmények részére.

Előírja továbbá azokon az álláshelyeken keletkező megtakarításoknak a központi költségvetés javára történő befizetését, amelyeknek betöltésére a közszférában alkalmazandó nyugdíjpolitikai elvekről szóló Korm. határozat alapján nem kerülhet sor.

A 10. §-hoz

A Társadalmi Megújulás Operatív Program hazai társfinanszírozása céljára a Nemzeti Foglalkoztatási Alap a törvény szerinti összeget utalja át a XIX. Uniós fejlesztések fejezet Társadalmi Megújulás Operatív Program - Nemzeti Foglalkoztatási Alap jogcímcsoport javára. A paragrafus rögzíti még Start-munkaprogramot érintő, a költségvetési évre áthúzódó kötelezettségvállalás szabályozását is.

Az 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásához szükséges forrás - a tudományos kutatásról, fejlesztésről és innovációról szóló 2014. évi LXXVI. törvény 13. § (2) bekezdés h) pontjában foglalt előírással - a 2015. évivel azonosan a Nemzeti Kutatási, Fejlesztési és Innovációs Alap terhére a feladatot ellátó MTA Könyvtár és Információs Központ részére biztosítandó.

A Nemzeti Kutatási, Fejlesztési és Innovációs Alap befizetésének összegét rögzíti. Az átutalást negyedévente egyenlő részletekben kell teljesíteni.

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg.

A 11. §-hoz

Az (1) bekezdés meghatározza az Ny. Alap fejezetnél felhasználható méltányossági keretösszegeket.

A (2) bekezdés felhatalmazást ad a szociál- és nyugdíjpolitikáért felelős miniszter részére, hogy az Ny. Alap kezelőjének javaslatára az (1) bekezdésben meghatározott méltányossági keretösszegek között átcsoportosítson.

A 12. §-hoz

Az (1) bekezdés felhatalmazást ad a Kormány részére

- a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok és a külföldön tervezett egészségügyi ellátások megtérítése jogcím közötti, valamint

- a gyógyító-megelőző ellátás jogcímcsoporton belül a Gyógyító-megelőző ellátás céltartalék jogcímről az 1-18. jogcímekre történő

átcsoportosítás végrehajtására.

A (2) bekezdés szerint felhatalmazást kap a Kormány a gyógyító-megelőző ellátás jogcímcsoport 1-18. jogcímei, a gyógyszertámogatás jogcímcsoport 1. és 2. jogcímei, valamint a gyógyászati segédeszköz támogatás jogcímcsoport 1. és 3. jogcímei előirányzatainak a megemelésére.

A (3) bekezdésben a Kormány felhatalmazást kap a 15. § (2) bekezdésben meghatározott keretösszeg (5000,0 millió forint) módosítására az e § (1) bekezdés b) pontja szerinti átcsoportosítás, valamint a (2) bekezdés szerinti előirányzat-emelés során.

A 13. §-hoz

Az (1) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével év közben átcsoportosítást hajtson végre a gyógyító-megelőző ellátás jogcímcsoport 1-18. jogcímei között, a gyógyszertámogatás jogcímcsoport 1. és 2. jogcíme között, valamint a gyógyászati segédeszköz támogatás jogcímcsoporton belül.

A (2) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével átcsoportosítást hajtson végre a természetbeni ellátások céltartaléka előirányzatból a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok jogcímeire és a külföldön tervezett egészségügyi ellátások megtérítése jogcímre.

A (3) bekezdés felhatalmazza az egészségbiztosításért felelős minisztert, hogy a gyógyszertámogatási céltartalékot a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán elszámolt bevételek mértékéig év közben átcsoportosítsa a gyógyszertámogatás jogcímcsoport megadott jogcímeire. A speciális beszerzésű gyógyszerkiadás jogcím esetében az államháztartásért felelős miniszter egyetértése is szükséges az átcsoportosításhoz.

A (4) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén megemelje a gyógyszertámogatás kiadásai jogcím, valamint a gyógyászati segédeszköz támogatás jogcímcsoport jogcímei előirányzatát a gyógyszer-, illetve a gyógyászati segédeszköz támogatással kapcsolatos ellenőrzésekből eredő, előirányzaton felüli többlet bevételek összegével.

Az (5) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén év közben megemelje a gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A (6) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével átcsoportosítson a gyógyító-megelőző ellátás jogcímcsoporton belül az alapellátás megújításának II. üteme jogcímről a jogcímcsoport 1-3. és a 13. jogcímére, kiemelten a háziorvosi ellátásra.

A 14. §-hoz

Rendelkezik az E. Alap gyógyító-megelőző ellátás, gyógyszertámogatás, gyógyászati segédeszköz támogatás jogcímcsoportok és a külföldön tervezett egészségügyi ellátások megtérítése jogcím évközi előirányzat-túllépés engedélyezési szabályáról.

A 15. §-hoz

Az (1) és (3) bekezdés a gyógyító-megelőző ellátás és a gyógyászati segédeszköz jogcímcsoport tartalmát határozza meg.

A (2) bekezdés szerint a gyógyító-megelőző ellátás jogcímcsoport tartalmazza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy az egészségbiztosításért felelős miniszter az államháztartásért felelős miniszter egyetértése mellett engedélyezze a befogadásoktól eltérő felhasználást a tényleges kiadások függvényében.

A (4) bekezdés az előlegre fordítható összeget határozza meg. A kötelező egészségbiztosítás ellátásairól szóló 1997. évi LXXXIII. törvény 35. § (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében az Országos Egészségbiztosítási Pénztár - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat.

A 16. §-hoz

Meghatározza azokat a keretösszegeket, amelyeken belül különös méltánylást érdemlő körülmények esetén méltányossági ellátás engedélyezhető a táppénz, a csecsemőgondozási díj, a gyermekgondozási díj, a gyógyító-megelőző ellátás, a gyógyszertámogatás és a gyógyászati segédeszköz támogatás előirányzatok terhére.

A 17. §-hoz

Önálló mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

A 18. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai, illetve a Nemzeti Választási Iroda előirányzatainak csökkentése tekintetében.

Rögzíti továbbá, hogy az I-VI., a VIII., a XXX., XXXIII., XXXIV. fejezetek, kiadási és bevételi előirányzatának főösszegei, valamint a nevesített előirányzatok csak az Országgyűlés hatáskörében csökkenthetők az Áht. megjelölt rendelkezései kivételével, vagy ha e fejezetek kezdeményeznek átcsoportosítást.

A XX. fejezetben az Egyházi célú központi hozzájárulások egyes jogcímcsoportjai vagy jogcímei ugyancsak az Országgyűlés hatáskörében csökkenthetőek.

A 19. §-hoz

(1) bekezdéshez: A törvény felhatalmazást ad az önkormányzati és az állami feladatátadás miatt a 2016. év közben szükségessé váló fejezetek közötti rugalmas átcsoportosítás kormányzati hatáskörben történő végrehajtására.

(2) bekezdéshez: A törvény a Kormány kizárólagos hatáskörébe utalja a helyi önkormányzati támogatásokat érintő átcsoportosításokat, a feladatátadáshoz kapcsolódó átcsoportosítások kivételével.

(3)-(5) bekezdéshez: A Miniszterelnökség fejezetben található Országvédelmi Alap évközi felhasználására vonatkozó rendelkezéseket tartalmaz.

(6)-(7) bekezdéshez: A rendelkezés az államháztartás egyensúlyának megőrzése érdekében, valamint a fejezetekbe tartozó költségvetési szervek és kiemelten is a fejezetet irányító szerv fegyelmezett gazdálkodásra való ösztönzési céllal képzett fejezeti stabilitási tartalék előirányzatok felhasználására biztosít lehetőséget a 2016. évi költségvetési és gazdasági folyamatok, ezen belül az egyes fejezetekhez tartozó előirányzatok alakulásának függvényében. A fejezeti stabilitási tartalék előirányzatok felhasználására a nemzetgazdasági miniszter tesz javaslatot a Kormány számára. A javaslattételt megelőzően a Nemzetgazdasági Minisztérium vizsgálja az érintett fejezetekhez tartozó intézmények előző évi időszakhoz képest nyilvántartott tartozásállományának változását, valamint a fejezetekhez tartozó címek előirányzatainak a tervezettől való eltérésének okait, az eltérés mértékét.

A 20. §-hoz

(1) bekezdéshez: A költségvetés céltartalékának - a különböző jogcímű - átcsoportosítására hatalmazza fel az államháztartásért felelős minisztert. Az intézkedés felmérésen alapul.

(2) bekezdéshez: A szabály lehetőséget biztosít az államháztartásért felelős miniszter számára az adóhatóság premizálási viszonyainak alakításában. A szabály célja, hogy lehetőség legyen valódi érdekeltséget kialakítani az adóhatóság számára a jogszabály szerint az államot megillető adóbevételek beszedési hatékonyságának növelésében.

(3) bekezdéshez: A Beruházási Alap beruházási, felújítási, egyéb felhalmozási célt szolgáló azon előirányzatok összessége, amelyeket a költségvetési törvény nevesít. Ezen előirányzatok esetében új kötelezettséget vállalni az államháztartásért felelős miniszter előzetes egyetértésével lehet. Az egyetértés kialakításánál a miniszternek - az Országvédelmi Alapnál szabályozott paraméterekkel egyezően - alapvetően a gazdasági és költségvetési folyamatok alakulására kell figyelemmel lennie, kitérve az uniós módszertan szerinti hiány és az államadósság alakulására, míg az állami vagyon értékesítéséből és hasznosításából származó bevételek éven belüli időbeli teljesülése e szempontrendszer keretein belül vizsgálandó. A kötelezettségvállalások költségvetési fedezetét maga a kiadási előirányzat rendelkezésre állása teszi lehetővé. A Beruházási Alap a beruházások fegyelmezett költségvetési politika melletti megvalósítására irányuló rendszer, amely a beruházásokhoz szükséges kötelezettségvállalások vizsgálatát, engedélyezését vagy korlátozását teszi lehetővé.

A 21. §-hoz

A Köztársasági Elnöki Hivatal vezetőjének felhatalmazása az Állami kitüntetések és az Államfői protokoll kiadásai előirányzat Hivatalhoz (mint kifizetőhöz) történő átcsoportosítására.

A Köztársasági Elnöki Hivatal vezetőjének felhatalmazása az Államfői protokoll kiadásai előirányzat Külgazdasági és Külügyminisztérium és a Honvédelmi Minisztérium fejezet részére történő átcsoportosítására, ha az az államfői protokollal kapcsolatos feladatok ellátása érdekében szükséges.

Az Országos Bírósági Hivatal elnökének felhatalmazása a fejezeti kezelésű előirányzatok intézményekhez történő átcsoportosítására.

A Gazdasági Versenyhivatal elnökének felhatalmazása a fejezeti kezelésű előirányzatok intézményekhez történő átcsoportosítására.

A 22. §-hoz

(1) bekezdéshez: A kormányfői protokollal kapcsolatos feladatokat a Miniszterelnökség és a Külgazdasági és Külügyminisztérium együttműködve látja el. Ezen feladatok ellátásához kapcsolódik ez az átcsoportosítási felhatalmazás.

(2) bekezdéshez: E rendelkezés felhatalmazást ad a Miniszterelnökség fejezetet és a Belügyminisztérium fejezetet irányító szerv vezetőjének, hogy a Konzultációk kiadásai jogcímcsoport terhére átcsoportosítást hajtson végre.

(3) bekezdéshez: E rendelkezés felhatalmazást ad a kormányfői protokoll jogcímcsoport terhére a fejezeten belüli átcsoportosításra.

(4) bekezdéshez: E rendelkezés felhatalmazást ad a Fővárosi és megyei kormányhivatalok működésével kapcsolatos egyéb feladatok jogcímcsoport terhére a fejezeten belüli átcsoportosításra.

(5) bekezdéshez: E rendelkezés felhatalmazást ad a Kormányablak program megvalósítása jogcímcsoport terhére a fejezeten belüli átcsoportosításra.

(6) bekezdéshez: E rendelkezés felhatalmazást ad a Nemzetpolitikai tevékenység támogatása jogcímcsoport terhére a fejezeten belüli átcsoportosításra.

A 23. §-hoz

A Földművelésügyi Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 24. §-hoz

A Nemzeti Bűnmegelőzési Stratégiában végrehajtandó feladatok igen összetettek, megvalósításuk partnerségben folyik, így indokolt, hogy a rendelkezésre álló forrás a végrehajtásért felelős Belügyminisztérium fejezeti kezelésű előirányzatán kerül megjelenítésre, ahonnan a szükséges feladat-meghatározás és felelősség-megosztás után előirányzat átcsoportosítással kerül a részfeladatot ellátó fejezeten belüli és más államháztartási szervhez.

A 25. §-hoz

A Területfejlesztéssel összefüggő feladatok fejezeti kezelésű előirányzat kezelésével kapcsolatos feladatokat a Magyar Államkincstár látja el, s a feladatellátáshoz szükséges, évente változó, feladat nagyságától függő forrás biztosítása előirányzat-átadással valósítható meg hatékonyan.

A 26. §-hoz

Az (1) bekezdéshez: „A Stipendium Hungaricum ösztöndíjak és ösztöndíjprogram működtetése” előirányzat EMMI-hez történő átcsoportosítására való felhatalmazás.

A (2) bekezdéshez: A Beruházás ösztönzési célelőirányzat alcím tekintetében határozza meg a tárgyéven túli fizetési kötelezettségvállalás állomány maximális összegét.

A 27. §-hoz

A honvédelmi miniszter felhatalmazása az államháztartásért felelős miniszter előzetes egyetértésével a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a nemzetközi missziókban résztvevők devizajuttatásainak fedezetét.

A 28. §-hoz

Az (1) bekezdéshez: A rendelkezés lehetőséget biztosít arra, hogy a szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján létrejött ellátási szerződéssel biztosított állami feladatban esetleges, az év közben bekövetkező változás miatt átcsoportosítás történhessen.

A (2)-(3) bekezdéshez: A sportról szóló 2004. évi I. törvény 56. § (2) bekezdésével teremti meg az összhangot, egyértelművé teszi a megjelölt játékadó bevételek cél szerinti felhasználásának tartalmát és technikáját. Így a sorsolásos szerencsejátékok játékadójának 12%-át az Emberi Erőforrások Minisztériuma fejezet megtervezett sport előirányzataiba, a bukmékeri rendszerű fogadások játékadójának 50%-át, a távszerencsejáték játékadójából és a sportfogadás (totó) játékadójából származó tervezett bevételt az Emberi Erőforrások Minisztériuma fejezet 20. cím, 23. alcím, 5. Országos sportági szakszövetségek akadémia rendszerének kialakítása, továbbá az MLSZ feladatainak támogatása jogcímcsoport költségvetési támogatási előirányzatában megtervezettnek kell érteni. Ha e három utóbbi játékadó 2016. évben teljesült bevétele együttesen meghaladja a tervezett támogatási előirányzatot, akkor a különbség biztosításáról a Kormány határozattal dönthet. A sorsolásos szerencsejátékok játékadójából származó bevétel a sport támogatására, míg a bukmékeri rendszerű fogadások játékadójából, a távszerencsejáték játékadójából és a sportfogadás (totó) játékadójából származó bevétel kifejezetten labdarúgásra fordítandó a Magyar Labdarúgó Szövetségen keresztül.

A (4) bekezdéshez: A rendelkezés a szenvedélybetegek alacsonyküszöbű, illetve közösségi ellátását nyújtó szolgáltatások fedezetét határozza meg az EMMI fejezetben.

Az (5) bekezdéshez: Az egészségügyi intézmények rendkívüli támogatása jogcímcsoport kiadásának felhasználásához az államháztartásért felelős miniszter egyetértése szükséges, amennyiben az egyedileg eléri vagy meghaladja az 50 millió forintos értékhatárt.

A (6) bekezdéshez: A rendelkezés szerint az Egészségügyi intézmények rendkívüli támogatása jogcímcsoport bevételét képezi az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 25/B. §-a szerint befizetésre kerülő igazgatási szolgáltatási díj 67,14%-a.

A (7) bekezdéshez: Az EMMI fejezetben a központi költségvetési szervek, illetve a köztestületi költségvetési szervek részére önálló előirányzaton kerül biztosításra a szociális ágazati pótlék fedezete. A felhatalmazás lehetővé teszi, ha év közben a fenntartó jogállásában változás következik be, az előirányzatok közötti átcsoportosításra is lehetőség nyílik.

A (8) bekezdéséhez: A rendelkezés felhatalmazást ad a szociál- és nyugdíjpolitikáért felelős miniszternek, hogy az államháztartásért felelős miniszter egyetértésével a XX. Emberi Erőforrások Minisztériuma fejezeten belül jogcímcsoportok között átcsoportosíthat, amely lehetővé teszi, hogy az év közben bekövetkező igényváltozások esetén fejlesztési támogatás, illetve működési támogatás biztosítására kerüljön sor.

A (9) bekezdéséhez: A rendelkezés felhatalmazást ad a szociál- és nyugdíjpolitikáért felelős miniszternek és a helyi önkormányzatokért felelős miniszternek, hogy az államháztartásért felelős miniszter egyetértésével a XX. Emberi Erőforrások Minisztériuma fejezet meghatározott jogcímcsoportja és a IX. Helyi önkormányzatok támogatásai fejezet meghatározott címe között átcsoportosíthat. A szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján a támogatás feltétele a finanszírozási rendszerbe történő befogadás. A befogadáshoz kapcsolódó forrásmegosztáshoz szükséges az átcsoportosítás biztosítása.

A 29. §-hoz

Meghatározza azokat a kereteket, amelyekre 2016-ban a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. Megteremti az Európai Gazdasági Térség Finanszírozási Mechanizmus és a Norvég Finanszírozási Mechanizmus 2009-2014. évi, valamint a Svájci-Magyar Együttműködési Program által támogatott programokra, projektekre a tárgyévi és éven túli kötelezettségvállalás lehetőségét. A rendelkezések alapján lehetőség nyílik a területi együttműködési programok esetében is többletkötelezettségek vállalására az államháztartásért felelős miniszter egyetértése esetén, abban az esetben, ha az adott program partnerországa, illetve partnerországai szintén biztosítják az arányos mértékű többletkötelezettség-vállalást saját projektpartnereik számára.

A 30. §-hoz

A JEREMIE-típusú pénzügyi eszközök végrehajtása során megtérült bevételek ismételt kihelyezésének lehetőségét teremti meg, összhangban a vonatkozó uniós rendelkezésekkel.

A 31. §-hoz

A XII. Földművelésügyi Minisztérium fejezet és a XIX. Uniós Fejlesztések fejezet tekintetében a 82/2007. (IV. 25.) Korm. rendelet 1. § (2) bekezdés c) és d) pontjai rendelkeznek a megképzett céltartalék felhasználásáról, amelyet a paragrafus szerinti előirányzatokon kell megtervezni.

A 32. §-hoz

E rendelkezés teremti meg a jogi lehetőségét a 2014-2020 programozási időszak kötelezettségvállalásainak. A 2014-2020 közötti időszakban a kohéziós támogatások, az Európai Mezőgazdasági Vidékfejlesztési Alap (EMVA), az Európai Tengerügyi és Halászati Alap (ETHA), a Duna Transznacionális Program, a Belső Biztonsági Alap, a Menekültügyi, Migrációs és Integrációs Alap, valamint az Európai Hálózatfinanszírozási Eszköz (CEF) keretében történő kötelezettségvállalások képeznek alapot a következő időszak európai uniós forrásainak felhasználásához, kifizetéseihez. A minél nagyobb arányú lekötések lehetőségét teremti meg az államháztartási miniszter egyetértésével lehetővé váló ún. kereten belüli túlkötés.

A 33. §-hoz

Az (1) bekezdés meghatározza a szociális hozzájárulási adó 2016. évi megosztási arányait és a NAV feladatait az Ny. Alap és az E. Alap vonatkozásában.

A (2) bekezdés rendelkezik a 3000 fő feletti helyi önkormányzatok által a köznevelési intézmények működtetési kötelezettségének átadásából származó költségvetési befizetések XX. Emberi Erőforrások Minisztériuma fejezetbe történő negyedévenkénti átutalásáról.

A (3) bekezdés arról rendelkezik, hogy amennyiben az E. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet az év végén a költségvetés részére visszafizetésre kerül.

A (4) bekezdés arról rendelkezik, hogy a szociál- és nyugdíjpolitikáért felelős miniszter felhatalmazást kap, hogy az államháztartásért felelős miniszterrel egyetértésben az Ny. Alap bevételi többletét kezelje.

A 34. §-hoz

Utalást tartalmaz a Magyarország helyi önkormányzatairól szóló 2011. évi CLXXXIX. törvény 117. § (1) bekezdésére, amely meghatározza a helyi önkormányzatokat megillető - e törvény 2. mellékletében foglalt - állami támogatásokat.

A paragrafus rendelkezik továbbá a törvény 3. melléklete szerint a helyi önkormányzatok által ellátandó egyes feladatokhoz kapcsolódó működési és felhalmozási támogatásokról, azok felhasználási kötöttségéről.

A 35. §-hoz

A rendelkezés felhatalmazást ad az államháztartásért felelős miniszternek arra, hogy a 2015. évben év közben létrehozott új címek, illetve alcímek 2016. évi címrendbe történő felvételéről gondoskodjon, és e címek, alcímek tekintetében a 2015. december 31-én fennálló pozitív egyenlegnek megfelelő összeget biztosítsa.

A rendelkezés felhatalmazást ad a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a IX. Helyi önkormányzatok támogatásai fejezetben való átcsoportosítást hajtson végre.

A 36. §-hoz

Rendelkezik arról, hogy az átalakult nemzetiségi önkormányzatok - melyek egyben települési önkormányzatok is - települési önkormányzatként a 2., 3. és 9. mellékletek szerinti támogatásokat vehetik igénybe.

A 37. §-hoz

Rendelkezik az önkormányzatok költségvetése és a központi költségvetés között megosztásra kerülő egyes adóbevételekről, így a gépjárműadóból és a termőföld-bérbeadásból származó jövedelem utáni adóból az önkormányzatot megillető hányadról.

A 38. §-hoz

Rendelkezik az önkormányzatoknak a környezetvédelmi bírságból származó jövedelemből és a szabálysértési pénz- és helyszíni bírság, valamint a közlekedési szabályszegések után kiszabott közigazgatási bírságok behajtásából, illetve végrehajtásából származó jövedelemből való részesedésének arányáról.

A 39. §-hoz

Az (1) bekezdés felhatalmazást ad az egyes, a támogatási igények jogosságát elbíráló és ellenőrző szervek számára arra, hogy a megjelölt célokból az igénylők felsorolt személyes adatait kezelje. Egyúttal kötelezi a szerveket, hogy az adatkezelés céljának megszűnését követően - legkésőbb a támogatási döntést követő ötödik év utolsó napjának elteltével - az említett adatokat fizikailag megsemmisítse.

A (2) bekezdés a helyi önkormányzatok azon támogatásait rögzíti, melyek folyósítására nettó módon, a közterhekkel csökkentett összegben kerül sor.

A (3) bekezdés meghatározza azokat a szociális ellátásokat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (4) bekezdés meghatározza, hogy az önkormányzatok általános működésének és ágazati feladatainak ellátásához járó támogatások esetében hogyan kell figyelembe venni a kamatfizetési kötelezettséget jogosulatlan igénybevétel esetén.

Az (5) bekezdés a helyi önkormányzatok által a köznevelési intézmények működtetési kötelezettségének átadásából származó költségvetési befizetések átutalásának teljesítéséről, az azzal való rendelkezésről szól.

A (6) és (7) bekezdése továbbá megjelöli az egyes mellékletekben szereplő azon támogatásokat, amelyeket az önkormányzatok számára ezek egyes, jogszabályban meghatározott kötelezettségeinek beszámításával csökkentett összegben kell folyósítani.

A 40. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) rendelkezései alapján a központi költségvetés a nemzetiségi önkormányzat, az egyházi és magán köznevelési intézmény fenntartójának támogatást biztosít, amelynek feltétele, hogy a köznevelési intézmény a működési engedélyben foglaltaknak megfelelően végezze tevékenységét. A finanszírozás az állami, helyi önkormányzati fenntartású intézményekkel azonos mérték elvén alapul.

E támogatások több részre tagolódnak.

A fő elem a nevelési-oktatási intézmény pedagógusainak és a nevelő-, oktató munkát közvetlenül segítők átlagbér alapú támogatása és a nemzetiségi önkormányzat, a bevett egyház által fenntartott nevelési-oktatási intézményre és pedagógiai szakszolgálati intézményre tekintettel járó működési támogatás.

A törvény a támogatások éves szintű megállapítását tartalmazza, külön megjelölve a bértámogatások esetén 2016/2017. tanév indításához kapcsolódóan a pedagógusok illetmény-előmeneteli rendszerében a további emelkedést. Ennek keretében kibővül a támogatások köre a pedagógusok minősítési eljárása keretében a kutatópedagógus címet elnyerők utáni célzott többletforrással.

Az Nkt. alapján 2016-ra már kiteljesedik az ingyenes tankönyvellátás felmenő rendszerben a teljes alsó tagozatra. Ehhez a költségvetés biztosítja a most belépő 4. évfolyamosok tankönyvcsomagjainak kiadási többletét is.

A hit- és erkölcstan oktatást szervező egyházi jogi személyt tanulólétszámhoz igazított ingyenes tankönyvellátás illeti meg, amely a 2016/2017. tanévre, immár az összes alapfokú oktatási évfolyamon az ebben az oktatásban részt vevő tanulók után jár. Az egyházi jogi személy ilyen tevékenységére tekintettel továbbá átlagbér alapú támogatásban is részesül.

Új elem az óvodai ellátásban részesülő, a gyermekek védelméről és a gyámügyi igazgatásról szóló 1997. évi XXXI. törvény szerint 2015 szeptemberétől a gyermekétkeztetést ingyenesen - a korábbiakhoz képest szélesebb körben - igénybe vevő gyermekek utáni támogatás.

A 3 év alatti gyermekekkel való foglalkozás mind pszichológiai, mind pedagógiai szempontból professzionális felkészültséget igényel és a fő hangsúly már nem a gondozási feladatokra irányul, hanem a fejlesztő, nevelő, szocializációs tevékenységekre, valamint a korai felismerésre, hasonlóan az óvodai ellátáshoz, ennek érdekében a Kormány a nem állami fenntartók részére kiegészítő támogatást biztosít a felsőfokú végzettségű bölcsődei kisgyermeknevelők béréhez.

A 41. §-hoz

A szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján a központi költségvetés a humánszolgáltatások részére támogatást biztosít. A támogatás nyújtásának/elszámolásának részletes szabályait e rendelkezés és a 8. melléklet tartalmazza.

A 2016. évtől a korábban pályázati úton finanszírozott szociális és gyermekjóléti alapellátások (támogató szolgáltatás, pszichiátriai és szenvedélybeteg közösségi ellátás, alacsonyküszöbű ellátás, utcai szociális munka, krízisközpontok, Biztos Kezdet Gyerekházak, félutas ház és titkos menedékház) a költségvetési törvényben meghatározott módon és mértékben kerülnek finanszírozásra, amelynek részletes szabályait a 9. melléklet tartalmazza.

A 42. §-hoz

Rögzíti az önkormányzati tűzoltóságok központi költségvetés által történő finanszírozásának elveit, forrását.

A 43. §-hoz

E törvényi előírásnak megfelelve meghatározza, hogy 2016-ban az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

A 44. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

A 45. §-hoz

A törvény az államháztartásról szóló 2011. évi CXCV. törvény 95. § (3) bekezdésének megfelelően meghatározza a Kormány felhatalmazása alapján 2016-ban vállalható új egyedi állami kezességek és garanciák mértékét.

Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 46. §-hoz

A törvény az államháztartásról szóló 2011. évi CXCV. törvény 95. § (3) bekezdésének megfelelően meghatározza a vállalható kiállítási garanciák és viszontgaranciák 2016. évi együttes állományát. Az elmúlt évek keretszámait jelentősen meghaladó 2016. évi kötelezettségvállalási lehetőséget a múzeumok által tervezett, nagy jelentőségű kiállítások megrendezése indokolja.

Rendelkezik továbbá arról, hogy a többségi állami tulajdonú vasúti társaságok a gördülőállományuk fejlesztésére az EUROFIMA Európai Vasúti Gördülőállomány-finanszírozási Társaság által nyújtott hitelekhez mekkora mértékű állami kezességvállalás nyújtható.

A 47. §-hoz

A törvény rendelkezik az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított keretösszegéről, valamint az MFB Zrt.-nek nyújtandó árfolyam-fedezeti megállapodás keretösszegének felső határáról. A forrásszerzési, valamint hitelnyújtási keretet kis mértékben indokolt növelni, míg az árfolyam-fedezeti megállapodás keretösszegének felső határa megegyezik a 2015. évi mértékkel.

Rendelkezik továbbá az MFB Zrt. hitelnyújtásaihoz és garanciavállalásaihoz kapcsolódó, a Kormány határozatán alapuló állami kezesség kezesi díjának megállapítási módjáról.

A 48. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik. A keretek megegyeznek a 2015. évi mértékkel.

A 49. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - ez eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek, mértékük megegyezik a 2015. évi mértékkel.

Az 50. §-hoz

Az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. A keretet kis mértékben indokolt növelni az Alapítvány portfóliójának bővülése, valamint a Vidékfejlesztési Program keresletélénkítő hatása miatt. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek.

Az 51. §-hoz

A törvény a diákhitelezési rendszer finanszírozását biztosító kezességvállalásról rendelkezik. A Diákhitel Központ Zrt. által működtetett kéttípusú hallgatói hitelrendszer célja, hogy minden fiatal számára esélyt teremtsen a felsőoktatásban való részvételre. E célok megvalósítása érdekében a társaság a forrásgyűjtést az Államadósság Kezelő Központ Zrt.-vel együttműködésben végzi. A Diákhitel Központ Zrt.-től speciális tevékenységére tekintettel külön hitelbiztosíték és kezesi díj nem követelhető.

Az 52. §-hoz

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény rendelkezik az útdíj fizetés finanszírozásához kapcsolódó állami kezességvállalásról, és meghatározza annak általános szabályait. E rendelkezések az állami kezesség állományára vonatkozó korlátok megteremtését a mindenkori költségvetési törvényre hagyják. Ennek megfelelően rendelkezik a 2016. évi költségvetési törvény az állami kezességvállalással biztosított keretösszegekről.

Az 53. §-hoz

A be nem tervezett állami kezességbeváltásokat, illetve az Államadósság Kezelő Központ Zrt.-nek - a Magyarország gazdasági stabilitásáról szóló törvényben előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

Az 54. §-hoz

A törvény megtartja a Gazdaságfejlesztés Operatív Program Pénzügyi eszközök és a Közép-magyarországi Operatív Program A tudásalapú gazdaság innováció- és vállalkozás orientált fejlesztése prioritási tengelyében meghatározott forrásokat terhelő garanciavállalás eszközére vonatkozó állami viszontgarancia jelenlegi feltételeit.

Az 55. §-hoz

Az 1997. évi LXXXI. törvény 62. §-a rendelkezik az éves rendszeres nyugdíjemelésről. A nyugdíjemelésnél irányadó mértéket az éves költségvetési törvény határozza meg.

Az 56. §-hoz

A törvény meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

Az 57. §-hoz

A közszolgálati tisztviselőkről szóló, a rendvédelmi feladatokat ellátó szervek hivatásos állományának szolgálati viszonyáról szóló, valamint a honvédek jogállásáról szóló törvény értelmében a köztisztviselői, a kormánytisztviselői, a rendvédelmi, valamint a honvédelmi illetményalapot évente a költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap.

A fizetési számlához kapcsolódóan adható bankszámla-hozzájárulás felső határát a költségvetési törvényben szükséges rögzíteni, mértéke megegyezik az előző évivel.

Az 58. §-hoz

A közalkalmazottak jogállásáról szóló 1992. évi XXXIII. törvény (továbbiakban: Kjt.) alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 6. melléklet tartalmazza.

A Kjt. értelmében kereset-kiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

Az 59. §-hoz

A költségvetési törvény itt tesz eleget a szaktörvény azon felhatalmazásának, amely szerint az illetményalap számításának vetítési alapját a mindenkori költségvetési törvény határozza meg.

A 60. §-hoz

A törvény meghatározza - jogszabályi kötelezettségek alapján - a Nemzeti Közszolgálati Egyetem Rendészettudományi Kara ösztöndíjas hallgatói pénzbeli juttatásának normatíváját, a Bolyai János Kutatási Ösztöndíj összegét, a garantált egyetemi tanári illetmény összegét.

Az egészségügyi felsőfokú szakirányú szakképzési rendszerről szóló 122/2009. (VI. 12.) Korm. rendelet 2012. január 1-jétől hatályos 6/A. §-a alapján az első szakképesítés megszerzésére irányuló, államilag támogatott szakorvos (szakfogorvos, szakgyógyszerész, klinikai szakpszichológus) képzésben résztvevő jelölt a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű támogatásra jogosult, amelyet legfeljebb a támogatott jelölt szakképesítésére külön jogszabályban meghatározott szakképzés időtartamára vehet igénybe. A támogatás összege a rendelkezésre álló forrás figyelembevételével került meghatározásra.

A köznevelés új finanszírozási rendszere miatt e törvényben kell rendelkezni az állami felsőoktatási intézmények köznevelési intézményeinek tanulói részére is biztosítandó étkezési támogatás és tankönyvtámogatás mértékéről.

A 61. §-hoz

A bírák jogállásáról és javadalmazásáról, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvények értelmében a legalacsonyabb bírói/ügyészi illetményalapot évenként a költségvetésről szóló törvény állapítja meg. Az összeg a 2015. évihez képest nem változik.

Meghatározza továbbá a törvény a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

A 62. §-hoz

Megállapításra kerül a gyermekek védelméről és a gyámügyi igazgatásról szóló 1997. évi XXXI. törvény szerinti díj, támogatás és pótlék összege.

A szociális igazgatásról és szociális ellátásokról szóló 1993. évi III. törvény rendelkezik arról, hogy a költségvetési törvényben kell különböző díjakat (szakértői díj, ápolási díj) meghatározni. A rendelkezés ennek az előírásnak tesz eleget.

A fiatalok életkezdési támogatásáról szóló 2005. évi CLXXIV. törvény rendelkezik arról, hogy a költségvetési törvényben kell az életkezdési támogatás mértékét meghatározni.

A szakképzési hozzájárulásról és a képzés fejlesztésének támogatásáról szóló 2011. évi CLV. törvény 8. § (1) bekezdése szerint a költségvetési törvényben kell megállapítani az alapnormatíva összegét.

A 63. §-hoz

Rendelkezik a különböző jogszabályokban meghatározott életjáradékok 2016. évi összegének megállapításáról.

A 64. §-hoz

Megállapításra kerül a Szoctv. szerinti gyógyszerkeret havi és éves összege.

A 65. §-hoz

A rendelkezés megállapítja a fizetendő felügyeleti díj mértékét.

A 66. §-hoz

A rendelkezés az Áht. szerinti kis összegű követelés értékhatárát határozza meg.

A 67. §-hoz

A mozgóképről szóló 2004. évi II. törvény értelmében és az ott meghatározott számítási mód szerinti eredménnyel a gyártási költségvetési értékhatárokat az éves költségvetési törvény állapítja meg.

A 68-70. §-hoz

A költségvetési törvényben minden évben meg kell határozni az adott évben irányadó közbeszerzési (nemzeti és uniós) értékhatárokat.

A 71. §-hoz

A törvény a szerencsejáték szervezéséről szóló 1991. évi XXXIV. törvény 27. § (5) bekezdése és 29/E. § (1) bekezdése alapján a 2016. évre meghatározza az I. és II. kategóriájú játékkaszinó üzemeltetési és a távszerencsejáték szervezési tevékenység után fizetendő koncessziós díjminimum összegét. A koncessziós díjminimum megállapítása a 2015. évi koncessziós díjminimum és a 2016. évre tervezett fogyasztói árindex figyelembevételével történt.

A 72. §-hoz

Felhatalmazó rendelkezések.

A 73. §-hoz

Hatályba léptető rendelkezés és dereguláció.