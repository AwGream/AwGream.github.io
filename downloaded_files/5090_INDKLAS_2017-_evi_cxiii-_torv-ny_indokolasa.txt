2017. évi CXIII. törvény indokolása

a Magyarország Kormánya és a Lengyel Köztársaság Kormánya között a diplomáciai ingatlanok jogi helyzetének kölcsönös rendezéséről szóló Jegyzőkönyv kihirdetéséről

Általános indokolás

A törvény célja a Magyarország Kormánya és a Lengyel Köztársaság Kormánya között a diplomáciai ingatlanok jogi helyzetének kölcsönös rendezéséről szóló Jegyzőkönyv (a továbbiakban: Jegyzőkönyv) kötelező hatályának elismeréséhez szükséges felhatalmazás megszerzése, illetve a Jegyzőkönyv kihirdetése.

A Jegyzőkönyv megkötését az indokolta, hogy a felek közötti személyes konzultációk során szükségessé vált diplomáciai ingatlanjaink helyzetének felülvizsgálata és rendezése. A budapesti lengyel, illetve a varsói magyar ingatlanok helyzetének mindkét felet kielégítő rendezése szervesen illeszkedik a magyar-lengyel barátság és szolidaritás hagyományaiba, s a Jegyzőkönyv aláírásával újabb nyitott kérdés zárható le az amúgy kiváló kétoldalú kapcsolatrendszerben.

A nemzetközi szerződés létrehozásához - a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 5. § (1) bekezdése szerint - szükséges felhatalmazást a Magyarország Kormánya és a Lengyel Köztársaság Kormánya között a diplomáciai ingatlanok jogi helyzetének kölcsönös rendezéséről szóló Jegyzőkönyv létrehozására adott felhatalmazásról szóló 16/2017. (II. 8.) ME határozat biztosította.

A Jegyzőkönyv rendelkezéseinek értelmében - a kölcsönösség jegyében - a varsói magyar diplomáciai ingatlanok tulajdonjoga a Magyar Államra, míg a budapesti lengyel diplomáciai ingatlanok tulajdonjoga a Lengyel Államra kerül átruházásra. Az előbb említett ingatlanok tulajdonjogának rendezése révén úgy a magyar, mint pedig a lengyel fél számára egy tiszta jogi helyzet teremtődik, amely a tulajdonjogot illető valamennyi bizonytalansági elem kiküszöbölése által hozzájárul a lengyel-magyar barátság további megszilárdításához.

A Jegyzőkönyvet aláíró felek a kétoldalú kapcsolatok fenntartásának és gyakorlásának megkönnyítése érdekében kölcsönösen mentesíteni kívánják egymást az ingatlanok használatából eredő minden adó- és díj megfizetése alól. Ennek következtében - az Nsztv. 7. § (3) bekezdés b) pontja szerint - a Jegyzőkönyv kötelező hatályának elismerésére történő felhatalmazás megadására, valamint kihirdetésére az Országgyűlés által elfogadott törvény útján kerül sor.

Részletes indokolás

Az 1. §-hoz

A Jegyzőkönyv tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Jegyzőkönyv kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel a Jegyzőkönyv tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nsztv. 10. § (1) bekezdés b) pontjának megfelelően e § rendelkezik a Jegyzőkönyv kihirdetéséről és tartalmazza a Jegyzőkönyv magyar nyelvű hiteles szövegét.

A Jegyzőkönyv 1-5. cikkei rendelkeznek a felek kölcsönös átruházásairól, a jegyzőkönyv tárgyát képező ingatlanok pontos megjelölésével, valamint a diplomácia szabályai szerint egy jelképes vételár feltüntetésével.

A 6. cikk értelmében a magyar fél a Jegyzőkönyv megkötése révén a lengyel fél által ráruházott ingatlanokért cserébe lemond az őt egy korábbi államközi szerződés alapján megillető varsói telek iránti igényéről.

A 7. cikk rendelkezik a Jegyzőkönyv révén átruházott ingatlanok szabad forgalomképességéről, a kizárólagos diplomáciai célra történő értékesítés feloldásával egyidejűleg. E rendelkezés révén a felek biztosítják egymás számára a kölcsönös tisztelet jegyében a Jegyzőkönyv által megjelölt ingatlanok elidegenítésének lehetőségét moratóriumi idő, valamint az államképviseleti használat esetében előírható megkötések nélkül.

A 8. cikk rendelkezik a Jegyzőkönyvben megjelölt ingatlanok átruházásának a felek belföldi jogi eljárásairól, apacta sunt servanda magánjogi alapelv - közjegyzői okiratba foglalt - nyilatkozatban vállalt tiszteletben tartásával.

A 9. cikk értelmében a felek kölcsönösen mentesíteni kívánják egymást mind az átruházás belföldi jogi folyamata során esedékes költségek megtérítése, mind pedig az ingatlanok további használatából eredő egyéb adó és díj megfizetése alól. Tekintettel arra, hogy az e cikk által szabályozni kívánt tárgykör az Országgyűlés feladat- és hatáskörébe tartozik, a Jegyzőkönyv - kötelező hatályának elismerésére adott felhatalmazás kíséretében - törvény útján kerül kihirdetésre.

A 10. cikk képezi a nemzetközi jogban az államközi megállapodások végrehajtása tekintetében elvárt kölcsönös segítségnyújtási magatartás írásban történő rögzítését.

A 11. cikk rendelkezik a korábbi, jelen Jegyzőkönyv tárgyát érintően aláírásra került államközi egyezmények hatályon kívül helyezéséről.

A 12. cikk szabályozza a Jegyzőkönyv hatálybalépéséhez szükséges feltételeket és határidőt, amelyre a belső jogi eljárások befejezését közlő utóbbi diplomáciai jegyzékváltás kézhezvételétől számított 30. napon kerül sor.

A 4-5. §-hoz

A Jegyzőkönyv belső jogi hatályba lépésének napja az Nsztv. 10. § (3) bekezdése értelmében egybeesik a nemzetközi jogi hatálybalépés időpontjával. A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító külügyminisztériumi közleményt hivatalból, a szaktárca külön közbenjárása nélkül adja ki a külgazdasági és külügyminiszter.