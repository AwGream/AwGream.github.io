2001. évi XXVIII. törvény indokolása

a lopott vagy jogellenesen külföldre vitt kulturális javak nemzetközi visszaadásáról szóló, Rómában, 1995. év június hó 24. napján aláírt UNIDROIT Egyezmény kihirdetéséről

Indokolás

A Kormány 2183/1995. (VI. 29.) Korm. határozatában egyetértett azzal, hogy a Magyar Köztársaság részesévé váljon a lopott vagy jogellenesen külföldre vitt kulturális javak nemzetközi visszaadásáról szóló UNIDROIT egyezménynek.

A kulturális javak jogtalan behozatalának, kivitelének, tulajdona jogtalan átruházásának megakadályozását és megelőzését szolgáló eszközökről szóló, 1970. november 14-én Párizsban elfogadott UNESCO Egyezményt Magyarország az 1979. évi 2. számú törvényerejű rendelettel hirdette ki. Ezen közjogi Egyezmény alkalmazása azonban a 7. Cikkében foglalt fontos magánjogi rendelkezés miatt nagyon problematikus. Ezért az UNESCO egy, a magánjog egységesítésével foglalkozó szervezetet, az UNIDROIT-t (International Institute for the Unification of Private Law) kérte fel az ellentmondás feloldására. A megoldás nem az 1970. évi Egyezmény módosítása, hanem az Egyezményhez kapcsolódó, de független és új nemzetközi egyezmény létrehozása, remélve, hogy az új egyezményt az 1970. évi UNESCO Egyezményt elutasítók is alá fogják írni.

Az 1970. évi Párizsi Egyezmény a kulturális javak illegális forgalmát kívánja visszaszorítani, ezért alkalmazási köre a „mozdítható”, azaz ingó kulturális örökségre vonatkozik, az ingó kulturális javak egyetemes nemzetközi védelmének egyik legfontosabb eszközének tekinthető. Bár az UNIDROIT egyezmény aláírásáig az Amerikai Egyesült Államok, Kanada és Ausztrália kivételével a gazdag „műkincspiaci” országok nem tartoztak az aláírók közé, az Európai Unió kulturális javak forgalmazásával foglalkozó jogszabályai, vagy egyes nyugati országok (pl. Anglia) műkereskedelmi kódexe az Egyezmény elvein alapulnak. Az UNESCO szorgalmazza, hogy az Európai Unió tagállamai csatlakozzanak a Párizsi Egyezményhez. Elsőként az UNIDROIT Egyezményt is aláíró Franciaország csatlakozott 1996. szeptember 16-án.

A nemzetközi magánjog általános szabálya szerint az adásvétel érvényességét illetően annak az országnak a szabályai mérvadók, ahol a szóban forgó javak az adásvétel pillanatában fellelhetők. Azokkal a polgári jogi módszerekkel szemben, melyek nem védik a jóhiszemű vásárlót, nagy többségben vannak azok a polgári jogi rendszerek, amelyek ugyan különböző mértékben, de védelmet biztosítanak a tárgy bona fide vásárlójának. Sok országban a vásárlás tényével érvényes jogcímet lehet szerezni a lopott javak tulajdonlására. Ez a gyakorlat arra bátorítja a kulturális javak vásárlóit, hogy ne törődjenek azzal, vajon a tárgy illegális úton (lopott, csempészett, tiltott ásatásból való) került-e el korábbi helyéről. Ennek következtében az ilyen műtárgyak is teljes áron adhatók tovább, s ez az ilyen tárgyak keresletét csak növeli. Világossá vált, hogy a bona fide vásárlót védő jogszabályok tulajdonképpen az illegális forgalmazót védik.

Az UNIDROIT hosszú évekig foglalkozott ezzel a kérdéssel. Az általa felkért szakértők tanulmányait széles körű szakértői találkozón vitatták meg, majd az elkészült egyezmény-tervezetet 1991 és 1993 között négy kormányközi szakértői konferencia tárgyalta.

Az utolsó konferencián elfogadott egyezmény-tervezetet az 1995. június 7-24-ig megrendezett diplomáciai konferencián véglegesítették.

Az aláírt egyezmény 21 cikkből áll. Rendelkezik az alkalmazási körről, a lopott műkincsek visszajuttatásáról, a jogellenesen exportált műkincsekről, a visszaadás feltételeiről, az elévülésről, kereset benyújtásáról és az eljárásról.

Az egyezmény célja a lopott kulturális értékű tárgyak visszajuttatásának jogi szabályozása. Az egyezmény alkalmazása tekintetében azok a tárgyak minősülnek kulturális értékű tárgyaknak, amelyek egyházi vagy világi szempontból, a régészet, a történelem előtti kor, a történelem, az irodalom, a művészet vagy a tudomány számára jelentőséggel bírnak. Az egyezmény függeléke e tárgyakat tételesen felsorolja.

Az egyezmény kimondja, hogy a lopott kulturális értékű tárgy birtokosa köteles azt visszaadni. Lopott kulturális értékű tárgy a jogellenesen kiásott, vagy jogszerűen kiásott, de jogellenesen visszatartott kulturális értékű tárgy is, ha e minősítés összhangban áll azon állam jogával, amelyben a kiásás történt.

A visszajuttatás iránti bármely igényt a tárgy eltulajdonításától számított 50 éven belül, és ezen időtartamon belül attól az időponttól számított 3 éven belül kell érvényesíteni, amikor az igénylő tudomást szerzett a kulturális értékű tárgy fekvési helyéről és birtokosának személyazonosságáról.

Amennyiben a lopott kulturális értékű tárgy birtokosa nem bírt tudomással a tárgy lopott voltáról és gondosan járt el, valamint azt bizonyítani tudja, kárpótlásra tarthat igényt.

Az egyezmény részletesen szabályozza a jogellenesen külföldre került kulturális értékű tárgyak visszajuttatásának rendjét, a vonatkozó bírósági eljárást.