2007. évi CLXIX. törvény indokolása

a Magyar Köztársaság 2008. évi költségvetéséről

Általános indokolás

I. A kormányzat gazdaságpolitikájának fő vonásai, az államháztartás alakulása 2008-2011-ig

1. A kormányzat gazdaságpolitikája

1.1. Gazdaságpolitikai célok, cselekvési irányok

A gazdasági egyensúly javításának erősödő igénye, továbbá a hosszú távon is megfelelő egyensúlyi feltételek létrehozásának szükségessége a Kormány gazdaságpolitikájában 2006 közepétől lényeges fordulatot hozott. Ettől kezdve - a felzárkózást eredményező tartós növekedési pályára való visszakerülés érdekében - középtávon a Kormány legfontosabb céljai a következők:

- erőteljes egyensúlyjavítás;

- ezzel párhuzamosan a tartós egyensúlyőrzést szolgáló átfogó reformok elindítása és megvalósítása az államháztartásban;

- a számottevően bővülő uniós források felhasználására támaszkodó erőteljes fejlesztések megvalósítása.

A konvergencia program a közgazdasági összefüggések elemzésére, a makrogazdasági pálya lehetséges alakulását vizsgáló prognózisra alapozva azt feltételezi, hogy a végrehajtandó intézkedések nyomán középtávon - 2009-2010-től - az államháztartás kiadásai GDP-arányosan csökkennek, és ez lehetővé teheti a mindenki által várt adószint mérséklést. Ez - a növekvő EU-forrásokat is figyelembe véve - elősegítheti a beruházások még gyorsabb növekedését, illetve a lakossági fogyasztás emelkedését, és ezek eredményeképp ismét 4-5%-os sávba gyorsulhat a növekedés üteme.

A gazdaság helyzete

A konvergencia programban vázolt gazdaságpolitika megvalósítása késedelem nélkül megkezdődött és a 2006. évre, illetve a 2007. évi várható értékekre vonatkozó makrogazdasági mutatókban már látszanak az államháztartás megbomlott egyensúlyának helyreállítására hozott kiigazító lépések pozitív eredményei.

2006-ban az államháztartás hiányának növekedése a második félévben megállt és végül is az év egészére vonatkozólag kedvezőbb lett a konvergencia programban rögzítettnél (10,1% helyett 9,2%). 2007-ben pedig az eddigi adatok alapján ez a hiányszint jelentősen (6,4% körüli mértékre) csökken.

Ezzel párhuzamosan a növekedés a konvergencia programban feltételezettek szerint alakult. A GDP 2006-ban 3,9%-os volt, annak ellenére, hogy a második félévben hatályba lépett egyensúlyjavító intézkedések már némileg lassítólag hatottak. 2007-ben a nagyrészt ebben az évben ható intézkedések hatására a lakosság fogyasztása mérséklődik, és ez csökkenti a gazdaság egészének növekedési lehetőségeit is, ugyanakkor a beruházások már növekedni kezdtek. A GDP növekedési üteme az első negyedévi 2,7%-ról a második negyedévben 1,2%-ra csökkent, így az első félévben egészében 1,9%-os gazdasági növekedés valósult meg. Az előző év azonos időszakához képesti jelentős lassulás főként a 2006. évi gazdaságpolitikai kiigazításból következő, mérséklődő állami fogyasztás következménye volt. A kiigazítás hatása a lakossági fogyasztásra és a nem állami állóeszköz-felhalmozásra a vártnál kedvezőbb.

Az idei év hátralévő részében a növekedési ütem ismét 2% fölé gyorsulhat. A gyorsulás irányába mutat a tavalyi második félév alacsony bázisa és több egyszeri tényező is (kiegészítő nyugdíjemelés, közszféra előrehozott 13. havi bére, a mérséklődő infláció, autópálya átadások). Mindezek alapján továbbra is megalapozottnak látszik a konvergencia programban szereplő, a piac által többször óvatosnak mondott GDP előrejelzés (2,2%).

2008-ban a gazdaság növekedési üteme a konvergencia programban jelzetthez képest kissé magasabb - 2,6% helyett 2,8% - lehet. Ennek alapvető oka a lakossági nettó jövedelmek kedvező alakulása. Az adójóváírás rendszerének változása több jövedelemkategóriában jelentősen javítja a bruttó és nettó bérek arányát, de a vártnál magasabb inflációval összefüggésben a bruttó átlagkereseteknél is magasabb emelkedéssel lehet számolni, mint a konvergencia programban volt. A költségvetési szektorban az idei 5% körüli létszámcsökkenés után már csak kisebb korrekcióra kerül sor, így nemzetgazdasági szinten az alkalmazottak száma némileg növekedhet, miközben a reálkeresetek és a lakosság fogyasztása is csak mérsékelten emelkedik majd. 2009-től a GDP jelentősebb ütemgyorsulásával (2009-2011 között évente átlagosan 4-4,5%) számolhatunk.

A növekedés szerkezete az egész időszakban egészséges marad, hiszen azt elsősorban az export és a beruházások hajtják. A kiigazítás következtében 2006-ban átmenetileg visszaeső beruházási tevékenység 2008-ban már várhatóan 4-5% körüli ütemben emelkedik, majd a következő 3 évben - többek között az EU-támogatások növekvő mértékű felhasználásának következtében - évente átlagosan 7% körüli bővüléssel lehet számolni.

Az export 2008-ban és végig a középtávú időszak egészében magas, 11% feletti ütemben növekedhet. 2007-ben és 2008-ban is az export növekedési üteme magasabb lesz az importénál, és ennek következtében ezekben az években jelentős mértékben csökken az áruforgalom hiánya.

A lakosság fogyasztása a 2007. év egészében várhatóan kb. 1%-kal alacsonyabb lesz az előző évinél. Emögött elsősorban a közösségi fogyasztási kiadásoknak a természetbeni juttatások erőteljes csökkentése miatti drasztikus visszaesése áll. 2008-ra a fogyasztás üteme már kismértékben (0,4% körül) növekvő lesz. A továbbiakban az egyensúlyi helyzet javulásával párhuzamosan a lakossági fogyasztás is fokozatosan emelkedik, azonban annak üteme egyetlen évben sem haladja majd meg a GDP növekedését.

Az infláció 2006. augusztus-szeptembertől - elsősorban a kormányzat pénzügyi egyensúlyteremtő intézkedéseinek árszínvonalra gyakorolt hatása miatt - felgyorsult, 2006. decemberre 6,5%-ra nőtt, éves átlagban pedig 3,9% volt. A 2007. év eleji kormányzati intézkedések is jelentős közvetlen árszintemelő hatással rendelkeztek, a 12 havi infláció márciusban tetőzött 9%-on. Az év hátralévő részében további feszültséget okoz a kedvezőtlen időjárás következtében a vártnál magasabb élelmiszerár-emelkedés. Ugyanakkor a tavaly őszi nagymértékű áremelkedés statisztikai bázishatásának eredményeként az inflációs ráta szeptemberben jelentősen csökken, kb. 6% körülire mérséklődik. A következő hónapokban az árfolyam hatására az iparcikkeknél folytatódik az elmúlt időszakban ismét megerősödő dezinfláció, és a piaci szolgáltatások árindexe is csökkenni fog, elsősorban a tavalyi áfa-emelés statisztikai bázishatásának eredményeként. A 2007-es éves átlagos infláció a korábban jelzett 7%-kal szemben, így 7,5% körül lesz, a decemberi index pedig a korábban prognosztizált 4,5-5% helyett 5,5% közelébe süllyed.

Az előrejelzés szerint az élelmiszerdrágulás 2008 közepén megáll, majd egyes termékcsoportokban csökken az árszint. A bérek jövő évre prognosztizált növekedése a fogyasztói áralakulás szempontjából semleges. Emellett a visszafogott lakossági kereslet további dezinflációs hatással jár mind az iparcikkek, mint a piaci szolgáltatások területén. Mindezek eredményeként az áremelkedési ütem 2008 harmadik-negyedik negyedévében az előrejelzés szerint a középtávú inflációs célhoz tartozó toleranciasávon belülre kerül, 2008 végére pedig 3,5% közelébe mérséklődik. 2008 év egészében 4,5%-os átlagos drágulási ütem valószínű. Ezt követően az infláció 2009-től visszatér a korábban meghatározott csökkenő pályára és a középtávú inflációs cél értéke alá mérséklődik.

2. Az államháztartás középtávú céljai és keretei

2.1. Általános feltételek

A Kormány legfontosabb célja, hogy a tartós egyensúlyon alapuló növekedés feltételeinek megteremtésével a gazdasági teljesítmény és az életkörülmények tartósan és gyorsuló ütemben közelítsenek az Európai Unió átlagához. A reálkonvergenciához olyan növekedés- és fejlesztésorientált gazdaságpolitikára van szükség, amely az államháztartás tartós egyensúlyán alapul. Az így létrejövő, fenntartható egyensúly a gazdasági növekedés számára kedvező feltételeket teremt, mert a gazdasági szereplők számára kiszámítható gazdaságpolitikai kereteket nyújtva megkönnyíti a fejlesztési döntéseket.

A Konvergencia programban meghatározott államháztartási hiánycsökkentés üteme követelménynek tekinthető ahhoz, hogy - a maastrichti kritériumoknak megfelelően - az államadósság GDP-ben mért arányát és az infláció mértékét egyaránt csökkenteni lehessen. Az államháztartás egyensúlyának javításával a Kormány egyúttal biztosítja, hogy Magyarország teljesítse azokat a követelményeket, amelyek az euró bevezetéséhez szükségesek.

A Konvergencia programban középtávra megjelölt elvek mentén elfogadott költségvetés teljesítése előfeltétele a hosszú távon fenntartható növekedési folyamatok stabilizálódásának, ezen túlmenően pedig jelentős mértékben javíthatja a magyar gazdaságpolitika hitelességének nemzetközi megítélését.

A deficit csökkentését azonban a túlzott hiány megszüntetését követően is folytatni kell, a Stabilitási és Növekedési Egyezménnyel összhangban meghatározott országspecifikus középtávú cél (Magyarország esetében 0,5-1% közötti deficit) eléréséig.

A sikeres konszolidációs és reformprogram hatására azonban a vártnál erőteljesebben javul az államháztartás egyensúlyi helyzete. 2008 tekintetében a konvergencia program egyensúlyban lévő elsődleges egyenleget, és 4,3%-os ESA hiányt tartalmazott. Mivel azonban a kamatkiadások kisebbek lesznek a kedvező gazdaságpolitikai folyamatok megítélésének hatására, a GDP 4,1%-ának megfelelő államháztartási deficittel számol a törvény. Az elsődleges egyenleg tekintetében továbbra is a konvergencia program szerinti egyensúlyos egyenleggel számol a pénzügyi kormányzat.

A kiigazítás időszakában párhuzamosan kerül sor a kiadások csökkentésére és a bevételek növelésére. A tartós költségvetési egyensúly csak a kiadási oldal strukturális átalakításával érhető el, de a gyors egyensúlyjavítás érdekében az időszak elején szükség van az adó- és járulékterhek emelésére is.

2008-ban néhány terület kivételével a kiadások nem növekednek. A hatályos törvényeknek megfelelően emelkednek a nyugdíjkiadások, családtámogatások, valamint a szociális segélyek. Mindezeken felül a költségvetés biztosítja a növekvő EU-támogatásokhoz kapcsolódó hazai társfinanszírozást is.

Az állam kiadásainak mérséklésével és bevételeinek növelésével a kormányzati ciklus közepére a tartós növekedéshez - s egyben az euró övezeti csatlakozáshoz - szükséges egyensúlyi feltételek megteremtődnek, és az állam egész működését átfogó reformfolyamat eredményeképpen létrejönnek az egyensúly hosszabb távú, biztonságos fenntartásához szükséges feltételek.

A javuló egyensúly kedvezőbb feltételeket teremt a vállalkozások fejlődéséhez, bővíti hitellehetőségeiket, és az elkövetkező évek fejlesztéseibe bekapcsolódva lényegesen javul versenyképességük.

Az egyensúly fenntarthatóságát megalapozó reformok

Az államháztartási hiány tartós csökkentése, illetve az egyensúlyi növekedést alátámasztó szint megőrzése érdekében a Kormány strukturális változásokat kezdeményezett az egészségügyben, valamint a nyugdíj- és oktatatási rendszerben.

Ezek a változások nemcsak az államháztartási hiánycélok elérését segítik a működési paraméterek módosításával, hanem az állam és a közszolgáltatások igénybe vevői közötti viszonyok megváltoztatásával, a közösségi és egyéni felelősség újragondolásával, a közfeladatok hatékonyabb ellátásának ösztönzésével, valamint a közterhek befizetési iránti felelősség megerősítésével nem csupán gazdaság-, hanem társadalompolitikai fordulatot is hoznak:

Az egészségügyi reform alapja a biztosítási elv erőteljesebb érvényesítése, amely az eddig látszólag korlátlan közfelelősség és közfinanszírozás helyett egyértelművé teszi az egyén felelősségét. Emellett szükséges az egészségügyi szolgáltatások iránti, az egészségi állapot alapján nem indokolt kereslet korlátozása és az egészségügyi intézményrendszer működési hatékonyságának növelése is.

A reform részeként:

- 2008. január 1-jétől a nem biztosítottak térítés nélkül már csak az alapcsomag részét képező ellátásokra jogosultak.

- A járóbeteg szakellátásban 2008. január 1-jétől a beteg részére elszámolási nyilatkozatot kell adnia a szolgáltatónak az igénybevett szolgáltatásról.

A nyugdíjrendszer fenntarthatóságának biztosítása érdekében az 1998-ban megkezdett reformot tovább kell folytatni. Első lépésként a korhatár alatti nyugdíjazás, valamint az egészségi állapothoz kötődő, illetve egyes munkakörökben eltöltött időhöz kapcsolódó korhatár alatti ellátástípusok feltételrendszerének szigorításáról döntött a Kormány.

A korai nyugdíjazás feltételei 2008. január 1-jétől kiegészülnek az aktív biztosítási jogviszony megszüntetésével. Az elfogadott szabályozás szerint az éves minimálbért meghaladó kereset elérésétől kell a nyugdíj folyósítását szüneteltetni. A korhatár felett ilyen korlátozás nincs. Az új szabály a 2007. december 31-ét követő nyugdíjazásokra vonatkozik, 2010-től viszont kiterjed minden korhatár alatt nyugdíjban lévőre, függetlenül a nyugdíjba vonulás dátumától.

2008. április 1-jétől a nyugdíj melletti keresőtevékenység után is meg kell fizetni a biztosítottnak az általános járulékszabályok szerinti nyugdíjjárulékot. Ez a járulékfizetés többletnyugdíjra jogosít: a nyugdíjasok keresetük után egy-egy évi járulékfizetés alapján évente a kereset 0,4%-át kitevő nyugdíjnövelésben részesülnek.

A nyugdíjszámítás egyes ellentmondásos elemeinek kiigazítása 2008. január 1-jétől történik meg. A korábbi évek kereseteinél a jelenlegi részleges valorizáció helyett a teljes valorizációt kell alkalmazni. Ezzel az egyes években megállapított nyugdíjak közötti aránytalanságot okozó egyik elem hatása megszűnik. További korrekció érvényesül a keresetek nettósítására is, a nyugdíjalap meghatározásánál nemcsak a számított adót, hanem az egyéni járulékokat is le kell vonni.

A hosszú szolgálati idő fokozottabb elismerése érdekében a 40 év feletti szolgálati időnél a nyugdíjmérték évente a jelenlegi 1,5% helyett 2%-kal nő. Az új számítási szabályok 2008. január 1-jétől alkalmazandók, amelyek együttes hatásaként a helyettesítési ráta és a jövőbeni nyugdíjak közötti aránytalanságok érdemben mérséklődnek.

Az oktatási reform a közoktatás átalakításával az alapkészségek erősítését, az esélyegyenlőség biztosítását, míg a felsőoktatás területén a képzés színvonalának javítását és a változó szerkezetű és nagyságú munkaerő-kereslethez való alkalmazkodás erősítését szolgálja.

Ez utóbbi esetében sor került a tandíj (képzési hozzájárulás) bevezetésére. Ennek értelmében a 2007-ben beiratkozott, államilag támogatott hallgatóknak kell első ízben tandíjat fizetni 2008-tól.

Csökkent és szerkezetileg módosult a felvehető államilag finanszírozott hallgatói létszám. E csökkenéssel egyidejűleg történik a többciklusú (BA, BSc, MA, MSc) képzési szerkezetre történő felmenő rendszerű áttérés, amelynek eredményeként az államilag támogatott összhallgatói létszám növekedése megáll, majd 2008-tól évente mintegy ötezer fős létszám csökkenéssel lehet számolni.

A 2007-től bevezetett új - a hallgatói választáson alapuló - felvételi eljárásrend további strukturális átalakulást eredményez, megszűnik az államilag finanszírozott keretszámok adminisztratív leosztása. Az intézkedés alkalmazkodásra kényszeríti az intézményeket és elősegíti egy hatékonyabb, versenyképesebb felsőoktatási struktúra kialakulását (koncentráció, intézményszám csökkenése).

A fenti három nagy ellátórendszer átalakításán túl átfogó változások indultak meg a központi közigazgatásban is (az intézményrendszer méreteinek, belső tagoltságának szűkítése, a párhuzamosságok megszüntetése, a hatékonyabb munkavégzés - elektronikus közigazgatás, teljesítménykövetelmények - feltételeinek megteremtése, a foglalkoztatottak létszámának csökkentése).

A közigazgatás egészében sor kerül a teljesítménykövetelmények meghatározásának, mérésének általánossá tételére. 2007. január 1-jétől hatályos a teljesítményértékeléshez kötődő nyilvántartás, ellenőrzés és adatkezelés szabályait tartalmazó törvény, valamint az államigazgatási szerveknél foglalkoztatott köztisztviselők új típusú teljesítményértékelési eljárását (TÉR) előíró kormányrendelet. A TÉR rendszert alkalmazni kell

- 2007. január 1-jétől a minisztériumok vezetői megbízással rendelkező köztisztviselőire,

- 2007. július 1-jétől a minisztériumok vezetői megbízással nem rendelkező köztisztviselőire,

- 2008. január 1-jétől a központi hivatalok és kormányhivatalok köztisztviselőire,

- 2009. január 1-jétől pedig minden központi államigazgatási szerv területi és helyi szerve köztisztviselőire.

Középtávú költségvetési tervezés megerősítése

A középtávú költségvetési program kialakításának célja egyrészt az államháztartás működésének kiszámíthatóbbá tétele, másrészt pedig a konvergencia programmal való összhang megteremtése. Középtávon a kormányzat kiemelt feladata az államháztartás kiadási oldalának szűkítése. A biztonságos megvalósításhoz a közszolgáltatások reformja mellett azonban a költségvetési fegyelem megerősítése is elengedhetetlen.

A szabályozással lehetőség nyílik arra, hogy a Kormány a hatáskörébe tartozó fejezetek (beleértve a társadalombiztosítási alapok igazgatási szerveit és az elkülönített állami pénzalapokat is) esetében szigorúbb felügyeletet gyakoroljon a több éves tervezés felett. Ezáltal a tervezés fegyelme erősödik, ami javítja a piaci szereplők körében a magyar gazdaságpolitika hitelességét.

A bevezetendő középtávú kiadási plafonok mindig 3 évre előre rögzítik a tárcák támogatási, illetve kiadási értékeit, így minden évben egy újabb évre dönt az Országgyűlés a kiadási szintről.

A középtávú költségvetési keretprogram első, éles alkalmazására a 2008. évi költségvetési törvény tervezése alkalmával kerül sor.

A költségvetési törvény fejezeti kötetei tartalmazzák a tárcák által részletezett három éves kitekintés tervadatait. A fejezeti keretszámok (kiadások címre, esetleg alcímre csoportosítva) a 2008. évi költségvetési törvény elfogadása után véglegeződnek, azokat a Kormány februárban fogadja el.

A keretszámokat a Kormány az Országgyűlés által elfogadásra került 2008. évi költségvetési törvény alapján (a bekövetkezett változások figyelembevételével) a következő év elején határozatban teszi közzé.

Ezek az irányszámok a költségvetési törvényhez mellékelt hároméves kitekintésre épülnek azzal az eltéréssel, hogy az elfogadott költségvetési törvényből eredő esetleges változtatások átvezetése már megjelenik a kimutatásokban. A határozatban közölt költségvetési keretszámokat a fejezetek csak a Kormány engedélyével módosíthatják.

3. Magyarország és az európai unió költségvetési kapcsolatai

Magyarország és az Európai Unió 2008-2011 közötti költségvetési kapcsolatait a 2007-2013 közötti uniós középtávú költségvetés keretében rendelkezésre álló források felhasználása és a közös költségvetéshez történő hazai hozzájárulás összege határozzák meg. A támogatási források felhasználása - nagyságrendjénél fogva - alapvetően befolyásolja a makrogazdasági paraméterek teljesülését és így a konvergencia program végrehajtását.

A 2008-2011. évekre meghatározott, uniós támogatásokhoz kapcsolódó államháztartási társfinanszírozás összegei és a társfinanszírozás biztosításának rendje együttesen garantálják azt, hogy a korábbi évekhez hasonlóan költségvetési akadálya ne legyen az uniós források felhasználásának.

A jelzett időszak első éve (2008) az „átmenet éve” abból a szempontból, hogy a 2007-2013 közötti időszak kifizetésein túl tartalmazza a 2004-2006 közötti években megnyílt támogatások felhasználását is. Az ún. n+2-es szabály értelmében 2008. az utolsó év, amikor a 2004-2006 közötti évekre meghatározott támogatási keretek kifizetései teljesülnek, teljesülhetnek: a strukturális alapokból finanszírozott I. Nemzeti Fejlesztési Terv, az EQUAL és INTERREG közösségi kezdeményezések és az Európai Mezőgazdasági és Vidékfejlesztési Alapból (korábban EMOGA Garancia Részlegből) finanszírozott Nemzeti Vidékfejlesztési Terv keretében. A költségvetési törvény a rendelkezésre álló, említett források teljes egészének felhasználásával számol. Ezen feltételezés alapjául az szolgál, hogy mind az I. Nemzeti Fejlesztési Terv, mind a Nemzeti Vidékfejlesztési Terv esetében a ténylegesen rendelkezésre álló közösségi források és a kötelezően biztosítandó hazai társfinanszírozás együttes összegét meghaladó mértékű kötelezettségvállalásra került sor. Ezen - mind a közösségi, mind a hazai jogszabályoknak megfelelő - gyakorlat indoka, hogy az esetlegesen meghiúsuló programok, projektek kiesésével ne veszítsünk el európai uniós forrást, azonnal álljanak rendelkezésre tartalék projektek. Természetesen amennyiben kevesebb program, projekt hiúsul meg, mint amekkora a többlet-kötelezettségvállalás mértéke, úgy a többletvállalás finanszírozása többletforrást igényel. Ennek biztosítására a törvény alapján a 2007-2013 közötti időszakra rendelkezésre álló közösségi források abban az esetben szolgálhatnak, ha ez mind az új programozási céloknak, mind a közösségi szabályoknak megfelel. Amennyiben erre nincs mód, abban az esetben a többlet-kötelezettség fedezetét a központi költségvetés hazai forrásból biztosítja.

A költségvetési törvény egyúttal figyelembe veszi azt, hogy az uniós szabályoknak megfelelően a programok, projektek keretösszegeinek utolsó közösségi részletét költségvetési forrásból kell megelőlegezni, s e megelőlegezett részlet a programok zárását követően kerül az Unió költségvetéséből átutalásra. Ezen összegek a programok, projektek lezárásától függően várhatóan 2009-2011 között kerülnek megtérítésre és költségvetési bevételként elszámolásra.

A 2009-2011 közötti években a 2004-2006-os időszak forrásai terhére finanszírozott néhány Kohéziós Alap-projekten és az ún. Átmeneti Támogatás egyes projektjein kívül már kizárólag a 2007-2013 közötti időszak támogatásainak felhasználási adatai jelennek meg a törvényben. E támogatások közül kiemelendőek az Új Magyarország Fejlesztési Terv (ÚMFT) és az Új Magyarország Vidékfejlesztési Program (ÚMVP) támogatásai. Míg a strukturális alapok és a Kohéziós Alap forrásait magában foglaló ÚMFT programjainak, projektjeinek kifizetése - a programok, projektek megvalósítási ütemével összhangban - várhatóan fokozatosan növekszik, addig az Európai Mezőgazdasági Vidékfejlesztési Alap támogatásainak stratégiai terve, az ÚMVP alapján várható kifizetések már 2009-től körülbelül azonos szinten állandósulnak - jellemzően a főbb támogatások normatív jellege miatt.

A költségvetésben megjelenő európai uniós támogatások főszabályként felhasználásukkor mind bevételként, mind kiadásként elszámolásra kerülnek, így az államháztartás egyenlegét közvetlenül nem befolyásolják. Kivételt képeznek ez alól a már a központi költségvetés által korábban megelőlegezett támogatások éven túli megtérülései (pl. a programok, projektek utolsó részleteinek uniós átutalása). Az uniós forrásokhoz kötelezően biztosítandó államháztartási (központi költségvetési) finanszírozás az eddigi gyakorlatot követve prioritásként biztosított az egyes fejezetek költségvetésében.

A korábbi évekhez hasonlóan 2008-ban is több jogcímen érkezik jelentős összegű támogatás hazánkba, melyek a költségvetésben nem kerülnek elszámolásra, felhasználásukra azon kívül kerül sor. Ennek oka, hogy ezen támogatásokhoz nem kapcsolódik kötelező nemzeti társfinanszírozás, továbbá a kedvezményezettek körének, a támogatások összegének meghatározása nem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg.

A költségvetésen kívüli támogatások között összegükben a nem vidékfejlesztési célú mezőgazdasági támogatások dominálnak. A Csatlakozási Szerződés alapján 2008-ban már az EU15-öknek járó közvetlen támogatások 50%-ára jogosultak a magyar gazdák (ezt egészíti ki a hazai költségvetési forrásból finanszírozott ún. top-up támogatás). Az EU Közös Agrárpolitikájának végrehajtását szolgáló másik jogcím, az ún. piaci támogatások (belpiaci-, export- és intervenciós támogatások) lebonyolításában a hazai intézményrendszer szintén csak közvetítő szerepet játszik, a kedvezményezettek körének ill. a támogatások mértékének meghatározása nem hazai, hanem közösségi döntés eredménye.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az Unió költségvetése felé teljesítendő nemzeti hozzájárulások összegét 2008-2011 között ezen időszak közösségi költségvetéseinek várható kiadási főösszegei határozzák meg. A 2008-ban teljesítendő nemzeti hozzájárulás összegét mindezek mellett befolyásolja a közösségek saját forrásairól szóló új tanácsi határozat 2008-ban feltételezhető hatályba lépése. Ez utóbbi szabály - az egyes országok számára meghatározott kedvezmények miatt - plusz-befizetést fog jelenteni a tagállamok túlnyomó többségének, így Magyarországnak is, melynek 2007. évre jutó összegét is várhatóan 2008-ban kell teljesíteni.

Így a 2008. évi hozzájárulás 205,3 milliárd forintra prognosztizált összege meghaladja a 2009-es 187,5 milliárd forint, a 2010-es 199,8 milliárd forint és a 2011-es 197,6 milliárd forint várható befizetési tételeket.

4. Az állami feladatellátás funkcionális bemutatása, változásának jellemzői

Az állami feladatellátás egyes nagy funkcionális aggregátumok szerinti változásai megfelelnek a kormányprogramban meghatározott célok alapján kitűzött prioritásoknak.

Az államháztartási szerepvállalásnál az állami működési funkciókra fordított kiadások a 2008-2011. évi időszak folyamán fokozatosan csökkennek, ami alátámasztja a takarékos állam megvalósításának célkitűzését. Ennek alapján csökken a közszférában foglalkoztatottak létszáma. A helyi önkormányzatok kistérségi és regionális együttműködését, feladataik kisebb létszámmal, kisebb költséggel és nagyobb hatékonysággal történő ellátását pénzügyi eszközökkel ösztönzi a Kormány.

A rend és közbiztonságra fordított összegek - az elmúlt évek gyakorlatának megfelelően - továbbra is kiemelt nagyságrendben szerepelnek a költségvetésben.

A jóléti funkciókra fordított kiadások összege évről-évre növekvő mértéket mutat. A törvényeknek megfelelően emelkednek a nyugdíjkiadások, családtámogatások, szociális segélyek. A nyugellátások kiadásainak növekedése összefügg a nyugdíjak korrekciós célú emeléséről szóló 2005-ben elfogadott törvénnyel. A kormányprogrammal összhangban a család társadalmi szerepének erősítésére a családok helyzetének és a gyerekvállalás feltételeinek javítására kiemelt hangsúly helyeződik. A családi pótlékok és a gyermekeknek járó juttatások emelkednek.

Az oktatásban tovább folytatódik a felsőoktatás reformja mind szerkezeti, mind minőségi értelemben.

Az egészségügy funkción belül megtalálhatók az egészségügyi intézmények működéséhez szükséges támogatások, illetve a nemzetközi kapcsolatokból eredő kötelezettségek finanszírozása.

A gazdasági funkciók a modern piacgazdasági állam megteremtődésével természetesen beálltak a nemzetközileg is megfelelő arányok szintjére. E funkció-csoporton belül kiemelkedő a közlekedési- és távközlési tevékenységekre és szolgáltatásokra fordított kiadások összeg.

Az államadósság finanszírozásának piaci alapokra helyezésével természetesen továbbra is jelentős hányadot képvisel a kiadások között az adósságszolgálati kamatteher. A 2008-2011-es időszak végére a kamatkiadások GDP arányos mértéke az államháztartás mérséklődő hiánya, az ismét kedvező irányba változó hozamszintek, valamint az árfolyam stabilizálódása következtében csökken.

II. A központi költségvetés 2008. évi előirányzatai

1. Bevételi előirányzatok, adó- és járulékpolitikai célkitűzések

Az adórendszerben 2008-tól olyan jellegű átalakításokra kerül sor, amelyek növelhetik a foglalkoztatást, egyszerűsítik a jelenlegi adórendszert, elsősorban az adóbevallási rendszer korszerűsítésével, az elektronikus adóigazgatás szélesítésével, a befizetési rend átalakításával, továbbá az ún. kisadók számának csökkentésével. Ezen túlmenően a hosszú távú reformok keretébe illeszthető módosítások történnek, amelyek ösztönzik a beruházásokat és javítják az ellenőrzési tevékenység és a szankciórendszer hatékonyságát. A módosítások tekintetében alapfeltétel, hogy nem kerülhetnek veszélybe a konvergencia program egyensúlyt javító célkitűzései, így Magyarország 2008-ban megfeleljen az európai uniós költségvetési előírásoknak. Az adórendszer változásait (például a lakás értékesítéséből származó jövedelem adóztatása, illetve a jövedéki adó esetében) az uniós jogharmonizáció is szükségessé teszi.

A személyi jövedelemadózásban a legális foglalkoztatás növelése érdekében indokolt a marginális terhelési csúcsok lefaragása az egységes adójóváírás bevezetésével. A 2008. évtől az adójóváírás mértéke 18%, havi felső értéke 11 340 forint, kifuttatása az évi 1 250 000-2 762 000 forintos sávban történik (9%-kal), míg a kiegészítő adójóváírás megszűnik. Az európai joggal való összhang megteremtése keretében átalakul az ingatlan (lakás) értékesítéséből származó jövedelem adóztatása és a mezőgazdasági őstermelők által érvényesíthető adókedvezményre vonatkozó szabályozás. Az adóalap szélesítése céljából szűkül az üzletpolitikai célból adott ajándékok adómentessége. Az előbbi módosítások mellett kiemelendő az adóalap megállapítási módjának egyszerűsítése (például az internet-használattal összefüggő költségelszámolásnál), a kisvállalkozások versenyképességének erősítése (a fejlesztési tartalék bővítése révén), valamint a nyugdíjcélú öngondoskodás új elemét, a foglalkoztatói nyugdíjintézményt érintő adószabályok megalkotása.

A társasági adózásban a magyar gazdaság versenyképességének megtartása, illetőleg javítása, az adót fizetők körének bővítése és az egyszerűsítés indokolnak módosításokat. A versenyképesség javítása érdekében az adómentes fejlesztési tartalék feltételei közül az adózás előtti nyereség 25%-os határa 50%-ra emelkedik. A kivételek mérséklése céljából a hitelintézetnél és a befektetési vállalkozásnál a pénzügyi szolgáltatási, illetve befektetési szolgáltatási tevékenységre tekintettel elszámolt értékvesztésre, valamint a speciális céltartalékra az általános adószabályokat kell alkalmazni.

A finanszírozási források bővítése érdekében az előző évben 50 millió forintot meg nem haladó árbevételt elérő társas vállalkozások a 2008. évtől a különadónál mentesülnek a feltöltési kötelezettség alól.

Az adóalap bővülését eredményezi, hogy a hitelintézeti járadék szabályainak pontosításával egyértelművé válik, hogy az ügyféltől kapott kamat és a kamattámogatás után is történjen járadékfizetés.

Az általános forgalmi adóról szóló új törvény megalkotása biztosítja a közösségi előírásoknak történő maradéktalan megfelelést, illetőleg az átláthatóbb szabályozás révén elősegíti az önkéntes jogkövetést. A versenyképesség javítása céljából módosulnak a csoportos adóalanyiságra vonatkozó szabályok. Az uniós jogharmonizáció keretében korszerűsödnek az utazásszervezési szolgáltatás adózását érintő szabályok, lehetővé válik az adóalanyként történő bejelentkezést megelőző beszerzések adótartalmának levonása, megszűnnek egyes mentességek. Az adócsalás visszaszorítását célzó módosítások közül kiemelendő a fordított adózás kiterjesztése az ingatlanügyletekre, a meghatározott fizetésképtelenségi eljárás alatt álló adóalanyokra, illetőleg az egyetemleges adókötelezettség értékesítési láncban lévő adóalanyok közötti megállapítása. Az adóalanyok számára kedvező változás, hogy az alanyi adómentesség választására előírt küszöbérték 4 millió forintról 5 millió forintra emelkedik.

A cigaretta jövedéki adója - az uniós minimumszinthez való közelítés céljából - két ütemben, 2008. április 1-jén, illetve 2008. szeptember 1-jén emelkedik. Ehhez kapcsolódóan arányosan nő a cigaretta, a finomra vágott fogyasztási dohány és az egyéb fogyasztási dohány esetében alkalmazandó minimumadó összege is.

Az energiaadóra vonatkozó uniós adóminimumok teljesítése érdekében a nem üzleti (központi közigazgatás, helyi önkormányzatok) felhasználásra 2008-tól eltérő, magasabb adómértékek alkalmazandók.

A vámszabályozás 2008-tól hatályba lépő módosításai elsősorban az ellenőrzés hatékonyságának javítását, az adminisztráció csökkentését, valamint az elektronikus ügyintézés lehetőségeinek bővítését célozzák.

A helyi adózásban alkalmazott kedvezmények, mentességek visszaszorítását jelenti a feltételes helyi adómentes körbe tartozó ún. közszolgáltató szervezet fogalmának szűkítése.

Az illetékekre vonatkozó szabályozás módosításával bővül az illetékköteles események köre (például a végzés elleni fellebbezés esetével). Uniós jogharmonizáció keretében csökken a külföldi székhelyű vállalkozás magyarországi fióktelepe, illetve a külföldi vállalkozás közvetlen kereskedelmi képviseletének cégbírósági bejegyzési eljárási illetéke.

Az adóalap szélesítése érdekében a 2008. évtől változik a gépjárműadó alóli mentességre vonatkozó szabályozás: az alapítvány, illetve a társadalmi szervezet nem alkalmazhatja az adómentességet, ha a jármű tulajdonosa az alapítvány, a társadalmi szervezet, míg az üzemben tartó más személy.

A társadalmi igazságosság, valamint az adóalap szélesítése céljából a luxusadó alanya a 2008. évtől már nemcsak a magánszemély, hanem bármely, 100 millió forintot meghaladó értékű lakás és üdülő tulajdonosa. A megfelelő jogalkalmazás érdekében pontosabbá, részletezettebbé válik a luxusadóban követett értékelési módszertan.

A társadalombiztosítási járulékoknál megvalósuló átcsoportosításokkal mindössze az Egészségbiztosítási Alapot és a Nyugdíjbiztosítási Alapot megillető járulékbevételek megosztása változik.

Az adózás rendjét szabályozó törvény módosításai közül a versenyképesség javítását, az üzleti élet átláthatóbbá tételét szolgálja az állami adóhatóság honlapjáról lekérdezhető adatok körének bővítése (például azon adózók adataival, amelyekkel szemben az adóhatóság végrehajtási eljárást folytat). Az adminisztrációs terhek enyhítése keretében szűkül az állami adóhatósághoz bejelentendő adatok köre. A befizetési szabályok egyszerűsítését jelenti, hogy a társadalombiztosítási alapokat megillető befizetéseket egy számlára kell majd fizetni, a bevételek szétosztásáról pedig a kincstár gondoskodik. Bővülnek az adóigazgatásban alkalmazott elektronikus szolgáltatások (például az adóigazolás iránti kérelmet az állami adóhatósághoz elektronikus úton is el lehet juttatni, amely esetben az adóhatóság ezen igazolásokat elektronikus formában állítja ki és küldi meg az adózónak).

1.1. Gazdálkodó szervezetek befizetése

A központi költségvetés 2008. évre tervezett társasági adóbevétele mintegy 8%-kal több a 2007. évi költségvetési törvény által előirányzott összegnél, s a GDP arányában 2%-ot képvisel.

A társas vállalkozások által fizetendő különadóból 2008-ra tervezett pénzforgalmi bevétel 14%-al nőtt a 2007. évi előirányzathoz képest.

A hitelintézeti járadék címén tervezett 2008. évi bevétel a 2007. évi előirányzathoz viszonyítva 40%-os csökkenést mutat.

Az egyszerűsített vállalkozói adóból tervezett 2008. évi bevétel a 2007. évi előirányzathoz viszonyítva minimális növekedést jelent.

A bányajáradék bevétele az előző évi előirányzathoz mintegy 3%-os csökkenést tartalmaz 2008-ban, amit elsősorban a szénhidrogének hazai kitermelésének várható csökkenése indokol. A bányajáradék döntő részét, több mint 90%-át továbbra is a kőolaj és a földgáz termékek adják.

2008-ban az előző évhez hasonló játékadó-befizetést teljesítenek a szerencsejáték piac kínálati oldalán szereplő vállalkozók.

Az ökoadókon belül továbbra is számolunk környezetterhelési díj bevétellel, melynek 2008. évre tervezett összege mintegy 30%-kal meghaladja az előző évi előirányzatot. Az energiaadóból 2008. évre egyrészt a szabályozás változását, másrészt a 2007. évinél nagyobb energiafogyasztást feltételezve a költségvetés 16%-os növekedéssel számol.

Az egyéb befizetések 2008. évi előirányzata a bázis időszakhoz viszonyítva enyhe növekedést jelez. A mérsékelt növekedést egyrészt a jegybanki alapkamat várható csökkenése indokolja, mely a késedelmi pótlék és az önellenőrzési pótlék naptári napi mértékének változásával jár együtt, másrészt az adózás rendjéről szóló törvény 2008. év elejétől hatályba lépő változásai befolyásolják.

A költségvetési törvény 14. § (1) bekezdésében megjelölt bevételek (adó-és adójellegű bevételek, korábban visszterhesen nyújtott támogatások visszatérülése stb.) 2008-ban is a központi költségvetés központosított bevételeit képezik. Ezen bevételek a központi költségvetés mérlegében az „egyéb központosított bevételek” soron jelennek meg mintegy 131 milliárd forintos összegben. A mérlegsor legnagyobb tételét a lakossági földgáz árkompenzáció pénzügyi forrását biztosító 82 milliárd forintos energiaár-befizetés jelenti, amely a MOL Nyrt. által a földgázellátásról szóló 2003. évi XLII. törvény 50. § (4) bekezdése alapján átutalt bányajáradékból és földgázár kiegyenlítés címén befizetett hozzájárulásból tevődik össze.

1.2. Fogyasztáshoz kapcsolt adók

A központi költségvetés tervezett általános forgalmi adó bevétele az előző évi előirányzatot közel 8%-kal meghaladva a 2008 évre a GDP 7,8%-ára tehető. Az adóbevételek alakulását a makrogazdasági folyamatok változása determinálja. A makrogazdasági előrejelzések jövőre az idei évhez képest a gazdaság élénkülését és az életszínvonal enyhe javulását vetítik előre. A gazdasági növekedés élénkülése az export további bővülése és - az uniós források felhasználásából adódóan - a beruházások szerény ütemű növekedése mellett várható. A folyóáras vásárolt fogyasztás növekedési üteme elmarad az export vezérelt GDP élénkülésének mértékétől, így az áfa bevételek szolid bővülésére lehet számítani. Az infláció mérséklődése következtében a reálkeresetek szerény mértékű növekedése jelentheti a fogyasztás növekedésének forrását. Az újrakodifikált áfa-törvény sem az áfa kulcsok szerkezetének, sem az adómértékeknek a változtatását nem érinti, így a szabályozás módosulásától érdemi költségvetési kihatás nem várható.

A jövedéki adó tekintetében a 2008. évi költségvetési bevétel - az egy évvel korábbi előirányzathoz képest 13%-ot meghaladó növekedéssel számol, amely így a GDP mintegy 3%-ának felel meg. Az összes bevételnek közel 60%-át teszi ki az üzemanyagokat terhelő jövedéki adó, melynek adómértéke az előző évekhez hasonlóan most sem változik, miközben kismértékű forgalomnövekedés valószínűsíthető. A bevételek közel 30%-át kitevő dohánytermékeken belül a cigaretta adótételének áprilisi majd szeptemberi kb. 3 - 3%-os további emelésének költségvetési egyenlegjavító hatását kismértékű volumencsökkenés mérsékelheti. A bevételek mintegy 12%-át kitevő szeszesitalok és egyéb termékek esetében - amelyeknél nem növekednek az adótételek - némi forgalomemelkedés várható.

A költségvetés 2008. évi regisztrációs adóbevétele a 2007. évi előirányzatot közel 20%-kal meghaladóan emelkedik, amely így a GDP 0,3%-ának felel meg. A személygépjármű piac elmúlt években tapasztalt csökkenő trendjére továbbra sincs kedvező hatással a lakossági reáljövedelmek szerény mértékű növekedése, így a tervezés 2008. évre továbbra is az első alkalommal történő forgalomba helyezések számának csökkenésével kalkulál. A 2008. évben a csökkenés üteme azonban várhatóan mérséklődik, melyben az immár alacsonynak mondható bázis mellett szerepet játszhat, hogy a 2008. évben nem kerül sor a regisztrációs adótételek valorizációjára. A számítások tartalmazzák azt is, hogy a 2008. évre kifut a 2004-2005. években befizetett regisztrációs adó részleges visszatérítése.

1.3. A lakosság befizetései

Az államháztartás személyi jövedelemadó bevétele a 2008. évben a törvény szerint mintegy 10%-kal több az előző évi irányzathoz képest. A bevételből a központi költségvetés mintegy 70%-ot képvisel, a többit pedig a helyi önkormányzatoknak átengedett bevétel adja. A GDP-arányos személyi jövedelemadó-bevétel 2008-ban az államháztartás szintjén 7% körül várható.

Illetékekből a központi költségvetés 2008. évre tervezett bevétele mintegy 3-4%-kal lépi túl az előző évi összeget. Az illetékbevétel alakulását az elmúlt évek tendenciáit követő gépjármű visszterhes vagyonátruházási illetékbevételi változás, valamint a stagnáló ingatlanforgalom mellett infláció közeli ingatlanár-növekmény határozza meg.

A központi költségvetés magánszemélyek különadójából származó bevétele a 2008. évben a törvény szerint az előző évhez képest mintegy 50%-kal több.

Az egyéb lakossági bevételek a bérfőzési szeszadóból és egyéb vámbefizetések utólagos elszámolásából származó befizetéseket tartalmazzák, amely a 2008. évre az előző évit 20%-kal meghaladóan tervezhető.

1.4. A központi költségvetési szervek és szakmai fejezeti kezelésű előirányzatok bevételei

A költségvetési fejezetek 2008. évi tervezett saját bevétele 1207,5 milliárd forint, melyből a fejezeti kezelésű előirányzatok EU támogatása 601,1 milliárd forint. Az előző évhez viszonyítva az összbevétel növekedése 122,9 milliárd forint (11,3%). A növekedés csaknem egészét az EU támogatás emelkedése teszi ki. A bevételek a kiadások mintegy 31%-át fedezik, ez az arány 2007-ben 28,7% volt.

A fejezeti összes saját bevételeken belül a központi költségvetési szerveké 536,8 milliárd forint, ez 25,7 milliárd forinttal kevesebb az előző évinél. Ennek fő oka egyes egészségügyi intézmények átalakításával összefüggő kapacitás-átcsoportosítás és a bevételi előirányzat feladat arányossá tétele, valamint az MNV Zrt létrejöttével megszűnő KVI és NFSZ bevételeinek kiesése, ugyanakkor növelő tényező az inflációkövetés. E bevételek önmagában meghatározó hányada (mintegy 50%-a) az alapfeladatok ellátásával, az alaptevékenységgel összefüggő szolgáltatások nyújtásával kapcsolatban keletkezik. A többcsatornás finanszírozás révén itt jelenik meg a társadalombiztosítás pénzügyi alapjaiból és az elkülönített állami pénzalapoktól származó bevétel is (mintegy 40%).

A szakmai fejezeti kezelésű előirányzatok bevétele 69,7 milliárd forint, melynek mintegy 65%-át (45,6 milliárd forint) az Útpénztár bevétele teszi ki. 2007-hez viszonyítva ez 13 milliárd forintos növekedést jelent, melynek szinte teljes egésze az Útpénztár előirányzaton jelentkezik.

A szakmai fejezeti kezelésű előirányzatok EU támogatásból származó bevételei több támogatási program keretében használhatóak fel, melyek közül 2008-ban már többségben lesznek a 2007-2013 közötti uniós pénzügyi perspektíva keretében hazánk számára allokált támogatások, míg a 2004-2006 közötti időszak uniós programjainak többsége - legalábbis a kifizetések tekintetében - 2008-ban lezárul.

A 2004-2006 közötti európai uniós strukturális támogatások túlnyomó többségének felhasználására az I. Nemzeti Fejlesztési Terv (NFT) keretében kerül sor. Az NFT-t alkotó öt operatív program mindegyikének kifizetései 2008-ban zárulnak le. Ez a törvény alapján 99,6 milliárd forint összegű támogatás kifizetését jelenti, amiből 62,8 milliárd forint az európai uniós forrás összege. A programok zárultával a vonatkozó közösségi jogszabályoknak megfelelően az Európai Bizottság a teljes 2004-2006. évi közösségi támogatási keret utolsó 5%-át visszatartja, azaz nem utalja át hazánk részére. A fennmaradó összeg átutalására ugyanis csak a teljes elszámolás és a szabályossági ellenőrzések lezárását követően, várhatóan 2010-2011-ben kerül majd sor. Ennek következtében a 2008. évi kifizetések uniós forrás terhére el nem számolható részét a központi költségvetés - a záró átutalás megtörténtéig - megelőlegezi.

A strukturális támogatások kisebb része az NFT keretein kívül, két ún. Közösségi Kezdeményezés keretében kerül felhasználásra. A hazánkban folyamatban lévő Közösségi Kezdeményezés programok az egyes társadalmi csoportok közötti esélyegyenlőség elősegítését szolgáló EQUAL ill. a határmenti régiók együttműködését előmozdító INTERREG, melyek keretében a 2008. évi tervezett kifizetés összege 10,1 milliárd forint, amiből az európai uniós forrás összege 7,4 milliárd forint. A közösségi támogatási keret utolsó 5%-ának visszatartására, annak központi költségvetés terhére történő megelőlegezésére a Közösségi Kezdeményezések esetében is sor kerül.

A 2004-2006 közötti Kohéziós Alap ill. a még a csatlakozást megelőző ISPA forrásainak terhére 2008-ban összesen 168,1 milliárd forint kiadással számol a törvény. Ez a törvény alapján 92,6 milliárd forint EU forrás felhasználásával valósul meg. Ezen támogatások két nagy területen, a közlekedési és a környezetvédelmi szektorban megvalósuló infrastrukturális beruházások keretében hasznosulnak.

A csatlakozást követően hazánk rendelkezésére álló európai uniós vidékfejlesztési források felhasználásának céljait, irányait és stratégiai elveit meghatározó Nemzeti Vidékfejlesztési Terv (NVT) kifizetései a strukturális támogatásokhoz hasonlóan lezárulnak 2008-ban. Az NVT prioritásainak megfelelő átfogó vidékfejlesztési programok, projektek keretében 2008-ban összesen 9,4 milliárd forint kifizetésével számol a törvény. A strukturális támogatásokra vonatkozó szabályokkal megegyezően az NVT keretében felhasználható közösségi források teljes három évi (2004-2006.) keretének 5%-a a program pénzügyi elszámolásának lezárultáig visszatartásra kerül, és várhatóan csak 2009-ben kerül átutalásra. Mivel 2008-ban már az uniós keret utolsó 5%-ának felhasználására kerül sor, ezért ebben az évben uniós bevétel nem kerül elszámolásra, az ennek következtében hiányzó forrás a központi költségvetés terhére került tervezésre.

A PHARE program intézményfejlesztési fejezete továbbélésének tekinthető az Átmeneti Támogatás, amelynek célja az adminisztratív és intézményi kapacitás megerősítése, különösen azokon a területeken, ahol a csatlakozás küszöbén az Európai Bizottság Átfogó Monitoring Jelentésében ezt szükségesnek ítélte. Ennek keretében összesen 1,1 milliárd forint kifizetésére kerül sor 2008-ban, amiből az uniós forrás 0,9 milliárd forint.

A 2007-2013 közötti időszak uniós pénzügyi kerettervéhez kapcsolódó strukturális és kohéziós politikai fejlesztési célok megvalósításának stratégiai dokumentuma az Új Magyarország Fejlesztési Terv (ÚMFT). Az ÚMFT stratégiai célkitűzései nyolc ágazati és hét regionális operatív program keretében valósulnak meg. A korábbi pénzügyi perspektívától és az NFT I.-től eltérően az ÚMFT már nem csak a strukturális alapok, hanem a Kohéziós Alap forrásainak felhasználását is keretbe foglalja, azaz a közlekedési és környezetvédelmi nagyprojektek is az ÚMFT részét képezik. 2008-ban az ÚMFT operatív programjainak keretében 392,7 milliárd forint kifizetésével számol a törvény, amelyből 335,4 milliárd forint az európai uniós forrás.

A 2007-2013 közötti időszakban az EU által rendelkezésünkre bocsátott vidékfejlesztési támogatások és a kapcsolódó hazai társfinanszírozás felhasználási területeit, céljait az Új Magyarország Vidékfejlesztési Program (ÚMVP) foglalja magában. A program négy prioritási tengely szerint tagolódik, melyekre 2008-ban összesen 121,0 milliárd forint kifizetésével számol a törvény, amiből az európai uniós forrás 89,6 milliárd forintot tesz ki. A kifizetések folytonosságát biztosítja, hogy egyes ÚMVP intézkedések esetében a támogatások folyósítása a kedvezményezettek felé a korábbi években vállalt kötelezettségeken alapul.

Az Európai Területi Együttműködés (ETE) program a korábbi INTERREG Közösségi Kezdeményezés utódjának tekinthető, szintén a határmenti régiók együttműködését, integrált fejlesztését segíti elő. Ezen a jogcímen 4,7 milliárd forint kiadással számol a törvény, amiből 3,2 milliárd forintot tesz ki az európai uniós forrás.

Az egyéb, európai uniós tagságunkhoz köthető támogatások közül összegükben a legjelentősebbek az ún. TEN programok (közlekedési, energetikai és távközlési hálózatok fejlesztése), az EGT Finanszírozási Mechanizmus és a Norvég Alap támogatásai (melyek összesen kilenc kiemelt területet támogatnak, pl. környezetvédelem, egészségügy, oktatás stb.), az ún. szolidaritási programok és a költségvetésen kívüli egyes speciális uniós agrártámogatások (Igyál tejet program, Méhészeti Nemzeti Program, Egyes speciális szövetkezések támogatása) hazai társfinanszírozása. Az egyéb európai uniós támogatások összes kiadása 14,2 milliárd forint lesz 2008-ban a törvény szerint, amiből az EU által finanszírozott rész összesen 8,3 milliárd forint.

1.5. Befizetés az államháztartás alrendszereiből

1.5.1. A központi költségvetési szervektől származó befizetések

A központi költségvetési szervek befizetési kötelezettségeinek 2008. évi tervezett összege 19,4 milliárd forint az alábbi jogcímeken:

- kizárólag saját bevételből gazdálkodó - a költségvetési törvényben meghatározott - intézmények tételesen megadott összegű befizetése;

- a központi költségvetési szervek vállalkozási tevékenységből keletkező nyeresége - a társasági adó általános mértékével megegyező - 16%-ának befizetése;

- a cégbejegyzések közzétételének költségtérítése.

2008-ban megszűnik a költségvetési szervek egyes bevételeit terhelő - kincstári vagyon utáni részesedés címén előírt - 5%-os befizetési kötelezettség.

A vagyon törvény hatálybalépését követően fizetendő bérleti díjat elsősorban támogatás finanszírozza. Az új „bérleti díj támogatás” konstrukció kialakítása a korábban előírt befizetési kötelezettség beszámításával történik.

1.5.2. Elkülönített állami pénzalapok befizetése

A Munkaerőpiaci Alap összesen 119,3 milliárd forint befizetést teljesít a központi költségvetésbe. Az Alap hozzájárul részben a megváltozott munkaképességűek támogatásához, valamint a munkanélküli ellátórendszer változásával összefüggő költségvetési kiadásokhoz.

1.5.3. A helyi önkormányzatok befizetése

A helyi önkormányzatok befizetéseiből 2008. évben 6,5 milliárd forint bevétel várható a központi költségvetésben. E befizetések a helyi önkormányzatok előző évi zárszámadásával, illetve a zárszámadási törvényben az Állami Számvevőszék megállapításaival kapcsolatban rögzített - a normatív állami hozzájárulások és támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény elszámolása során keletkezett befizetési kötelezettségeiből származó bevétel is, figyelemmel az alaptevékenység ellátásához felhasznált részre.

1.6. Egyéb bevételek

Az egyéb bevételek 2008. évi előirányzata többek között az önkormányzatok által jogtalanul igénybevett támogatások utáni kamattérítésekből, a felszámolásokból származó bevételekből, a kezességvállalási díjakból, valamint a korábban beváltott állami kezességek és viszontgaranciák megtérüléséből tevődik össze.

Az Áht. 26. § (4) bekezdése értelmében az egyéb bevételek között kerül majd elszámolásra az általános tartalék terhére elszámolási, valamint visszatérítési kötelezettséggel nyújtandó támogatások visszafizetett összege is.

1.7. Egyéb uniós bevételek

Az egyéb uniós bevételek címen két különböző jellegű bevétel kerül elszámolásra az 1. sz. melléklet „XLII. A központi költségvetés fő bevételei” fejezetben.

Egyrészt az Unió költségvetési bevételeit képező, Magyarországon beszedett ún. tradicionális saját források (vámok, cukorilletékek) 25%-a - a beszedési költségek fedezeteként - a hazai költségvetést illeti. A vámok tekintetében ez 8,6 milliárd forint, a cukorilleték tekintetében 293,5 millió forint bevételt jelent.

Másrészt ezen a címen kerülnek elszámolásra a korábbi években központi költségvetési forrásból megelőlegezett, majd az Unió költségvetéséből megtérített uniós támogatási tételek. Így a 4-es metró és az M7 gyorsforgalmi út építésének egyes, 2007-ben a központi költségvetésből finanszírozott kiadásai alapján - a projektek Európai Bizottság általi jóváhagyását követően - 2008-ban várhatóan 32 milliárd forint bevétel számolható el.

2. Kiadási előirányzatok

2.1. Egyedi és normatív támogatások

Gazdálkodó szervezetek támogatása - a közszolgálati műsorszolgáltatás nélkül - 2008-ban 141,8 milliárd forint, 10,4%-kal magasabb az előző évi előirányzatnál és jelentős szerkezeti átalakítást takar.

A normatív támogatások közül 2008-ra - 2006. január 1-jétől - változott a megváltozott munkaképességűek foglakoztatásának támogatási rendszere. 2007. július 1-jétől már csak az új rendszer szerint lehet támogatáshoz hozzájutni, ezért 2008-ban a Szociális és Munkaügyi Minisztérium fejezetében tervezett előirányzat szolgálja a megváltozott munkaképességűek foglakoztatásának elősegítését. Az új támogatási rendszer jellemzője, hogy a lényegében minőségi követelményeket nem támasztó, a munkáltatót felhasználási kötöttség nélkül megillető támogatási rendszert fokozatosan felváltotta a megváltozott munkaképességűek tényleges foglalkoztatását, rehabilitációját szem előtt tartó, segítő, költség-elszámolási rendszeren alapuló támogatási rendszer. Tekintettel arra, hogy az érintett gazdálkodó szervezetek a korábbi támogatás (dotáció) vonatkozásában még a régi támogatási rendszer hatályon kívül helyezése után is nyújthatnak be önrevíziót, indokolt, hogy a régi támogatási előirányzat szerepeljen a Pénzügyminisztérium fejezetében. 2008-ban erre célra 100 millió forintos előirányzat biztosított.

Az egyedi termelési támogatás keretében

- kerül sor a bányászati ágazat támogatására 1 milliárd forintos mértékben. A szénbányászat szerkezetátalakításából hátralévő, valamint a bányászatban jelentkező egyéb állami - köztük az állami tulajdonú meddő szénhidrogén kutak kezeléséből eredő és a bányaerőmű integrációs szerződések megkötésekor még nem ismert - kötelezettségeket a bányavagyon-hasznosító részvénytársaság kezeli. A költségvetés a bányavagyon-hasznosító részvénytársaság kötelezettségeinek vagyonértékesítésből nem fedezhető hányadát fedezi;

- a helyközi személyszállítási közszolgáltatások és a vasúti pályahálózat működtetésének ellentételezésére előirányzott 135,5 milliárd forint lehetővé teszi, hogy a közszolgáltatás megrendelője alágazat-semlegesen fizethessen a helyközi személyszállítást végző közszolgáltató társaságoknak. Az előirányzat továbbra is forrást biztosít a pályahálózat működtetéséhez. A megemelt előirányzat és a közösségi közlekedés folyamatban lévő átalakítása az EU-konform finanszírozást célozza;

- az Eximbank Zrt. kamatkiegyenlítési rendszere keretében 5,0 milliárd forint áll rendelkezésre, mint a vállalkozások hitelezését segítő kamattámogatási eszköz;

Az egyéb vállalati támogatások között a mecseki uránbányászok baleseti járadékainak és egyéb kártérítési kötelezettségeinek átvállalásán kívül már megszűnt, de még járó támogatások igénybevételének forrása szerepel.

2.2. Közszolgálati műsorszolgáltatás támogatása

A közszolgálati műsorszolgáltatás támogatásának éves összege 53,1 milliárd forint, mely magában foglalja a Magyar Rádió Zrt., a Magyar Televízió Zrt., a Duna Televízió Zrt. műsorterjesztési költségei fedezetét, ez utóbbi művészeti együttesei támogatását, a Magyar Távirati Iroda Zrt. feladatait, a Média Közalapítványok támogatását, illetve az üzemben tartási díj pótlását.

2.3. A fogyasztói árkiegészítés

A fogyasztói árkiegészítés 2008. évi pénzforgalmi előirányzata 117 milliárd forint, amely a GDP arányában 0,4%-ot tesz ki. Ez az összeg a 2007. évi előirányzattól 2,5%-kal marad el, amely a 2007. májusában végrehajtott kedvezményrendszer átalakításával magyarázható. A prognózis 2008. évre változatlan fogyasztói árkiegészítési tételek mellett nem számol a forgalom további csökkenésével.

2.4. Lakástámogatások

A lakáspolitika a nemzetgazdaság kiemelkedően fontos területe, amely társadalompolitikai és gazdaságpolitikai célokat egyaránt szolgál. A családok lakáskörülményeinek javulása nemcsak a társadalom tagjainak életminőségét határozza meg, de a lakásépítések, felújítások új munkahelyeket is teremtenek.

A 2008. évi lakáspolitika változatlan célja, hogy hazánkban európai színvonalú, megfizethető lakáskínálat legyen, a lakhatás javításával az életminőség javuljon, igazságos, arányos és fenntartható lakástámogatási rendszer működjön.

A közvetlen lakástámogatásokra (lakásépítési kedvezmény, fiatalok otthonteremtési támogatása, akadálymentesítési támogatás), a kamattámogatásokra, valamint az újra önálló fejezeti kezelésű előirányzatként megjelenő iparosított technológiával épült lakóépületek és környezetük felújításának támogatására (úgynevezett „panel” program) együttesen 200,7 milliárd forint a 2008. évre tervezett kiadási előirányzat.

2008-ban a támogatott lakásépítési, -vásárlási hitelállomány csökkenése prognosztizálható és annak állománya az év végére várhatóan 1500 milliárd forintra csökken.

2005-ben a fészekrakó program keretében bevezetésre került fiatalok lakáshiteleinek állami kezességvállalása folytatódik. Az állami és önkormányzati ágazat munkatársai által felvett vásárlási, építési célú lakáskölcsönökért szintén kezességet vállal az állam. Így e támogatások a 2008. évben is fennmaradnak.

A szociálisan rászorult családok továbbra is lakbértámogatásban részesülhetnek a helyi önkormányzatokon keresztül.

Ezeken túl lakáscélt szolgál a 2007. előtti lakásvásárlási kölcsönök törlesztéséhez nyújtott jövedelemadó-, a lakásvásárlási illetékkedvezmény, a fegyveres és rendvédelmi testületek - központi beruházások között megtervezett - lakástámogatása, a martinsalakból épült lakások helyreállítására fordított támogatás, valamint a kötvénytörlesztés (volt lakásalap) és kamatának terhe.

2.5. Családi támogatások, szociális juttatások

A családi támogatások döntő többségét kitevő alanyi jogon járó családi pótlék összegei  a gyermeküket egyedül nevelő és a három- és több gyermekes szülők kivételével - az árszínvonal növekedésének megfelelően (4,5%) emelkednek, ami átlagosan (pl. egy kétgyermekes kétszülős családban) 600 forintos növelésnek felel meg gyermekenként havonta. A gyermeküket egyedül nevelő és a három- és több gyermekes szülők családi pótléka az átlagos emelésen felül további 400 forinttal emelkedik gyermekenként.

A nyugdíjminimumhoz kötött családi támogatások növekedésének mértéke 4,9%, míg a keresetarányos GYED - az előző évi bruttó átlagkereset-növekedésnek megfelelően 8,1%-kal emelkedik. A GYED felső korlátja a jövő évi legkisebb minimálbér kétszeresének 70%-a. Új elem, hogy a GYED finanszírozása 2008-ban 50-50%-os arányban megoszlik a központi költségvetés és az Egészségbiztosítási Alap között.

A jövedelempótló és jövedelemkiegészítő ellátások vonatkozásában 2008-ban - a rehabilitációs járadék bevezetésével összhangban - sor kerül a megváltozott munkaképességű, fogyatékkal élő személyek rendszeres és átmeneti járadékának felülvizsgálatára, újraszabályozására is, annak érdekében, hogy e csoportot is ösztönözzük a munkakeresésre. A jövedelempótló és kiegészítő ellátások többsége körében a nyugdíjakkal azonos mértékű (4,9%) ellátásnövelést tervezünk.

A különféle jogcímen adott térítések körében folytatódik a közgyógyellátás 2006. július elsejétől indult reformja, melynek lényege, hogy a jogosultak tényleges igényeihez jobban alkalmazkodó, szélesebb gyógyszerkínálatból, egyéni keret mértékéig vehető igénybe a támogatás. Az átalakítás eredményeként a jogosultak magasabb színvonalú ellátása biztosítható lényegében változatlan költségvetési támogatással.

2.6. Költségvetési szervek és fejezeti kezelésű előirányzatok kiadásai

A közszféra működésében és finanszírozásában, ezen belül a központi fejezetek gazdálkodásában a Kormány konvergencia programban megjelenő középtávú gazdaságpolitikája és az ehhez kapcsolódó költségvetési politika jelentős változásokat indított el, intézkedéseket eredményezett már 2006-ban és 2007-ben is. A fő cél a kisebb, takarékosabb, ugyanakkor hatékonyabban működő, és színvonalasabb szolgáltatást nyújtó állam megteremtése. A gazdaság és a társadalom szereplői, az adófizetők által elvárt, ésszerűen, eredményesen működő állam kialakításának meghatározó eleme és tényezője a „többet kevesebből” elv érvényesítése, ehhez a kiadások növekedési ütemének általános visszafogása, egyes nem súlyponti területeken a támogatások hosszú távú csökkentése.

Hasznos konstrukciónak bizonyult, így a fejezeti egyensúlyi tartalékok megképzésére 2008-ban is sor kerül. Ezen összegek felhasználására, fejezetek közötti átcsoportosítására - negyedévente - általában a Kormány jogosult arra figyelemmel, hogy az államháztartás kiadásai és bevételei hogyan alakulnak, illetve az egyes fejezetek a saját gazdálkodásukban kellően igazodnak-e az előirányzatokhoz.

A Kormány a megalakulása után több olyan intézkedést tett, programot indított el, amely fundamentálisan megalapozza a „kisebb és hatékonyabb állam” létrehozására vonatkozó célkitűzését, ezzel is hozzájárulva a konvergencia programban foglaltak teljesítéséhez, tartalmilag és számszakilag egyaránt.

Az éves költségvetések koncepcionálissá tételéhez is szükséges a kényszerpályák leépítése, új programok vállalásához mozgástér képzése, amiben döntő elem az intézményrendszer felépítésének és működésének racionálisabbá tétele. A felszabaduló források elősegítik a gazdasági modernizációt, az infrastrukturális fejlesztéseket, vagyis a gazdasági növekedést elősegítő célok finanszírozását, az intézményrendszer szolgáltatásai minőségének javítását.

A Kormány - több éves előmunkálatokra és részleges eredményekre támaszkodva, s néhány hetes közvetlen előkészítés után - 2006. júniusában a 2118/2006. (VI. 30.) Korm. határozatában tételes, szám szerint 264 konkrét előírással döntött az államháztartás hatékony működését, az állami terhek csökkenését elősegítő központi költségvetési szervezeti átalakításokról és az azt megalapozó intézkedésekről, illetve meghatározott irányú vizsgálatokról. Az átalakítások fő irányai: a méretgazdaságosság javítása céljából intézmények összevonása; területi koncentráció keretében horizontális összevonások (pl. megyei szinten egy-egy tárcához tartozó hálózatok egyesítése); regionalizáció a legtöbb megyei tagoltságú hálózatnál (jellemzően a szükséges szolgáltatás városi szintű megtartásával); az érdemi szakmai tevékenységet támogató pénzügyi apparátusok, szakmai funkciók, fizikai ellátó szervezetek összevonása, koncentrált és szűkebb kapacitással való működtetés. Külön kiemelendő, hogy a minisztériumoknál a szakmai munkát támogató funkciók központosításra kerülnek, előkészítve a későbbi együttes elhelyezésnél egyébként is célszerű megoldást.

A rendelkezések érintették a központi költségvetési alrendszerhez kapcsolódó gazdálkodó szervezetek körét is: átalakításra, megszüntetésre, illetve magánosításra születtek előírások. Az elrendelt - ütemezett - intézkedések mintegy fele 2007 közepéig végrehajtásra került, a maradéknak jelentős része folyamatban van, néhány előírást a Kormány törölt, végül maradnak a 2007. év hátralévő részére, illetve 2008. évi végrehajtásra váró feladatok is. Az intézkedések költségvetési hatását biztosítja, hogy bizonyos korrekciók mellett a támogatási előirányzatokból a létszámmal közvetlenül összefüggő kiadások fedezete törlésre került.

A szervezetrendszer racionalizálása 2008-ban is, majd tartósan hozzájárul a költségvetés végrehajtásához, s fordítva: a szorosabb költségvetési mozgástér egyik szándékolt hatása a hatékonyabban és takarékosabban működő intézményrendszer kialakítása.

A szervezeti átalakítás természetesen csak új, hatékony működésre lehetőséget teremtő kereteket teremt a közfeladat-ellátás olcsóbbá és magasabb színvonalúvá tételéhez. Ez utóbbihoz olyan programok elindítására volt és van szükség, amelyek a működő rendszereknek maguknak tárják fel a hiányosságait, dolgoznak ki megoldási módokat, majd avatkoznak be. Ezek részben konkrét intézkedések, részben átfogó vizsgálatok, részben jogszabály-alkotások formáját öltik.

A Kormány 2006. év második felében indította el a közfeladatok felülvizsgálatát célzó projektjét. A cél egyrészről egy feladatkataszter létrehozása volt az állam, illetve az önkormányzatok által ellátott feladatokról, másrészről racionalizálás: az állam újszerű szerepvállalása módjainak kidolgozása az egyes közfeladatok esetében. Ezt az államigazgatás a korábbi években, évtizedekben többször megkísérelte, a mostani mind közül a legígéretesebb.

A közigazgatás modernizációjában jelentős szerepet kap az Új Magyarország Fejlesztési Terv, amely az állam szerepének újragondolása keretében hangsúlyt helyez - jelentős forrás hozzárendelésével - a minőségi jogalkotás fejlesztésére, a deregulációra, az infokommunikációs technológiák térnyerésére a közszférában, valamint a központi, regionális és kistérségi feladatellátás, szervezetfejlesztés kiteljesítésére.

Az informatikai fejlesztések kiemelt területe - a cégbírósági ügyintézés elektronizálása, az elektronikus közbeszerzés megteremtése és a központi ügyfélkapu rendszer fejlesztése mellett - a Központi Gazdálkodási Rendszer (KGR) kiépítése. A projekt célja a központi költségvetési intézmények gazdálkodási folyamatának újraszervezése olyan integrált rendszer megteremtésével, amely biztosítja a költségvetési szervek gazdálkodási eseményeinek kezelését, azok teljes életciklusán keresztül. Ez a könyvelés és a számvitel központosításától és elektronikai alapú megtervezésétől az esetleges jövőbeni projektalapú költségvetésen át a pénzügyi tervezés és végrehajtás széleskörű támogatásáig terjed. A gazdálkodási rendszeren belül a Központi Tervezési Rendszer szolgál a tervezés folyamatának informatikai támogatására. A rendszer egyaránt támogatja a felülről lebontott, s az alulról építkező tervezési logikát. Felhasználói a Pénzügyminisztérium, a Kincstár, az irányító/felügyeleti szervek és a költségvetési szervek lesznek.

Az államháztartási, ezen belül költségvetési és gazdálkodási rendszer megújításával kapcsolatos legfontosabb jogszabályok, illetve jogszabálytervezetek körébe tartoznak az állami vagyonról szóló törvény, valamint a költségvetési szervek jogállásáról és gazdálkodásáról, illetve a közpénzügyi rendszer reformjáról szóló törvénytervezetek. A közpénzügyi reform olyan komplex témákat foglal magában, mint az új (eljárási, költségvetés-politikai, átláthatósági) költségvetési szabályok kialakítása, a költségvetés felépítésének, prezentációjának megújítása, a költségvetés végrehajtásának változásai, valamint a - fent említett - integrált pénzügyi információs rendszer kialakítása.

A költségvetési szervek jogállásáról és gazdálkodásáról szóló törvénytervezet célja olyan új szabályrendszer kialakítása, amely a közfeladat-ellátás hatékonyabbá, gazdaságosabbá és finanszírozhatóvá tételét szolgálja új eljárási, működési, finanszírozási és gazdálkodási módokon, felelősségi rendszereken keresztül. Legfontosabb szabályozási területei a költségvetési szerv fogalmának, jogállásának meghatározása (elhatárolás a többi közfeladat-ellátótól; átlátható, strukturált szervezetrendszer megalapozása, amelyre sokrétű pénzügyi szabályozás épül); az irányítás/felügyelet, az intézményi vezetés új tartalommal való feltöltése (a feladat és a felelősség erősítése); valamint a költségvetési szervi működés, gazdálkodás szabályainak korszerűsítése (fokozottan feladat-központú, a közérdeket középpontba helyező, szolgáltató, garanciákat adó, differenciált gazdálkodási rend kialakítása).

A költségvetési fejezetek 2008. évi tervezett kiadása 3 879,2 milliárd forint, melyből a az intézményi kiadások összege 1863,5 milliárd forint, a fejezeti kezelésű előirányzatok kiadása 1926,9 milliárd forint, a fejezeti egyensúlyi tartalék 88,8 milliárd forint. Az előző évhez viszonyítva a kiadások 128 milliárd forinttal (2,8%) növekedtek. Ezen belül az intézményi előirányzatok 46,0 milliárd forinttal, a fejezeti kezelésű előirányzatok 59 milliárd forinttal emelkedtek.

A kiadási előirányzatok meghatározásakor az egyszeri feladatok kivétele miatt 283 milliárd forinttal csökkentek a kiadások (a MÁV Zrt. tőkeemelés, gyorsforgalmi úthálózat fejlesztés, a lakossági energiaköltségekhez való hozzájárulás). További megtakarítás az egyensúlyi tartalékok törlése, valamint a megkezdett létszámleépítések áthúzódó hatásának figyelembevétele.

Ugyanakkor többi között elismerésre kerültek a felsőoktatási törvényből adódó kiadási növekmények, az uniós társfinanszírozás biztosításhoz szükséges többletek, a NATO felé vállalt kötelezettségek teljesítését szolgáló kiadás növekedések, a fegyveres testületek kedvezményes nyugellátásainak korrigálása miatti többletek, az ellenőrzést végző intézményrendszerek megerősítésével kapcsolatos létszámbővítések kiadás növekedései.

A fejezetek költési lehetőségeit növeli a maradványtartási-kötelezettség törlése is.

A keresetek alakulása

A közszféra 2008. évi bérpolitikai mozgásterét továbbra is a konvergencia program feltételrendszerének megfelelően kell alakítani. Ennek keretében célul tűzhető ki, hogy a közszférában a keresetek összességében megőrizzék ez évi reálértéküket. E célkitűzés teljesítéséhez a következő eszközök állnak rendelkezésre:

- A személyi jövedelemadó rendszerében az adójóváírás konstrukciójának módosítása különösen a közepes keresettel rendelkezők - így a közalkalmazottak jelentős része - körében eredményez differenciált mértékű, egyes jövedelmi kategóriákban akár 4,5%-ot is elérő nettó keresetnövekedést,

- az országos minimálbérnek és garantált bérminimumoknak az Országos Érdekegyeztető Tanács megállapodásának megfelelő 2008. évi növekedése az alacsonyabb kereseti kategóriákban okoz keresetnövekedést,

- a közszféra bérrendszereiben meghatározott soros előmenetelek - természetükből eredően differenciált módon - érvényesülnek 2008-ban,

- a fentieket kiegészíthetik a közszolgálati érdekegyeztetés keretében kialakításra kerülő további bérintézkedések,

- különböző munkáltatói hatáskörben végrehajtásra kerülő intézkedések (illetményeltérítés) is javíthatják a kereseti színvonalat.

A tizenharmadik havi illetmény kifizetésére a szakszervezetekkel 2007. tavaszán megkötött megállapodás alapján kialakított szabályozás szerint kerül sor 2008-ban. Így 2008. január 16-án történik meg a 2007. év után járó tizenharmadik havi illetménnyel való elszámolás, amely a közszférában dolgozók részére az esetek döntő többségében kétheti illetmény kifizetését fogja jelenteni. A 2008. év alapján járó tizenharmadik havi illetmény kifizetésére pedig januártól decemberig folyamatosan, havi egyenlő részletekben kerül sor.

A 2007. év után járó, de 2008. januárjában kifizetésre kerülő tizenharmadik havi illetmény kifizetésének támogatása a költségvetés - különféle személyi kifizetések fedezetéül szolgáló - céltartalékából kerül év közben átcsoportosításra Ugyancsak ebből a céltartalékból támogathatóak a személyi juttatások növelését szolgáló jogszabályi rendelkezésekből eredő többletkiadások.

A fentiek mellett a személyi juttatások növelése érdekében mozgósíthatók különböző, a hatékonyabb munkavégzést célzó intézkedések (természetes létszámfogyás, létszámcsökkentés, különböző szervezeti, szervezési intézkedések stb.)

A teljesítménykövetelmények meghatározásának, mérésének általánossá tételére és ezzel a jutalmazásra vonatkozó szabályozás egységesítésére a 2007. január 1-jétől - több ütemben - bevezetésre kerülő új típusú teljesítményértékelési eljárás (TÉR) ad lehetőséget. 2007. évben január 1-jétől a minisztériumok vezetői megbízással rendelkező köztisztviselőire, július 1-jétől pedig a minisztériumok vezetői megbízással nem rendelkező köztisztviselőire terjedt ki az új rendszer. 2008. január 1-jétől a központi hivatalok és kormányhivatalok köztisztviselői esetében is alkalmazni kell ezt az eljárást. E rendszer szerint a teljesítményen alapuló jutalmazás azonos elvek alkalmazásával, az éves teljesítménycélok és a munkavállalói kompetenciák értékelése alapján történhet, egységesen a tárgyév végén.

A létszám alakulása

A központi költségvetési szervek létszáma - mint azt a személyi juttatásoknak az összkiadáson belüli magas aránya mutatja - meghatározó költségtényező. A kisebb, olcsóbb és hatékonyabban működő állam megteremtésének, ugyanakkor a szolgáltatás-javításra, teljesítményösztönzésre felhasználható források képzésének egyik eszköze a megtakarítást eredményező létszámcsökkentés.

A központi költségvetési szervek létszáma 2006-ban - részben a kötelezően elrendelt létszámcsökkentés, de főleg a szervezeti intézkedések hatásaként - 10 700 fővel csökkent. 2007-ben tovább folytatódik a létszámcsökkenés, amely eddig közel 8000 főt érintett. A létszámmal közvetlenül összefüggő kiadások fedezetének törlése azonnal érvényesül a költségvetésben.

A költségvetési szervek tervezett létszáma közel 261 ezer fő, mely 6 ezer fővel kevesebb a 2007. évre tervezettnél. A 2007. évben végrehajtott létszámcsökkentések és az ellenőrző szervek megnövekedett létszámigénye együttes hatása érvényesül.

A kiadások alakulása fejezetenként

Az Országgyűlés fejezet 17,1 milliárd forintos költségvetése biztosítja az Országgyűlés Hivatala, a képviselőcsoportok, a bizottságok, a tisztségviselők és az Állambiztonsági Szolgálatok Történeti Levéltárának folyamatos működését, valamint fedezetet nyújt az e-Parlament program feladataira. Az előirányzat több mint 50%-át a képviselők, képviselőcsoportok juttatásai és egyéb, működésükhöz szükséges kiadások teszik ki.

A 2007. évi eredeti előirányzathoz képesti 560 millió forintos többlet biztosítja az új feladatok (Független Rendészeti Panasztestület és az újonnan megalakuló bizottságok működtetése, a Kossuth tér parkosítása) ellátásához szükséges összeget.

A Köztársasági Elnökség kiadási és egyben támogatási előirányzata 1584,1 millió forint, mely összeg a 74,4 millió forinttal kisebb, mint a 2007. évi eredeti előirányzat.

Az előirányzat fedezetet nyújt az elnöki hivatal működésére, a Sándor palota, a köztársasági elnök rezidenciája és a korábbi elnök részére vásárolt lakás fenntartására, valamint az ezeken az épületeken szükséges beruházások végrehajtására. Fejezeti kezelésű előirányzata szolgál az állami kitüntetések és az államfői protokoll költségeire.

Az Alkotmánybíróság 1576,2 millió forintból gazdálkodhat, mely összeg 43,5 millió forinttal haladja meg a 2007. évi előirányzatot. Az előirányzat - többek között - biztosítja az alkotmánybíró váltás miatti köztisztviselői felmentések, az Alkotmánybíróság elnöki rezidenciájának költségei fedezetét.

Az Országgyűlési Biztosok Hivatalának 1368.8 millió forint áll rendelkezésére. A 2007. évi előirányzat az új feladatok (Schengeni Információs Rendszer feladatai, hátrányos helyzetű kisebbségek jogvédelme) ellátásához szükséges összeggel emelkedett. A 2007. évi mandátumváltás miatti támogatás visszarendezése (102 millió forint) következtében a fejezet támogatási előirányzata összességében 10 millió forinttal csökkent.

Az Állami Számvevőszék kiadási előirányzata 7,9 milliárd forint, melyet szinte teljes egészében költségvetési támogatás finanszíroz.

Az Állami Számvevőszék az Országgyűlés pénzügyi, gazdasági ellenőrző szerve, ellenőrzéseit célszerűségi, eredményességi és törvényszerűségi szempontok szerint végzi. A 218 millió forintos támogatási többletből 152 millió forint a megbízhatósági ellenőrzések kétszintű minőségbiztosítását, a teljesítmény ellenőrzések növelését, a bevétel megosztás ellenőrzését szolgálja, 66 millió forint a székház központi fűtési rendszere korszerűsítésének megkezdését biztosítja.

A bíróságok szervezetéről és az igazgatásáról szóló 1997. évi LXVI. törvény 39. §-ának b) pontja szerint az OIT „összeállítja a bírósági fejezet költségvetésére és a költségvetés végrehajtására vonatkozó javaslatát, amelyet a Kormány a központi költségvetési, illetve zárszámadási törvényjavaslat részeként előterjeszt az Országgyűlésnek.”A Kormány egyetértésével előterjesztett költségvetési javaslat a 2007. évi támogatási előirányzathoz viszonyítva 2 milliárd forint támogatási többletet tartalmaz, így a fejezetnek a közel 5,3 milliárd forintos saját bevétellel együtt mintegy 72,3 milliárd forint áll rendelkezésére.

A többlet biztosítja az elektronikus információ-szabadság végrehajtásával és a cégbírósági többletfeladatokkal kapcsolatos létszámfejlesztés, a bírósági épületek felújítása gyorsításának, a szakértői törvény módosításából eredő feladatok és a központi beruházások folytatásának fedezetét.

A Magyar Köztársaság Ügyészsége fejezet előirányzata 30 milliárd forint, 1 milliárd forinttal magasabb a 2007. évinél. A Bíróságok fejezethez hasonlóan a legfőbb ügyész által összeállított költségvetést a Kormány változatlan összegben terjeszti elő.

A többlet a fekete gazdaság elleni küzdelemmel összefüggő ügyészségi feladat-növekedés, az új épületek működési kiadásai, a biztonság-technikai felszerelések beszerzése és működtetése, valamint a folyamatban lévő saját és bírósági épületeken végzett beruházások finanszírozására szolgál.

A Miniszterelnökség fejezet kiadási előirányzata 94,1 milliárd forint, bevételi előirányzata 21,1 milliárd forint, a támogatása 73 milliárd forint.

A kiadási és támogatási előirányzat közel 24 milliárd forintos növekedéséből mintegy 11 milliárd forint szolgálja - az állami feladatellátás hatékonyabbá tételére - a Központi Szolgáltatási Főigazgatóság (KSZF) által a minisztériumok részére végzett ellátási és üzemeltetési, valamint a tárcáktól átvett üdülőingatlanok hasznosításával kapcsolatos feladatokat. A Közigazgatási és Elektronikus Közszolgáltatások Központi Hivatal előirányzata 8,1 milliárd forinttal emelkedik, mely a Hivatal szerteágazó tevékenységei közül elsősorban az okmányokkal (előállítás, nyilvántartás, hatósági-igazgatási feladatok) és a közlekedésigazgatással kapcsolatos feladatok (származás ellenőrzés, eredetiségvizsgálat és kapcsolódó járműigazgatás) ellátását szolgálja.

A fejezeti kezelésű előirányzatok kiadásai 2 milliárd forinttal meghaladják a 2007. évi előirányzatot. Kiemelkedő a határon túli magyarok programjainak, a kormányzati informatikai rendszerek üzemeltetésének, fejlesztésének a támogatása, valamint az Egységes Digitális Rádió-távközlő Rendszer, az Egységes Segélyhívó Rendszer (112) működtetése, fejlesztése.

Szerkezeti változást jelent, hogy a Szervezett Bűnözés Elleni Koordinációs Központ a Polgári Nemzetbiztonsági Szolgálatokhoz, az Afganisztáni tartományi újjáépítési segélyprogram támogatása előirányzat a Külügyminisztériumhoz került át.

A Polgári Nemzetbiztonsági Szolgálatok 38 912,7 millió forint kiadási előirányzatból gazdálkodhatnak. Ez nominálisan 2 757,6 millió forinttal több az előző évinél. A kiadások csaknem teljes egészét támogatás finanszírozza.

A többleteket a NATO Különleges Bizottság elnöki funkciója ellátására, a műveleti tevékenység erősítésére, EU-s pályázati támogatásokra (KIOP és OLAF programok), informatikai fejlesztésekre, továbbá felújításra és az objektumok biztonságtechnikai fejlesztéseire fordítják. Az előirányzat biztosítja a Szolgálatok alapfeladatainak ellátását.

Az Önkormányzati és Területfejlesztési Minisztérium fejezet kiadási előirányzata 95 milliárd forint, mely 5 milliárd forinttal magasabb az előző évinél. A kiadás közel 90%-át támogatás finanszírozza.

A területfejlesztésnél rendelkezésre álló forrás továbbra is a hátrányos helyzetű térségek társadalmi-gazdasági felzárkóztatására, valamint az Európai Unió által nem támogatható, tisztán hazai forrásokból finanszírozott úgynevezett „komplementer területek” támogatására összpontosul. Mintegy 1 milliárd forint finanszírozza a Vásárhelyi terv továbbfejlesztésével érintett települések környezetvédelmi és infrastrukturális beruházásait. A területfejlesztés önkormányzati és térségi koordinátor hálózattal kibővített intézményrendszerének feladataira összességében 1,9 milliárd forint költségvetési támogatás szolgál.

Az idegenforgalom fellendítését szolgálja a nemzetközi turisztikai marketing-és promóciós tevékenység, valamint a regionális rendezvények kiemelt - több mint 0,6 milliárd forintos többlettámogatással megvalósuló - finanszírozása.

A lakáspolitika változatlan célja, hogy európai színvonalú, megfizethető lakáskínálat legyen, a lakhatás javításával az életminőség javuljon, arányos és fenntartható lakástámogatási rendszer működjön. Az iparosított technológiával épült lakóépületek és környezetük felújításának támogatása, az úgynevezett panel program emelt támogatással, 10 milliárd forinttal tovább folytatódik.

A közigazgatási hivatalok létszáma bővült, megerősítve az építésfelügyeleti hatósági feladatellátás rendszerét.

A katasztrófavédelemnél - a SEVESO II. EU Irányelvnek megfelelően - tovább folytatódik a veszélyes ipari üzemek környezetében telepítendő Monitoring és Lakossági Riasztó rendszer kiépítése. A 0,7 milliárd forintos többlettámogatásból megvalósul Tolna és Csongrád megye, valamint a főváros teljes lefedettsége.

A sportcélú támogatási előirányzatok összege összesen 14,7 milliárd forint, mely közel 20%-os növekedést jelent. A növekmény elsősorban az olimpiai járadék növekedéséből, továbbá a PPP konstrukcióban létrejött, és 2008-ban belépő új beruházások szolgáltatási- díjfizetésének jelentős emelkedéséből adódik. Közel kétszeresére emelkedik a fogyatékosok sportjának támogatása. A Pekingben megrendezésre kerülő XXIX. nyári olimpiai és XIII. paraolimpiai játékokon való részvételhez a törvény félmilliárd forint támogatást tartalmaz. A korábbi években indult feladatokhoz továbbra is biztosítottak a források, pl. az utánpótlás-nevelési feladatok, a versenysport, szabadidősport programok.

A Földművelésügyi és Vidékfejlesztési Minisztérium fejezet kiadási előirányzata 337,4,0 milliárd forint, bevételi előirányzata 135,8 milliárd forint, a támogatása pedig 201,6 milliárd forint.

A fejezet költségvetésében meghatározó támogatási forrás a 2007. évben indított Új Magyarország Vidékfejlesztési Program (ÚMVP). A hazai társfinanszírozásban megvalósuló vidékfejlesztési és halászati programok révén a 2008. évben 131,5 milliárd forint támogatáshoz juthatnak a magyar gazdálkodók (2007. május 1-je után nemzeti hatáskörben kizárólag az EU Bizottság által notifikált, illetve elfogadott támogatások működtethetők).

Az FVM költségvetése nem teljes körűen tartalmazza az uniós támogatásokat. Az EU-ból érkező egységes területalapú támogatások (SAPS), valamint a piaci támogatások finanszírozása (összesen 190,2 milliárd forint) a Kincstári Egységes Számlán (KESZ) keresztül, közvetlenül a Mezőgazdasági és Vidékfejlesztési Hivatal közreműködésével jut el a mezőgazdasági termelőkhöz.

Az agrár- és a vidékfejlesztési támogatásokra 2008. évben felhasználható összes forrás (intézményi és fejezeti kezelésű szakmai előirányzatok nélkül, kizárólag a termelők részére) 438,0 milliárd forint, amely összeg közel duplája az uniós csatlakozás előtti év támogatási előirányzatának. Az ágazat összes támogatásán belül a nemzeti költségvetésből biztosított összeg 151,3 milliárd forintot (34,5%), az EU alapjaiból lehívható összeg pedig 286,7 milliárd forintot (65,5%) tesz ki.

Az intézményrendszerben folytatódik a 2007-ben (a jogelőd szakigazgatási intézményhálózatok integrációjával) létrehozott Mezőgazdasági Szakigazgatási Hivatal megerősítése és hatékonyságjavító belső integrációja. Változást jelent, hogy 2008-tól a Nemzeti Földalapkezelő Szervezet a tárca felügyelete alól átkerül az új egységes vagyonkezelő szervezetbe, a Magyar Élelmiszer-biztonsági Hivatal az egészségügyi miniszter helyett a földművelésügyi és vidékfejlesztési miniszter felügyelete alá tartozik, az Agrármarketing Centrum pedig (változatlan feladattal, de hatékonyabb működési formában) az eddigi kht. helyett intézményként jelenik meg a fejezet költségvetésében.

A Honvédelmi Minisztérium fejezet kiadási előirányzata 319,7 milliárd forint. A honvédelem költségvetése a NATO tervezési gyakorlatának megfelelően GDP arányosan kerül megállapításra. A támogatása 302,2 milliárd forint, a tervezett GDP 1,1%-a, amely a 2007. évivel megegyező arányú. A nominális növekedés 2007-hez viszonyítva 31,2 milliárd forint.

A tárca feladatait alapvetően a NATO és az Európai Uniós tagságunkból eredő kötelezettségek határozzák meg. Az új típusú követelményeknek megfelelő, önkéntes alapon szervezett professzionális személyi állománnyal feltöltött honvédség célja, hogy a jövőben is képes legyen:

- a NATO keretein belül, a szövetségesekkel együttműködve megvédeni Magyarország függetlenségét,

- érdemi hozzájárulást nyújtani a NATO közös védelmi képességéhez és a szövetségi műveletekhez, pl. az Afganisztáni Tartományi Újjáépítési Csoport működtetésével,

- hozzájárulni az EU biztonsági- és védelempolitikájának keretében végrehajtott műveletekhez.

A 10 éves gördülő tervezés során, a 2008-2017 időszakban a fő hangsúly továbbra is a Magyar Honvédség alkalmazhatóságának, telepíthető képességének növelése, a nemzeti és nemzetközi keretek közötti alkalmazás követelményeinek megfelelő katonai képességek kialakítása, a haderő expedíciós és professzionális jellegének erősítése. A vezetési rendszer, a pénzügyi, logisztikai ellátórendszer és a vagyongazdálkodás korszerűsítése megtörtént, a fejezet címrendjében új elemként jelenik meg az Összhaderőnemi Parancsnokság. Tervezett főbb fejlesztési programok: a páncélos és gépjármű, a Gripen fegyverzeti, informatikai fejlesztési, elektronikai és híradó programok és a speciális tűzszerész képesség fejlesztés.

A tárca költségvetése a haderő kiadásain túl fedezetet nyújt a 2007. évben létrejött Állami Egészségügyi Központ országos feladatkörű speciális intézet elvárásoknak megfelelő színvonalú működéséhez.

Az Igazságügyi és Rendészeti Minisztérium 342,8 milliárd forint kiadási előirányzatból gazdálkodhat. Ez az érték nominálisan 10 milliárd forinttal kevesebb az előző évinél. A 2007. évben befejeződő uniós Phare programok, a Schengen Alapból származó források felhasználásával, a feladatellátás ezekből megteremtett bázisával, a fejezetek közötti feladatátadással, illetve az egyéb szerkezeti változásokkal korrigált előirányzatok azonban szintentartást, egyes területeken forrásbővülést jelentenek. A kiadás 95%-át támogatás finanszírozza.

A tárca feladatai között kiemelt szerepe van a teljes jogú schengeni térséghez való csatlakozást követően a tagságból adódó követelmények teljesítése (belső határok lebontása, külső határok védelme), s az ehhez kapcsolódó szervezeti változások végrehajtásának.

A Rendőrség és a Határőrség integrációja a rendészeti feladatok hatékonyabb ellátását, a két szervnél rendelkezésre álló erőforrások kedvezőbb, eredményesebb felhasználását eredményezi 2008-ban. Az integrációból származó - várhatóan mintegy 10-12 milliárd forint összegű - erőforrás-megtakarítás (új struktúrának megfelelő humánerőforrás-gazdálkodás, párhuzamos feladatellátás megszüntetése, hatékonyabb eszközhasználat és beszerzések stb.) elvonására nem kerül sor. A nem kellően hatékony korábbi struktúra korszerűsítésével felszabaduló források belső átcsoportosítása lehetőséget nyújt fejlesztésekre, az utóbbi években jelentősen eltorzult kiadási arányok (87% személyi jellegű) érdemi korrekciójára. Az integrált szervezet egy címen szerepel a 2008. évi költségvetésben.

A büntetés-végrehajtásnál többletforrás finanszírozza a fogvatartottak élelmezési normaemelését, két új PPP börtön működtetésének költségeit, illetőleg tovább javulnak a fogvatartás körülményei (konyhafelújítás, épületrekonstrukciók), a büntetés-végrehajtási intézetek működtetésének feltételei.

Folytatódik az igazságügyi reform - ezen belül prioritást kap a joghoz való hozzájutás lehetősége céljából a nép ügyvédje program -, és az Uniós tagságból eredő kötelezettségek teljesítése (jogharmonizációs feladatok).

A Gazdasági és Közlekedési Minisztérium fejezet kiadási előirányzata 443,0 milliárd forint, bevételi előirányzata 118,3 milliárd forint, a támogatása pedig 324,7 milliárd forint. A kiadási előirányzat összességében 207,0 milliárd forinttal, a támogatás mintegy 212,0 milliárd forinttal kisebb a 2007. évinél. A csökkenés döntően a 2007-ben egyszeri feladatként jelentkező MÁV Zrt. tőkeemelése (111,6 milliárd forint) kieséséből, valamint a Gyorsforgalmi úthálózat fejlesztése előirányzat összegének csökkenéséből (100,0 milliárd forint) adódik.

A Gyorsforgalmi úthálózat fejlesztése a kifutó hazai autópálya beruházások finanszírozását szolgálja, amelyek köre fokozatosan szűkül. A 2008. évtől kezdődően az autópálya beruházások finanszírozása zömében uniós, kisebb részt magánforrásból történik. Az előirányzat fedezetet nyújt többek között a projektek előkészítésére, az M0, M6 és M44 autópálya kivitelezésével kapcsolatos kiadásokra.

Többlet kiadások és támogatások jelentkeznek ugyanakkor együttesen 22,4 milliárd forint összegben az Információs társadalom kiteljesítése, az Útpénztár, valamint az Autópálya rendelkezésre állási díj jogcímeken. Ez utóbbi előirányzat az eddigi M5 és M6 autópálya szakaszokkal kapcsolatos, magánberuházónak fizetendő szolgáltatási díjakon felül új tételként a további magánforrásból megvalósítandó projektek (M3, M6) tanácsadói díjait és az elmúlt időszakban kedvezőtlenül változott uniós kamatkörnyezet hatására megnövekedett kifizetéseket finanszírozza.

Az intézményhálózatban szerkezeti, illetve prezentációs változást jelent, hogy megszűnt a Gazdasági igazgatóság (feladatait a MeH KSZF vette át), a Központi és a Budai MÁV Kórház (feladataikat a honvédelmi miniszter felügyelete alá tartozó egységes Állami Egészségügyi Központ vette át) és a MÁV Közegészségügyi Intézet (feladatait az ÁNTSZ, valamint a Vasút-egészségügyi Kft. vette át). Változás továbbá, hogy az Útgazdálkodási és Koordinációs Igazgatóság a továbbiakban Közlekedésfejlesztési Koordinációs Központ néven szerepel, valamint a Bányászati és földtani intézmények címen belül külön alcímen jelenik meg a Magyar Bányászati és Földtani Hivatal két tudományos háttérintézménye, a Magyar Állami Földtani Intézet és az Eötvös Loránd Geofizikai Intézet.

A Környezetvédelmi és Vízügyi Minisztérium fejezet kiadási előirányzata 60,5 milliárd forint, bevételi előirányzata 8,1 milliárd forint, a támogatása pedig 52,3 milliárd forint.

A fejezet költségvetésében meghatározó a Vásárhelyi terv továbbfejlesztése 6,9 milliárd forintos előirányzati összeggel, amely 2,0 milliárd forinttal magasabb a 2007. évi előirányzatnál. Az ágazati célelőirányzatok között új feladatként jelenik meg az illegális hulladéklerakók felszámolása, a vízgazdálkodási pályázatok előkészítése és támogatása, illetve önálló jogcímen és megemelt támogatással a szigetközi vízpótlással kapcsolatos működési kiadások előirányzata.

Az intézményrendszerben a teljes éves működést tekintve új a 2007. év közben létrehozott Vízügyi és Környezetvédelmi Központi Igazgatóság. Kiemelt feladata a Vásárhelyi terv továbbfejlesztésével kapcsolatos beruházási és koordinációs, valamint a Környezet és Energia Operatív Programmal (KEOP) kapcsolatos előkészítési, megvalósítási és ellenőrzési teendők ellátása.

A környezetvédelmi, természetvédelmi és vízügyi hatósági szervek, valamint a nemzeti park igazgatóságok (benne a természetvédelmi őrszolgálatok) megerősítésére a 2007. évhez képest együttesen 1,6 milliárd forint többletforrás áll rendelkezésre.

A Külügyminisztérium kiadási előirányzata 49,6 milliárd forint, mely 1,9 milliárd forinttal haladja meg a 2007. évi eredeti előirányzatot. A kiadás közel 92%-át támogatás finanszírozza.

A KüM költségvetése a magyar kül- és Európa-politika súlypontjainak megfelelően magában foglalja - kiemelten támogatott célként - a nemzetközi szervezetek keretében a globális problémák megoldásának elősegítését a megfelelő mértékű tagdíjak biztosításával; a külképviseleti hálózat működését és elhelyezését; nemzetközi fejlesztési együttműködés és humanitárius segélyezési tevékenység támogatását; az állami protokoll kiadásait; a 2011-ben esedékes magyar EU-elnökségre történő kormányzati felkészüléshez 2008-ban szükséges forrásokat.

A tárca költségvetésében új előirányzatként jelentkezik az illegális bevándorlás elleni küzdelem finanszírozása 170 millió forinttal; az Afganisztáni PRT (Tartományi Újjáépítési Csoport) támogatása 500 millió forinttal; végül a schengeni rendszerhez történő magyar csatlakozás II. üteméhez szükséges 263 millió forint.

Az Oktatási és Kulturális Minisztérium fejezet kiadása 640,7 milliárd forintra emelkedik, mely a 2007-es szinthez képest 3%-os növekedést jelent. A fejezet támogatása 421,5 milliárd forint, bevétele 210,2 milliárd forint, döntő részben a felsőoktatási intézményeknél.

A növekedés elsősorban a felsőoktatáshoz kapcsolódó előirányzatok emelkedésében jelenik meg, a felsőoktatás finanszírozási modelljének átalakulásával párhuzamosan.

A felsőoktatás költségvetési támogatásában inflációt meghaladó mértékű a növekedés. Az állami és nem állami egyetemek, főiskolák támogatása (működés, kutatás, juttatások, ösztöndíjak) megközelítőleg 7,4 milliárd forinttal emelkedik (205,8 milliárd forintra), míg a felsőoktatási beruházások és felújítások előirányzatai együttesen közel 3,2 milliárd forintot tesznek ki.

A felsőoktatási PPP programok korábbiakban is számottevő támogatása jelentősen növekszik a 2007-es szinthez képest: a kollégiumi, oktatási és kutatási infrastruktúra bővítéséhez, korszerűsítéséhez a tárca 2008-ban 5,9 milliárd forinttal járul hozzá.

A kulturális és oktatási közhasznú és gazdasági társaságok támogatásának csaknem 20%-os növekedésében nagy szerepet játszik azon kulturális költségvetési intézmények (Műcsarnok, Honvéd Együttes) társasági formába történő átszervezése, melyek tevékenysége, feladatellátása szempontjából ezen forma alapvetően kedvezőbb.

A közgyűjtemények, művészeti és egyéb kulturális intézmények, kulturális tevékenységet folytató szervezetek, programok közvetlen támogatása összességében megközelítőleg az előző évi szinten marad, azonban a kulturális beruházásokra (pl. Mátyás-templom rekonstrukciója, örökségvédelmi fejlesztések) fordítandó összeg csaknem 1,0 milliárd forinttal emelkedik. A Reneszánsz Év programjainak támogatására 4 milliárd forint áll rendelkezésre.

A közoktatási feladatok támogatásában a megelőző évben érvényesülő hangsúlyok alapvetően megmaradnak: továbbra is kiemelt feladat például az Útravaló Ösztöndíjprogram, a kétszintű érettségi vizsgarendszer finanszírozása; a humánszolgáltatások tervezett támogatása, mely összességében (alap és kiegészítő támogatás) 5,5 milliárd forinttal növekszik.

Az egyházak hitéleti támogatásainak összege az előző évhez képest változatlan, ugyanakkor belső struktúrája módosul, az egyházi alapintézmények támogatása (azaz az szja 1%-os felajánlások és kiegészítése) több mint egy milliárd forinttal emelkedik. A volt egyházi ingatlanok tulajdoni helyzetének rendezésére - a már létező és a várható kötelezettségvállalásoknak megfelelően - 9,0 milliárd forint áll rendelkezésre.

Az Egészségügyi Minisztérium fejezet kiadási előirányzata: 121,2 milliárd forint, bevételi előirányzata: 72,8 milliárd forint, a támogatási előirányzat: 48,4 milliárd forint. A támogatás a 2007. évi eredeti előirányzathoz képest több mint 10%-os emelkedést mutat.

Az EÜM fejezetben a források lehetővé teszik a korábbi években indított programok folytatását, így költségvetési forrás biztosított a pl. népegészségügyi programra, az aneszteziológiai géppark megújításával kapcsolatos, valamint a légimentéssel összefüggő bérleti díj fedezetére.

A népegészségügyi program céljaihoz kapcsolódóan 4500,0 millió forintot biztosít a költségvetés oltóanyag beszerzés ütemezett kifizetésére, a Nemzeti Rákellenes Program folytatására, mely a daganatos betegek számának csökkentését, a túlélési esély növelését célozza.

Az egészségügyi reform a tárca felügyelet alá tartozó egyes gyógyító -megelőző intézmények tekintetében is változást jelentett. Több intézmény megszűnt, illetve átalakításra került. Ezzel függ össze a fejezet 4. címén a Gyógyító megelőző ellátás országos szakintézetei bevételi előirányzatának 28%-os csökkenése a 2007. évi eredeti előirányzathoz képest. A megszűnő intézetek egyes feladatit részben a Fővárosi Önkormányzat egészségügyi intézetei, valamint a fejezet más intézetei veszik át. A tárca felügyelet alá tartozó intézmények 2008. évi működéséhez a forrás biztosított.

2007-ben új intézményként jött létre az Egészségbiztosítási Felügyelet, amely kiemelt hatósági - ellenőrzési feladatokat lát el. A Felügyelet működéséhez 2008-ban is biztosított a forrás.

Az Országos Mentőszolgálat bevételi előirányzatában a 2007. évi eredeti előirányzathoz viszonyított, mintegy 5%-os csökkenés a tervezési köriratban elvárt, megalapozott tervezéssel függ össze, valamint a Mentőszolgálatnak az egyszerű betegszállítási feladatoktól való tehermentesítésével.

A törvény jelentős, 2,5 milliárd forint támogatást biztosít az Országos Orvosi Rehabilitációs Intézet rekonstrukciójára, a mintegy 33 000 m2 szintterületű új épületegyüttes kivitelezése 2000-ben kezdődött el. A 2008-ban tervezett előirányzat biztosításával a belsőépítészeti és alapgépészeti munkák folytatódhatnak.

A EÜM fejezet 2008. költségvetése társadalmi szervezetek támogatását (pl. Magyar Vöröskereszt, Rákbetegek szervezetei, köztestületek stb.) is tartalmazza.

A Pénzügyminisztérium fejezet kiadása 163,3 milliárd forint, bevétele 11,2 milliárd forint, a támogatás 152,1 milliárd forint.

A fejezet feladatait támogató források jelentős növekedése (8%, ill. 16%) a fekete-gazdaság elleni küzdelemben érintett végrehajtó intézmények (APEH, Vám-és Pénzügyőrség, Magyar Államkincstár) létszámbővítését, működési feltételeinek javítását teszi lehetővé.

Az állami költségvetés helyzete az ellenőrzési tevékenység megújítását, új alapokra helyezését igényli, melyben az adózási fegyelem erősítése kiemelt hangsúlyt kap. A komplex célrendszer megvalósítása szükségessé teszi az adóhatósági jelenlét intenzívebbé válását a gazdasági élet alanyainál, ezzel is segítve a jogkövető adózói magatartás előtérbe kerülését.

A vámhatóság feladata a hulladékszállítmányok hazai és nemzetközi forgalmának ellenőrzésében való fokozott tevékenységgel tovább bővül. A nyomozati jogkör szélesítése pedig - részben a testület vám-, illetve jövedéki alaptevékenységéhez kapcsolódó saját felderítésének sikerei okán - nagyobb ügyszámú feladatot jelent.

A kincstár létszám növelése lehetővé teszi 2-3 évente valamennyi önkormányzat teljes körű ellenőrzését központi költségvetésből származó támogatásaik igénylésével és elszámolásával kapcsolatban. A nem állami humán szolgáltatók körét illetően a munkafolyamatba épített előzetes szabályszerűségi és a helyszíni ellenőrzés fokozottabbá és teljes körűvé válhat.

A kormányzati negyed előkészítésével kapcsolatos kiadások összege 8,2 milliárd forint. Ezen belül a közműfejlesztés kiadásaira 2,8 milliárd forint áll rendelkezésre. A Podmaniczky utca átépítésének, keresztirányú közúti kapcsolat fejlesztésének (Ferdinánd-híd átépítése), valamint a gyorsvasút-állomás (aluljáró) kiépítésének költségei 1,9 milliárd forintot tesznek ki.

Az APEH és a Magyar Államkincstár területi szerveinek regionálissá alakítása során az egyik fő célkitűzés az Adóhatóság és a Kincstár szolgáltató jellegének további erősítése. Ennek érdekében a személyes kapcsolattartást igénylő tevékenységeket az ügyfelek a lakóhelyükhöz legközelebb eső ügyfélkapcsolati szervezeti egységeken vehetik igénybe. Az olyan tevékenységeket, amelyek nem igénylik az ügyfél személyes közreműködését, a régió központba koncentrálták. A Kincstári Vagyoni Igazgatóság mint költségvetési szerv megszűnik, előirányzatai átkerültek az új egységes vagyonkezelő szervezetbe.

A Kormányzati Ellenőrzési Hivatal kiadási előirányzata 1,6 milliárd forint, melyet teljes egészében költségvetési támogatás finanszíroz.

A 384,8 millió forintos többlet biztosítja az ellenőrzési tevékenység megerősítését szolgáló 40 fős létszám bővítés személyi feltételeinek megteremtését, az ehhez kapcsolódó működési és beruházási kiadások fedezetét.

A Szociális és Munkaügyi Minisztérium fejezet kiadási előirányzata: 278,1 milliárd forint, bevételi előirányzata 42,2 milliárd forint, támogatási előirányzat: 235,9 milliárd forint.

Az SZMM felügyelete alatt álló intézmények folyamatos működéséhez 2008-ban is biztosítottak a pénzügyi források.

A III. középtávú fogyasztóvédelmi politikai megvalósítására irányuló 2007-2010 közötti időszakra szóló cselekvési program végrehajtása érdekében a Fogyasztóvédelmi Felügyelőség szervezetébe 2007-ben integrálásra került a korábban a Közigazgatási Hivataloknál a fogyasztóvédelmi ellenőrzési feladatokkal foglalkozó 211 fő. Emellett az integrált szervezet megerősítésre került, jelentős (éves átlagban 110 fő) létszámbővítésre kapott költségvetési forrást.

A vonatkozó jogszabályi módosítások következtében az Országos Rehabilitációs és Szociális Szakértői Intézet tevékenységében jelentős változásokra kerül sor, egyre nagyobb hangsúlyt kap a munkaképesség-változás megítélése, a rehabilitálhatóság elbírálása, a komplex minősítés végzése.

Az Országos Munkavédelmi és Munkaügyi Főfelügyelőség feladatai kiegészülnek az intézményhez átkerült munkaegészségügyi, illetve a munkavédelmi kutatási feladatokkal amelyekhez szükséges többletforrások az intézet rendelkezésére állnak. A fekete gazdaság elleni küzdelemmel összefüggésben 2007-ben megkezdődött, és 2008-ra áthúzódik egy jelentős ellenőri létszámfejlesztési program, amelynek keretében a Főfelügyelőségnél összesen 150 fős létszámfejlesztésre került sor.

Az SZMM fejezetben tervezett költségvetési források lehetővé teszik a korábbi években indított programok folytatását, illetve a szociális törvény módosításából eredő többletfeladatok támogatása is biztosított.

A kábítószer-megelőzéssel összefüggő feladatokra 2008-ban 1,0 milliárd forint áll rendelkezésre. A pénzügyi fedezet biztosított a Nemzeti Stratégiában előírt feladatok végrehajtásához, az „elterelés” intézményrendszerének működtetéséhez.

Az ifjúsági feladatok között a korábbi évek programjai folytatódnak, pl. az ifjúsági turizmus, a fesztiválok és rendezvények, a Gyermek és Ifjúsági Alap programok támogatása.

A fejezetben a megváltozott munkaképességűek foglalkoztatásával összefüggő költségkompenzációra, a szociális intézményi foglalkoztatás normatív támogatására és a megváltozott munkaképességűek foglalkoztatásával összefüggő bértámogatásra a törvény összesen: 52,9 milliárd forintot tartalmaz.

A foglalkozatás területén a korábbi évekhez hasonlósan forrás biztosított a közmunkaprogramok támogatására is.

Jelentős, összesen 43,2 milliárd forintot tartalmaz a törvény a szociális célú humánszolgáltatások normatív és kiegészítő normatív támogatására, mely 2007. évhez képest 15%-os növekedést jelent.

A szociális törvényből eredő többletfeladatokra 2,3 milliárd forint többlettámogatás áll az SZMM fejezet rendelkezésére.

A korábbi évekhez hasonlóan folytatódnak a romaügyi, az esélyegyenlőségi, és fogyatékosok támogatásával, a fogyasztóvédelemmel összefüggő feladatok és programok.

Az SZMM fejezetnél 30,0 milliárd forinttal került csökkentése a „gázár-kompenzációval összefüggő” előirányzat a támogatási rendszerben bekövetkező változások, a szociális rászorultsági elv fokozatos erősítése miatt.

A Gazdasági Versenyhivatal kiadási előirányzata 1,65 milliárd forint, melyet teljes egészében költségvetési támogatás finanszíroz.

A 100,0 millió forintos többlet biztosítja az ellenőrzési tevékenység (bíróság előtti képviselet, GVH eljárásainak utóvizsgálati részének megalapozottabbá tétele) megerősítését, mely létszám-növelést és informatikai fejlesztést is magában foglal.

A Központi Statisztikai Hivatal fejezet kiadási előirányzata 11,3 milliárd forint, melynek mintegy 95%-át költségvetési támogatás finanszírozza.

A támogatási előirányzat 2007. évhez viszonyítva 103,6 millió forinttal magasabb. A növekedés a makrogazdasági paraméterek tartásához szükséges előirányzat-csökkentések és az egyéb szerkezeti változások (-397,3 millió forint) mellett az 500,9 millió forint összegű előirányzat-többletekből adódik.

A 2008. évi bevételi előirányzatok tervezett nagysága a 2007. évhez képest 30%-os csökkenést mutat. Legfőbb oka a 2007. évi mezőgazdasági gazdaságszerkezeti összeírás végrehajtására elnyert nemzetközi pályázati bevétel.

A rendelkezésre álló források biztosítják a 2011. évi népszámlálás előkészítése kapcsán a próbafelvételt egy 25 ezres mintán, valamint az Életünk fordulópontjai felmérés lezárását is.

A Magyar Tudományos Akadémia fejezet kiadásának előirányzata 50,1 milliárd forint, mely megközelítőleg az előző évi szintnek felel meg. A költségvetési támogatása 1,4 milliárd forinttal növekszik az elmúlt évhez képest.

Az Országos Tudományos Kutatási Alapprogramok támogatása a 2007. évihez hasonló, 5,2 milliárd forint. Az OTKA számára további forrásbővülést jelent, hogy a Kutatási és Technológiai Innovációs Alapból az OTKA programokra a 2007. évi megoldáshoz hasonlóan 1 milliárd forint használható fel.

Az Akadémia fejezet 2008. évben az Európai Uniós és hazai kutatóintézeti pályázatok önrészének kiegészítő forrására új fejezeti kezelésű előirányzatot hozott létre. Ezzel a 2,3 milliárd forintos lehetőséggel jelentős kutatási forrásokhoz juthatnak a kutatók.

Központi beruházások kiadásai

A központi költségvetés fejezeti kezelésű előirányzatai között összevontan, Beruházás alcímen kell előirányozni a központi beruházások előkészítésére és megvalósítására szolgáló összegeket. Az állami feladatok ellátását szolgáló állami (kincstári) vagyon részét képező tárgyi eszközökön megvalósuló vagy azokat eredményező beruházások célját a fejezetek felügyeletét ellátó szervek jelölik ki az ágazati fejlesztési koncepciókkal összhangban. A központi beruházások között kerülnek tervezésre a fegyveres és rendvédelmi szervek lakástámogatási és -építési előirányzatai is.

A központi beruházások 2008. évi előirányzatainak kialakításánál - a hatékony feladatellátás és forrásfelhasználás követelményeit is kielégítve - a Kormány gazdaságpolitikájával összhangban álló, szakmailag megalapozott, európai uniós felzárkózást segítő beruházások a meghatározóak.

A központi beruházások kiadási előirányzatából - a rendelkezésre álló pénzügyi lehetőségeket is figyelembe véve - a 2008. évben az alábbi főbb programok valósulnak meg, illetve folytatódnak.

A 2008. évi központi beruházási kiadási előirányzat közel fele az egyéb gazdasági tevékenységek és szolgáltatások közé besorolt árvízvédelmi és más vízügyi beruházások folytatására, mintegy egyharmada pedig az Országos Orvosi Rehabilitációs Intézet rekonstrukciós beruházásának befejezésére, a felsőoktatás-fejlesztési program továbbvitelére, valamint különböző kulturális tevékenységeket és szolgáltatásokat érintő beruházási célok megvalósítására kerül biztosításra. Mindezek mellett jelentősebb - a 2008. évi központi beruházási kiadások 5%-át egyenként meghaladó - mértékben támogatja a központi költségvetés a védelmi és az igazságszolgáltatási funkcióba besorolt központi beruházásokat, valamint a magyarországi uránércbánya bezárásának programját.

2.7. Államháztartás alrendszereinek támogatása

2.7.1. Elkülönített állami pénzalapok támogatása

Az elkülönített állami pénzalapok 2008-ban összesen 32,4 milliárd forint költségvetési támogatásban részesülnek, ez az elmúlt évi támogatáshoz képest 16%-os növekedést jelent. Támogatásban részesül a Kutatási és Technológiai Innovációs Alap, a Központi Nukleáris Pénzügyi Alap, a Szülőföld Alap, valamint a Wesselényi Miklós Ár- és Belvízvédelmi Kártalanítási Alap.

2.7.2. Garancia és hozzájárulás a társadalombiztosítás pénzügyi alapjainak kiadásaihoz

Az államháztartás társadalombiztosítási alrendszerének bevételei között lényeges szerepük van a központi költségvetésből származó támogatásoknak. Ezekre azért van szükség, mert a bevételek nagyobb hányadát adó járulékok és hozzájárulások önmagukban nem nyújtanak teljes fedezetet a két pénzügyi alapból finanszírozott egészségbiztosítási és nyugdíjbiztosítási ellátásokra. A garancia és hozzájárulás összefoglaló elnevezéssel szereplő támogatások az államháztartás mérlegrendszerében a Pénzügyminisztérium fejezetben, mint kiadások, a társadalombiztosítási alrendszerben, mint bevételek jelennek meg. A támogatás különböző jogcímekhez kötődik.

2008-ban a Nyugdíjbiztosítási Alap a következő jogcímeken kap támogatást. A központi költségvetés:

- megtéríti a magánnyugdíjpénztárakba átlépett személyek kieső járulékbefizetéseit,

- szintén megtéríti a GYES-en, GyED-en, GYET-en és rehabilitációs járadékon lévők után fizetendő nyugdíjbiztosítási járulékot,

- pénzeszközt ad át korkedvezmény biztosítási járulék címén, melynek nagyságát a Magyar Köztársaság 2007. évi költségvetését megalapozó egyes törvények módosításáról rendelkező 2006. évi CXXI. törvény 30. § (14) bekezdésében foglaltak határozzák meg,

- annak érdekében, hogy az államháztartási törvényben az Alap egyensúlyi költségvetésre vonatkozó előírás érvényesüljön támogatást ad a bevételek és kiadások kiegyensúlyozásához.

Az Egészségbiztosítási Alap, miként a megelőző két évben a nemzeti kockázatközösség fenntartása érdekében kap támogatást, ami az Alap költségvetésének bevételei között „a központi költségvetésből járulék címén átvett pénzeszköz” megnevezéssel szerepel. A kérdéses támogatást azon személyek után fizeti a központi költségvetés, akik nem rendelkeznek biztosítási jogviszonyból származó jövedelemmel. Csak a meghatározó nagyságrendet képviselő csoportokat kiemelve, ebbe a körbe tartoznak a nyugdíjban és nyugdíjszerű ellátásban részesülők, a 18 évnél fiatalabbak, a GYED-ben, GYES-ben, rendszeres szociális járadékban és mezőgazdasági járadékban részesülő személyek, a felsőoktatási intézmények nappali tagozatán tanulók.

2.7.3. Helyi önkormányzatok támogatása

A helyi önkormányzatok - beleértve a helyi kisebbségi önkormányzatokat, valamint a többcélú kistérségi társulásokat is - 2008-ban hitel források nélkül több mint 3200 milliárd forinttal gazdálkodhatnak.

Ebből:

- központi költségvetésből állami támogatás és személyi jövedelemadó: 1299 milliárd forint,

- EU támogatás: 190 milliárd forint,

- EU társfinanszírozás, fejezeti támogatások: 128 milliárd forint.

Együttesen hazai és EU támogatások: 1617 milliárd forint (változás: 102,8%).

Az érdekegyeztető tárgyalások eredményeként megvalósuló bérfejlesztés forrásának - céltartalékból történő - átcsoportosításával a támogatások bővülése 2-2,5% ponttal nagyobb lesz.

A pótlólagos központi költségvetési támogatások révén bővülő közszolgáltatások:

- A tűzoltók heti munkaideje újabb 2 órával csökken, az európai uniós előírásoknak megfelelő heti 48 órára, emiatt a foglalkoztatottak száma nőhet.

- Jelentősen több rászorultnak válik lehetővé a szociális alapszolgáltatások - szociális étkeztetés, házi segítésnyújtás - igénybevétele.

- A „Legyen jó a gyerekeknek” program keretében a költségvetés már most garanciát vállal a rászorult gyerekek nyári étkeztetéséhez.

- A szociális segélyek, juttatások reálértéke nő a nyugdíjakéhoz hasonlóan.

- A közoktatásban:

= elindul az óvodáskorúak teljes körű ellátását eredményező 3 éves program,

= fokozottabb gondoskodásban részesülhetnek a sajátos nevelési igényű gyerekek,

= az alapfokú művészetoktatásban erőteljesebb ösztönzést kap a minőségi munka.

- A kifutó címzett támogatások helyébe lépő hazai fejlesztési támogatások - az EU programokba nem férő - főként önkormányzati társulásos feladatellátásokat segítenek:

= közös iskolák felújítása, berendezése,

= körjegyzőségek tárgyi feltételeinek javítása,

= közösségi busz beszerzése.

Az EU-s támogatások igénybevételét segítendő EU Önerő Alap előirányzat egyharmaddal nő. Ennek egy részéből az Integrációs fejezetben Környezet és Energia Operatív Program (KEOP) derogációs projektek kamattámogatása címen új előirányzat nyílik meg. Ez az ivóvízminőség javítását szolgáló, valamint a szennyvíz-, továbbá a hulladéklerakó beruházások - EU és hazai támogatással nem finanszírozott költségéhez kapcsolódó - hitelforrás terheit könnyíti.

Bővülhet azok köre, akik - az elidegenítési és terhelési tilalom feloldásával - a 2006. évi árvíz kapcsán kárenyhítésben részesülnek.

Az önkormányzati közszolgáltatások színvonalában kézzel fogható fejlődést hozhat az Új Magyarország Fejlesztési Terv megvalósulása. Ez különösen - a KEOP-pal érintett területeken túl - a közoktatásban, az egészségügyben, a szociális területen, a közösségi közlekedésben, a település-rehabilitációban, az úthálózat bővítésében és a közigazgatásban lesz érzékelhető.

Az önkormányzati forrásszabályozásban alapvető változás nem következik be, hiszen az önkormányzati rendszerben sincs elmozdulás. Általános törekvés: ahol nem lehet a fajlagos támogatásokat (normatívákat) növelni, legalább megőrizzük a 2007. évi összeget.

Kisebb, a közszolgáltatások finanszírozását segítő, egyszerűsítést szolgáló módosulások:

A közoktatáshoz kapcsolódóan 2008 szeptemberétől

- felzárkóznak a közoktatási teljesítmény-mutató alapján történő finanszírozási rendszerhez - az óvodák, az általános és középiskolák mellé - a kollégiumi, az alapfokú művészetoktatási, valamint a napközis és iskolaotthoni ellátásokhoz kapcsolódó hozzájárulások,

- az intézményi társulások óvodai, általános iskolai normatívájának igénybevételéhez méretgazdaságossági elvárások társulnak fokozatos (felmenő rendszerű) bevezetéssel,

- kibővül a gyermekek ingyenes étkeztetése az 5. évfolyamon tanuló, rendszeres gyermekvédelmi kedvezményre jogosultak körével.

A szociális ágazatot érintően

- a normatív hozzájárulások differenciálására kerül sor a szociális étkeztetésnél, a házi segítségnyújtásnál, valamint az időskorúak bentlakásos intézményi ellátásánál. Cél: a szociális rászorultság elvének erősítése, az önkormányzatok nagyobb érdekeltségének megteremtése az alacsonyabb jövedelműek ellátásában.

Folytatódik a többcélú kistérségi társulások ösztönzése. A társulás jelenlegi és leendő tagjai számíthatnak a közös feladatellátáshoz kapcsolódó 2007. évi normatívák fajlagos összegére 2008. évben is.

A 2008. évre az önhibájukon kívül hátrányos helyzetben lévő települési önkormányzatok támogatásának feltételrendszerében erősödik - a 2007. évi költségvetési törvényben már elfogadott szabályok alapján - a társult feladatellátás ösztönzése.

A települési és területi kisebbségi önkormányzatok működését segítő, megnövelt támogatás - a feladatarányosság érvényesítése jegyében - differenciálttá válik.

2.8. Társadalmi önszerveződések támogatása

A társadalmi szervezetek központi támogatása 5,2 milliárd forintos összege a nemzeti és etnikai kisebbségi szervezeteknek az Országgyűlés Emberi jogi, kisebbségi és vallásügyi bizottsága által pályázati elven felosztandó előirányzatát, a párttörvénynek megfelelően a 6 párt támogatását, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok előirányzatát tartalmazza. Mindezeken kívül az országos kisebbségi önkormányzatok, illetve az általuk fenntartott intézmények támogatása is ezen a soron található.

2.9. Nemzetközi pénzügyi kapcsolatok kiadásai

A 2008. évi nemzetközi elszámolásokkal kapcsolatos 14,2 milliárd forint kiadás a nemzetközi pénzügyi szervezetekben vállalt tagságunkkal, illetve az ebből adódó kötelezettségvállalásainkból ered. A nemzetközi elszámolásokon belül meghatározó (93%) az Európai Beruházási Banknak fizetendő, tagságunkból következő alaptőke- és tartalék-hozzájárulás.

2.10. Tartalék előirányzatok

2.10.1. Általános tartalék

Az általános tartalék az előre nem tervezhető, nem valószínűsíthető kiadásokra, illetve az előirányzott, de elháríthatatlan ok miatt elmaradó bevételek pótlására szolgál. Az általános tartalék előirányzata a kiadási főösszeg 0,7%-a.

2.10.2. Céltartalékok

A Különféle személyi kifizetések jogcím-csoport előirányzata terhére az alábbi jogcímű többletkiadások finanszírozása történik:

- létszámcsökkentés (központi költségvetési szervek, Tb. alapok, a száz százalékban állami, illetve helyi önkormányzati tulajdonú, továbbá az egyházak, alapítványok által fenntartott közhasznú- vagy gazdasági társasági formában működő aktív fekvőbeteg szakellátást biztosító egészségügyi szolgáltatók),

- az Európai Unió intézményeiben foglalkoztatott köztisztviselő és hivatásos állományú nemzeti szakértők számára külön kormányrendeletben meghatározott kiadások,

- a központi közigazgatási szerveknél, továbbá azok területi és helyi szerveinél a diplomás pályakezdő fiatalok munkatapasztalat-szerzésének támogatása,

- a prémiumévek programról és a különleges foglalkoztatási állományról szóló törvény szerinti munkáltatói kifizetések,

- a 2007. évben elrendelt szervezeti intézkedéssel összefüggő személyi kifizetések áthúzódó hatása miatti kifizetések,

- a 2007. év után járó tizenharmadik havi illetmény egy részének külön törvény szerinti kifizetése,

- a közszférában dolgozók részére a 2008. évben - jogszabály alapján - járó többlet személyi juttatások.

A Központi teljesítményösztönzési és -értékelési keret jogcím-csoport előirányzata a teljesítmény elven alapuló ösztönzési rendszerek működtetésére, az értékelt munkateljesítmények elismerésre szolgáló kiegészítő forrás.

A Központi költségvetési szervek bérleti díjának fedezete jogcím-csoport előirányzata a vagyontörvény alapján az állami tulajdonú ingatlanok használata után fizetendő bérleti díj teljesítéséhez szükséges többlet előirányzatot biztosítja.

2.10.3. Központi egyensúlyi tartalék

A Kormány a 2008. évi központi költségvetés kiadási oldalán központi egyensúlyi tartalékot képzett 20 milliárd forintos összegben, melynek felhasználásáról a költségvetési és gazdasági folyamatok függvényében dönt.

2.11. Kormányzati rendkívüli és egyéb kiadások

Az egyéb kiadásokból finanszírozható a K-600 hírrendszer működtetése, a magán- és jogi személyek kártérítése, a felszámolásokkal és szanálásokkal kapcsolatos kiadások, a védelmi felkészítéssel kapcsolatos kiadások, a helyi önkormányzatok állami támogatásának elszámolásából eredő fizetési kötelezettség, a személyi jövedelemadó 1%-ának közcélú felhasználása, a MEHIB Zrt. behajtási jutaléka, az ÁKK Zrt. közreműködési díja, az ügyfélnek visszatérítendő vámbiztosíték, valamint az egyéb vegyes kiadások. Az egyéb kiadások részét képezi a pénzügyminiszter rendelkezése alatt álló rendkívüli beruházási tartalék 500 millió forintos kerete.

A Rendkívüli beruházási tartalék előre nem tervezhető, váratlan események, illetve helyzetek - különösen életveszély-elhárítás, épített és természetes környezeti kárelhárítás, kármentesítés, az állampolgárok szélesebb körét érintő, elsősorban állami feladatkörbe tartozó, más módon nem megoldható feladatok ellátása, valamint szociális és egészségügyi, kulturális, nevelési-oktatási és sportvagyon megőrzése - miatt bekövetkező beruházás-finanszírozási nehézségek felmerülésekor halaszthatatlanul szükséges források biztosítására használható fel. A törvény felhatalmazása alapján - a Rendkívüli beruházási tartalék előirányzat átcsoportosításának rendjéről szóló 9/2006. (III. 23.) PM rendeletben foglaltakra is figyelemmel - a pénzügyminiszter év közben fejezetek közötti előirányzat-átcsoportosítást hajthat végre a jogcímcsoport terhére.

2008-ban a vegyes kiadások között új sorként jelenik meg az elengedett kezesség- és garanciavállalási díj. Ennek oka, hogy az Áht. 33/A. §-ának (9) bekezdése értelmében az egyedi kezességvállalások esetében, amennyiben a Kormány nem a lehetséges maximális kezesi díjat állapítja meg, az elengedett résznek megfelelő összeget költségvetési kiadásként kell elszámolni.

A kormányzati rendkívüli kiadások 2008. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, illetve az 1947-es párizsi békeszerződésből eredő kárpótlás-kifizetésekre, valamint a volt egyházi ingatlanok tulajdoni helyzetének rendezéséből eredő fizetési kötelezettségre nyújt fedezetet.

Az idei évhez hasonlóan 2008-ban is a kormányzati rendkívüli kiadások között kerülnek elszámolásra a pénzügyigazgatás korszerűsítésével kapcsolatos többletkiadások.

2.12. Állam által vállalt kezesség érvényesítése

Az állam által vállalt kezesség és viszontgarancia érvényesítéseként tervezett, 2008. évi kifizetések mértékét (19,3 milliárd forint) a következők határozzák meg:

Feltételezzük, hogy a nemzetközi hitelfelvételekhez, a Diákhitel Központ Zrt. fizetési kötelezettségeihez és a kiállításokhoz kapcsolódó garanciák beváltására nem kerül sor.

Az egyedi kezességi keret a korábbi éveknek megfelelő nagyságrendben alakul. A várható beváltás nagysága 4,5 milliárd forint.

A kiállítási garanciák/viszontgaranciák keretszáma a 2008 folyamán fennálló állami kötelezettség állományára vonatkozik, amely a jövő évre tervezett kiállítások mellett három 2007-ben megnyíló, és 2008-ra áthúzódó kiállítás biztosítására ad lehetőséget. 2008-ra tizenhárom, állami garancia/viszontgarancia mellett megvalósuló jelentős nemzetközi kiállítást tervez a kulturális tárca, továbbá egyes műalkotások magyarországi bemutatását is segíti majd az állami kötelezettségvállalás. A 2008-ra tervezett kiállítási garanciavállalások a következők:

 

 

 

 Szépművészeti Múzeum

 Mediciek felemelkedése és aranykora

 2007. 12. 15-2008. 06. 05.

 Szépművészeti Múzeum

 A Napkirály palotájától Napóleon udvaráig

 2008. 02. 01-2008. 05. 30.

 Országos Széchenyi Könyvtár

 Lux Pannoniae. Emlékkiállítás Mátyás király trónralépésének 550. évfordulója alkalmából.

 2008. 03. 01-2008. 07. 15.

 Budapesti Történeti Múzeum

 Hagyomány és megújulás Mátyás udvarában

 2008. 03. 05-2008. 07. 20.

 Iparművészeti Múzeum

 Faenza és Buda. Reneszánsz majolika kiállítás

 2008. 03. 10-2008. 06. 30.

 Magyar Természettudományi Múzeum

 A jégkorszak

 2008. 03. 15-2008. 12. 15.

 Dobó István Vármúzeum, Eger

 Utazó görög és etruszk vázák

 2008. 04. 01-2008. 09. 30.

 Herman Ottó Múzeum, Miskolc

 Észak ősi ragyogása. Orosz egyházművészeti emlékek

 2008. 05. 15-2008. 11. 15.

 Magyar Nemzeti Múzeum

 Szkíták

 2008. 06. 01-2008. 10. 05.

 Szépművészeti Múzeum

 Párhuzamok: a díszlettervtől a városlátképig

 2008. 06. 15-2008. 10. 15.

 Szépművészeti Múzeum

 F. Hodler életműkiállítása

 2008. 08. 10-2008. 12. 30.

 Szépművészeti Múzeum

 Klimt és a bécsi szecesszió

 2008. 09. 01-2009. 02. 01.

 Magyar Nemzeti Galéria

 Magyarok Münchenben. Kiállítás a müncheni akadémia 250 éves jubileuma alkalmából.

 2008. 09. 01-2009. 03. 20.

 Magyar Nemzeti Múzeum

 A történelem sodrában. Mozaikok a székelyek életéből

 2008. 10. 01-2009. 03. 10.

A Magyar Fejlesztési Bank Rt. (a továbbiakban: MFB Rt.) forrásszerzési garanciakerete, hitel- és garancianyújtási kerete, valamint árfolyam-fedezeti ügyleteinek kerete megegyezik a 2007. évi mértékekkel.

Az MFB Rt. garanciavállalásainál a kezességbeváltás 2008-ban az Európa Terv Agrárhitel Programnál jelentkező magasabb kockázati kitettség miatt 400 millió forintban prognosztizálható.

Az Eximbank Zrt. állami kezességvállalás melletti forrásbevonási keretének 2008. évi összege a 2007. évi 172 milliárd forintról 220 milliárd forintra növekszik. Az Eximbanknál 2007-ben olyan értékű exportfinanszírozás iránti igény jelentkezik, amely a jelenlegi forrásoldali kezességvállalási keret - árfolyam kockázatot is figyelembe vevő - közel 100%-os kihasználtságát jelentheti. Ebből kiindulva a bank a további évekre a magyar export növekedését némileg meghaladó bővülést tervez.

Az Eximbank Zrt. által a költségvetés terhére vállalható garanciaügyletekre 2008. évi keret összege megegyezik a korábbi évek kereteivel. Az Eximbank Zrt. portfoliójában lévő garanciák többségénél az elkötelezettség hosszú távú kockázatokat fed le. A meglévő kockázatok kifutása mellett a tervezett új kötelezettségvállalások csak kisebb mértékben növelik a keret kihasználtságát.

Az Eximbank Zrt. garanciaügyleteihez kapcsolódó állami készfizető kezességbeváltási előirányzat a Transelektro cégcsoportnak a korábbi években nyújtott 4 garancia ügyletre biztosít fedezetet.

A MEHIB Zrt. biztosítási keretének emelése azért szükséges, mert az előkészítés alatt álló, hosszúlejáratú, nagy volumenű ügyletei már az ígérvény szintjén magas kihasználtságot jeleznek. Várhatóan növekszik a forgalom a FÁK tagországokban, a szomszédos országokban, néhány közel-keleti, esetleg afrikai országban, valamint a dél-amerikai régióban. Nagyságrendjük miatt kiemelhetőek a jelenleg is előkészítés alatt álló projektfinanszírozási üzletek, amelyek közül - az ügyfelek jelzései alapján - akár több is megvalósulhat 2008-ban. A biztosító a 2005-ben beindult kötött segélyhitelezési tevékenység folytatására számít a jövőben Montenegró, Bosznia-Hercegovina után Sri Lanka és Indonézia vonatkozásában. A kormányközi tárgyalások előrehaladott állapotban vannak, és ez jó esélyt ad az üzletek 2008-as realizálásához.

A MEHIB Rt. kárfizetési prognózisa az említett célországokba irányuló exporthitelek törlesztési kockázataihoz, illetve futamidejéhez igazodik.

A Hitelgarancia Zrt. költségvetési viszontgaranciával a kis- és középvállalkozások mind szélesebb körű finanszírozásához kíván kezességet vállalni. A tapasztalatok alapján a bankok döntően a mikro- és kisvállalkozói kör hitelezésénél kérik a Hitelgarancia Zrt. garanciáját, ugyanakkor a jövőben a középvállalkozói kör banki forrásokhoz jutása aktivitásbővülést eredményez. A kezességvállalási keret 450 milliárd forintra történő növelését a piaci igényekhez történő alkalmazkodás, valamint az operatív programokhoz kapcsolódó új hitelezési lehetőségek indokolják.

A hatályos szabályozás szerint hitelezési tevékenységet nem csak hitelintézet, hanem pénzügyi vállalkozás is folytathat, ha az ehhez szükséges PSZÁF engedéllyel rendelkezik. A Gazdaságfejlesztési Operatív Program 4. prioritás (Jeremie típusú pénzügyi eszközök) kiemelt célkitűzésként kezeli a mikro-hitel programot, amelyre a hitelintézeteken kívül mikro-finanszírozó szervezetek is pályázhatnak. Indokolt ezért, ha a költségvetési törvény lehetőséget biztosít ezekben az esetekben is a hitel- és kölcsönszerződésekhez kapcsolódóan a Hitelgarancia Zrt. készfizető kezességvállalására.

A növekvő kezességvállalási tevékenység maga után vonja a beváltásból eredő kifizetési igények emelkedését, amelyre a 9,2 milliárd forint összegű előirányzat megfelelő fedezetet nyújt.

Az Agrárvállalkozási Hitelgarancia Alapítvány állami viszontgarancia melletti kezességállományának kerete nem növekszik 2008-ban. A korábbi években indított programok folyamatos kifutásából eredő állománycsökkenést ellensúlyozzák a 2007-ben meghirdetett FVM rendeletekben beinduló új hitelprogramok, továbbá a nemzeti támogatások 2007. évi évközi felülvizsgálata, melynek során az FVM megtette az Alapítványra vonatkozó notifikációs felülvizsgálatát is. A viszontgaranciakeret-kihasználtság várhatóan csökken, a kalkulált beváltási arány az állomány 2,8%-a.

Agrárkezességeken azokat a jogszabállyal vagy kormányhatározattal vállalt állami kötelezettségeket értjük, melyek részletes konstrukcióit az FVM határozta meg rendeletben. E kezességek 2007. évi beváltási előirányzata (2,9 milliárd forint) jelentős növekedést mutat a korábbi évek tendenciájához képest, amelynek oka a 2001-2003 években ötéves állami készfizető kezesség mellett folyósított családi gazdahitelek esetében a kezesség lejárata miatti kezességérvényesítés valószínűsítése volt. A várható kifizetések (1,4 milliárd forint) azonban elmaradnak a tervezettől, és az agrár-beváltások esetében 2008-ban is hasonló nagyságrenddel lehet számolni. Ez annak következménye, hogy a költségvetési törvény lehetővé teszi, hogy a családi gazdahitelek teljes futamidejére fennálljon az állami kezesség.

Mind a közszférában dolgozók lakásvásárlásához, mind az ún. „fészekrakó” program keretében a fiatalok lakásvásárlásához vállalt állami készfizető kezesség beváltása az állomány 0,28, illetve 0,15%-át teszi ki. A kezességérvényesítésből eredő kifizetés az „fészekrakó” program esetében növekvő, míg a közszféra esetében csökkenő tendenciát mutat 2007-hez képest.

Az Új Magyarország Fejlesztési Terv (NFT II.) Gazdaságfejlesztési Operatív Program (GOP), illetve a Közép-Magyarországi Operatív Program (KMOP) intézkedése keretében a kkv-k finanszírozási forrásokhoz való hozzáférésének elősegítése érdekében 2008-tól különféle pénzügyi programok indulnak el Európai Uniós forrásokból. A programok kidolgozását, illetve működtetését a Magyar Vállalkozásfinanszírozási Zrt. (MV Zrt.), mint PSZÁF engedéllyel rendelkező pénzügyi vállalkozás fogja végezni. Az MV Zrt. készfizető kezességvállalással fogja segíteni a magyarországi székhelyű mikro-, kis- és középvállalkozások fejlesztési hitelfelvételeit. A vállalt készfizető kezesség érvényesítéséből a társaságot terhelő fizetési kötelezettségek 100%-a mögött - külön jogszabályban meghatározott feltételek mellett - visszavonhatatlan költségvetési viszontgarancia áll fenn. A költségvetés számára a viszontgarancia többlet kötelezettség vállalásával nem jár, mivel az esetleges beváltások kifizetése a GOP illetve a KMOP erre a célra elkülönített forrásai terhére történne. Az állami viszontgarancia ugyanakkor lehetővé teszi, hogy az MV Zrt. kockázati besorolása kedvezőbbé váljék, s a bankok által igen jó kondíciók mellett legyenek finanszírozhatók a kkv-k.

Az MV Zrt. legfeljebb 10 év lejáratú hitelszerződések maximum 80%-áig vállalhat készfizető kezességet. Az így vállalt készfizető kezesség állománya 2008. évben nem haladhatja meg a 100 000,0 millió forintot.

A kezesség érvényesítésből származó, az MV Zrt. által behajtott követelés összege a GOP, illetve a KMOP forrását növeli.

2.13. Állami követelések elengedése

A Mehib Zrt. kezelésében állnak állami jogelődöktől átvett, költségvetési hátterű, a Mehib Zrt. által biztosított céghitelek. E céghitelek közül néhány megtérülésére nincs már esély, mivel kimerítette az adóssal történő közvetlen rendezés, valamint a követelés jogi úton történő érvényesítésének lehetőségeit, valamint egyes jogerős bírósági ítélet esetében az adós fennmaradt vagyona nem nyújt fedezetet a követelés érvényesítésére.

Ezért az Áht. 108/A § alapján, a Mehib Zrt. által kezelt 11 db biztosítási kötvény alapján fennálló, együttesen 1068,6 millió forint összegű behajthatatlan követelésről a Magyar Állam lemond. A követelés-elengedések alapján elszámolt összeg a devizaárfolyam változás következtében eltérhet az előirányzattól.

2.14. Nemzeti hozzájárulás az EU költségvetéséhez

A törvény 1. számú mellékletében meghatározott, 205,3 milliárd forintos hozzájárulás három tételt foglal magában. Az áfa-alapú hozzájárulás kalkulált összege 32,5 milliárd forintot, a GNI-alapú hozzájárulás több mint 155,8 milliárd forintot, a brit korrekció összege pedig több mint 16,9 milliárd forintot tesz ki. A ténylegesen teljesítendő hozzájárulás összegét befolyásolja az, ha az elszámoló árfolyamként használt Európai Központi Bank 2007. december 31-i forint/euró árfolyama jelentősen eltér a tervezéskor használt 248 forint/euró árfolyamtól. A nemzeti hozzájárulás mindezen túl változhat a 2008-as uniós költségvetés 2007. év végi, az Európai Tanács és a Parlament által elfogadandó végső változata, illetve annak a 2008. folyamán történő esetleges módosításai következtében.

III. Az elkülönített állami pénzalapok gazdálkodása

Az elkülönített állami pénzalapok tervezésének alapját képezik: az államháztartásról szóló törvény és az egyes alapokat szabályozó törvények, valamint az azok végrehajtásáról szóló rendeletek. 2008-ban az alapok többlete 4,9 milliárd forint: A Munkaerőpiaci Alap, a Szülőföld Alap, a Nemzeti Kulturális Alap, a Wesselényi Miklós Ár- és Belvízvédelmi Kártalanítási Alap egyenlege nulla. A Kutatási és Technológiai Innovációs Alapnál 10 milliárd forint hiány, a Központi Nukleáris Pénzügyi Alapnál pedig 14,9 milliárd forint többlet jelentkezik. Az elkülönített állami pénzalapok tervezésénél az alábbiak érvényesülnek:

Az elkülönített állami pénzalapok bevételeinek alakulása:

Az elkülönített állami pénzalapok 2008-ban 32,4 milliárd forint összegben részesülnek költségvetési támogatásban. A legnagyobb a támogatása a Kutatási és Technológiai Innovációs Alapnak, melynek összege az Alapról szóló törvény előírása alapján a 2006. évi innovációs járulék összegével egyezik meg. A Központi Nukleáris Pénzügyi Alap támogatása előirányzat-módosítási kötelezettség nélkül túlteljesülő előirányzat. Támogatásban részesül még a Szülőföld Alap, valamint a Wesselényi Miklós Ár- és Belvízvédelmi Kártalanítási Alap is. Az alrendszer bevételeinél 2008-ban is a járulékbevételek és a hozzájárulások képezik a legnagyobb részt. A nukleáris hozzájárulás a Paksi Atomerőmű Zrt. befizetéséből ered, amelyet havonta egyenlő részletekben köteles átutalni a Központi Nukleáris Pénzügyi Alapnak. A Paksi Atomerőmű Zrt. befizetési kötelezettségének összegét a Magyar Energia Hivatal egyetértésével állapították meg. Az alapok díjbevételekkel is számolnak. A püspökszilágyi Radioaktív Hulladék Feldolgozó és Tárolóba (RHFT) a radioaktív hulladékok eseti elhelyezésének költségei az engedélyest terhelik, erre az érvényes díjtételek szerint megállapított díjat kell fizetni. A Wesselényi Miklós Ár- és Belvízvédelmi Kártalanítási Alap díjbevételét pedig a szerződés alapján történő rendszeres befizetés képezi. A tervezésnél új elem, hogy az Új Magyarország Fejlesztési Terv Társadalmi Megújulás Operatív Program (TÁMOP) keretében a Munkaerőpiaci Alapból finanszírozott programok kiadásai megtérülésre kerülnek. Ezeken a bevételeken kívül az egyes elkülönített állami pénzalapoknál egyéb bevételekből és visszterhes támogatások törlesztéseiből is származnak bevételek.

Az elkülönített állami pénzalapok 2008. évi főbb támogatási céljai:

A Munkaerőpiaci Alapból álláskeresési támogatásként álláskeresési járadék és álláskeresési segély állapítható meg. A törvény szerint álláskeresési járadékban havonta átlagosan 103,5 ezer fő, az álláskeresési segélyben és nyugdíj előtti munkanélküli segélyben pedig havonta 44 ezer fő részesül. A vállalkozói járadék összege havonta 3 ezer fő munkanélkülivé vált vállalkozó ellátását biztosítja. A foglalkoztatási és képzési támogatásokból finanszírozható a Munkaerőpiaci Alap foglalkoztatási alaprészének decentralizált és központi kerete. Így a tervek szerint többek között pályakezdő, roma, hátrányos helyzetű munkanélküliek számára képzési és foglalkoztatási programokat támogat az Alap. A foglalkoztatáshoz kapcsolódó járulékkedvezmény előirányzata tartalmazza a pályakezdő fiatalok START-kártyával történő foglalkoztatása, illetve a három hónapnál hosszabb ideje munka nélkül lévők, mikro-, kis- és középvállalkozásoknál, valamint civil szervezeteknél történő foglalkoztatása után járó kedvezményt. A szakképzési és felnőttképzési célú kifizetésekből a jogszabályban meghatározott szakképzési célú feladatok megvalósítására, az iskolarendszeren kívüli felnőttképzési célok támogatására kerül sor. A korábbi évekhez hasonlóan a Munkaerőpiaci Alap 2008-ban is biztosít forrást a társadalmi megújulás operatív program hazai társfinanszírozása céljára a „Foglalkoztathatóság” és az „Alkalmazkodóképesség” alcímeken. Továbbá a Kormány 2007 júliusában jóváhagyta a TÁMOP kiemelt projektjeinek indítását, amelyek lebonyolítása a 2007-2013 közötti időszakban a Munkaerőpiaci Alapból valósul meg a „Munkaerőpiaci szolgáltatások és támogatások,” valamint a „Foglalkoztatást ösztönző normatív támogatások” alcímeken. Ennek keretében a „Megváltozott munkaképességű emberek rehabilitációjának és foglalkoztatásának segítése” kiemelt projekt 2008-2009-ben a rehabilitációs járadékban részesülő megváltozott munkaképességű személyek foglalkoztatási rehabilitációját szolgálja. A „Decentralizált programok a hátrányos helyzetűek foglalkoztatásáért” projekt a 2007-2008 évi programozási időszakban 19,5 ezer fő hátrányos helyzetű álláskereső személy munkaerőpiaci (re)integrációját célozza meg. A „Hátrányos helyzetűek foglalkoztatását ösztönző járulékkedvezmények” (START PLUSZ, START Extra) projekt kedvezményezettje projektgazdaként az MPA. A járulékkedvezmények fontos szerepet tölthetnek be a munkaerőpiaci szempontból hátrányos helyzetű munkavállalók elhelyezkedési esélyeinek javításában, a bejelentett foglalkoztatás ösztönzésében. A szabályozás értelmében a járulékkedvezmény figyelembevétele nélkül a munkaadót terhelő egészségügyi hozzájárulás, munkaadói járulék, illetve társadalombiztosítási járulék együttes összege és a járulékkedvezmény figyelembevételével megfizetett összeg közötti különbözetet meg kell téríteni az Egészségbiztosítási Alap és a Nyugdíjbiztosítási Alap számára. A különbözet fedezetét a Munkaerőpiaci Alap költségvetése, valamint az Európai Szociális Alap forrásai biztosítják.

A Szülőföld Alapból tervezett támogatások a határon túli magyarságnak a szülőföldjén való - egyéni és közösségi - boldogulását, anyagi és szellemi gyarapodását, nyelvének és kultúrájának megőrzését és továbbfejlesztését, az anyaországgal való és egymás közötti sokoldalú kapcsolatának fenntartását és erősítését szolgálják.

A Nemzeti Kulturális Alapból a nemzeti és az egyetemes értékek létrehozásának, megőrzésének, valamint a határon túli terjesztésének támogatása történik Az Alap kiadásainak nagyságát a 2008. évi kulturális járulékbevétel összege határozza meg.

A Wesselényi Miklós Ár- és Belvízvédelmi Kártalanítási Alap az ár- és belvízkárok megtérítésében való önkéntes részvételre ösztönöz. Az Alapba a Magyar Köztársaság területén a veszélyeztetett területeken lakóingatlan tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. Az Alapnak 2007. június 30-án 1074 db érvényes szerződése volt, tíz megyében és Budapesten. 2006. év végéhez képest megduplázódott a kártalanítási szerződések száma. 2008-ban 250 db új kártalanítási szerződés megkötésével számol az alapkezelő.

A Kutatási és Technológiai Innovációs Alapból a támogatás nyújtása döntően nyílt pályázati rendszerben történik. Az Alap 2008. évi címrendje a 2007. évi címrendhez képest változik. A 2007. évi címrend „Kutatás-fejlesztési innovációt támogató EU társfinanszírozású programok hazai támogatása” címe 2008. évtől megszűnik. 2008-2009. években az „Európai Szén- és Acélipari Kutatási Alap magyar hozzájárulása” önálló 23. címként jelenik meg. Az Alap átfogó célja a tudományos és technológiai ismeretek fejlesztésének támogatása, a globális piacon versenyképes termékek és szolgáltatások kifejlesztésének segítése magyar innovatív vállalkozásokban, valamint a nemzetközi együttműködések erősítése. Az Alapból finanszírozott támogatási programokban továbbra is kiemelt prioritást kap a vállalkozások K+F tevékenységének támogatása. Ennek megfelelően a Kutatási és Technológiai Innovációs Alapról szóló törvényben foglaltakkal összhangban tovább emelkedik a vállalkozások részesedése az Alap támogatásaiból.

A Központi Nukleáris Pénzügyi Alapból mind a felhalmozási, mind a működési kiadások finanszírozása pénzeszköz átadással valósul meg. A felhalmozás célú pénzeszköz átadás államháztartáson kívülre történik, non-profit szervezetnek, a Radioaktív Hulladékokat Kezelő Közhasznú Társaságnak (RHK Kht.), amely a beruházásokat végzi. A működési célú pénzeszköz átadást nagy részben az RHK Kht. kapja a tárolók üzemeltetési költségeinek fedezésére, valamint az RHK Kht. üzemeltetési, fenntartási, hatósági felügyeleti kiadásaira, de történik még átadás az államháztartás egyes alrendszereinek is, önkormányzati társulások és az Alapot kezelő Országos Atomenergia Hivatal részére.

A tervezett bevételek és kiadások részletezését a „Fejezeti indokolások” kötetek LXIII., LXV., LXVI, LXVII, LXVIII., LXIX. fejezetei tartalmazzák.

IV. A társadalombiztosítási alapok gazdálkodása

1. A gazdálkodás kereteinek rövid bemutatása

Az államháztartás társadalombiztosítási alrendszere 2008. évi költségvetésének hátterét képező gazdaságpolitikai ezen belül költségvetéspolitikai célok, a kapcsolódó makrogazdasági feltételrendszer elemei összhangban vannak a „Magyarország konvergencia-programja 2005-2009” dokumentumban foglaltakkal.

A két pénzügyi alap előirányzatainak meghatározása több egyidejűleg ható, egymással is összefüggésben lévő tényező figyelembevételével történt. A meghatározó nagyságrendű előirányzatok többségénél a bázisul szolgáló 2007. évi várható teljesítési adatok adták a kiindulópontot. A várható értékek becslése a 2007. első nyolc hónapjára vonatkozó előzetes pénzügyi és statisztikai adatok, valamint a szeptember-december hónapokra valószínűsíthető értékek alapján történt. Utóbbiak esetében, ahol ez indokolt volt az éven belüli eloszlások tartósan megfigyelhető sajátosságaival is kalkulált a tervezés. További kiindulópont volt a költségvetés peremfeltételét képező makrogazdasági pálya néhány kitüntetett paramétere, így a nemzetgazdaságra vonatkozó bruttó keresettömeg növekedése, a teljes munkaidőben foglalkoztatottak bruttó és nettó átlagkeresetének valamint a fogyasztói árindexnek az alakulása.

Szintén kiindulópontot jelentett a 2008-ban érvényes járulékmértékek hatásának az érvényesítése. A munkáltatóknak a járulékalapot képező jövedelmek után - ugyanúgy, mint az előző évben - 29%-os mértékű társadalombiztosítási járulékot kell fizetniük, de ennek megosztása az alrendszer két pénzügyi alapja között megváltozik. A Nyugdíjbiztosítási Alapok megillető rész 21%-ról 24%-ra nő, így az Egészségbiztosítási Alapba fizetendő rész mértéke 5% lesz. A biztosítottak által fizetendő járulék mérték ugyanakkora, mint 2007-ben, azaz 15,5%, de ennek belső megosztása szintén változik. A nyugdíjjárulék mértéke 9,5% - ez 2007-hez képest 1 százalékpontos növekedés -, az egészségbiztosítási járulék 6%-ra módosul. Előbbi esetében továbbra is érvényesül a járulékfizetési felső határ, az utóbbinak nincs felső korlátja. A járulékmértékek alapok közötti megosztásának változása azzal jár, hogy a korhatár alatti rokkantsági és baleseti rokkantsági nyugellátások finanszírozása céljából az E. Alapnak január hónap kivételével nem kell pénzeszközt átadnia az NY. Alapnak.

A fix összegű egészségügyi hozzájárulás változatlanul 1950 Ft/hó/fő, a százalékos egészségügyi hozzájárulás általános mértéke továbbra sem változik.

Mindkét pénzügyi alap bevételeinek fontos elemét képezik a különböző jogcímeken a központi költségvetésből átvett támogatások. Ezek részletesebb bemutatása az alapok költségvetését bemutató következő két pontban, illetve a 2.7.2. pontban található meg.

A napi likviditás biztosítása érdekében mindkét pénzügyi alap 2008-ban is igénybe vehet a Kincstári Egységes Számlához kapcsolódó megelőlegezési számláról kamatmentes hitelt. Ennek a gyakorlatnak a megtartását az indokolja, hogy az eltérő befizetési és kifizetési határidők miatt az ugyanazon napon érkező bevételek és a teljesítendő kiadások nagysága többnyire lényegesen eltér egymástól.

2. Nyugdíjbiztosítási Alap

A Nyugdíjbiztosítási Alap 2008. évi költségvetésének bevételi és kiadási főösszege egyaránt 2869,8 milliárd forint, a kiegyensúlyozott költségvetés készítését az államháztartási törvény írja elő. A megelőző év bevételi és kiadási főösszegének előirányzatához viszonyított növekedés 11,9%.

A bevételek nagyobb hányadát képező járulékbevételek és hozzájárulások előirányzatainak meghatározásánál több tényező hatása lett számszerűsítve. A bázisévben várható teljesítési adatok jelentették az egyik kiindulópontot, az ezekre rakodó 2008. évi növekmények tervezése figyelembe vette a költségvetés makrogazdasági feltételrendszerének néhány paraméterét, így a nemzetgazdaságban képződő bruttó keresettömeg változását, a foglalkoztatottság és a munkanélküliség alakulását. A járulékfizetési mértékek 2007-hez képest változnak, a munkáltatót terhelő járulék mértéke 24%, a biztosítottak által fizetendő nyugdíjjárulék mértéke a kizárólag a társadalombiztosítási nyugdíjrendszerhez tartozók esetében 9,5%, a magánnyugdíjpénztári tagok esetében 1,5% lesz. Ezek a változások a 2008. évi előirányzatokat 11 hónapon keresztül érintik, a január hónap bevételei még a 2007. évi mértékek szerint képződnek. A biztosítotti nyugdíjjárulék fizetési kötelezettség alá eső jövedelmek továbbra is felsőkorlátosak.

Az Alap kiegyensúlyozott költségvetése csak a központi költségvetésből származó támogatások igénybevételével jöhet létre. Ezek abszolút összege és az Alap bevételein belüli aránya meghaladja a 2007-ben várható értéket. A támogatások különböző jogcímekhez kötődnek, a központi költségvetés megtéríti:

- a magánnyugdíjpénztárakba átlépett személyek kieső járulékbefizetéseit;

- a GYES-en, GYED-en, GYET-en és rehabilitációs járadékon lévők nyugdíj-biztosítási járulékát.

Ezeken túlmenően a központi költségvetés korkedvezmény-biztosítási járulék címen pénzeszközt ad át, továbbá akkora összeggel egészíti ki a költségvetést, ami a bevételek és a kiadások egyensúlyának megteremtéséhez szükséges. Felsoroltakon kívül közgazdasági szempontból szintén támogatásnak tekintendő a fegyveres testületek volt tagjai kedvezményes un. szolgálati nyugellátási kiadásaihoz való hozzájárulás is, ennek utalása az érintett fejezeteken, (HM, IRM, ÖTM, PM, MEH) keresztül történik. Utóbbi címen szereplő összegek adják az egyéb járulékok és hozzájárulások jogcímcsoportba tartozó bevételek döntő részét.

A alap kiadásainak mintegy 99%-át a nyugellátási kiadások adják. Ezek az ellátás típusa szerint részletezett előirányzatainak tervezésénél a kiindulási pontot a 2007. évi - és a novemberi kiegészítő és visszamenőleges hatályú emelést is beszámító - várható kiadás képezi. Az ehhez viszonyított 2008. évi növekmény tervezése a következő tényezők hatásával számolt. A növekmény valamivel több, mint felét a 2008. januári emelés kiadás növelő hatása adja, ami a nettó átlagkeresetek 5,2%-os és a fogyasztói árak 4,5%-ra tervezett növekedésének kerekítéssel meghatározott súlyozatlan számtani átlaga. Tovább növeli a 2008. évi kiadásokat a 2005. évi CLXXIII. törvény értelmében 2008-ban az 1991 és 1996 között megállapított saját jogú nyugdíjak korrekciója. Az emelés minden érintett esetében legalább 4%, ami a szolgálati időtől függően tovább nőhet, maximum 10%-os mértékig. Ez az intézkedés előreláthatóan mintegy 700 ezer főt érint kedvezően.

A kiadások növekedésének lényeges tényezőjét képzik az „un automatizmusok”, ami több komponens együttes hatásának eredője. A legnagyobb súlyú tételt az állomány természetes cserélődése és ennek következményeként az összetétel változása adja. Ennek során a tervezés számolt a nyugdíjtörvény 2006. végén elfogadott, az induló nyugdíjak színvonalára 2008. január 1-jétől ható rendelkezéseivel. További tényezőt jelent a létszám és az ellátásszám (fő és kiegészítő ellátások egyaránt) változása. Utóbbiak esetében az özvegyi nyugdíjak feléledésével kapcsolatos alkotmánybírósági határozat kiadásnövelő hatása is beszámításra került. Ugyanúgy, mint az előző évben az Alap 2008. évi költségvetése is lehetőséget ad a kivételes méltányosság keretében nyugdíj- megállapításra, emelésre és egyszeri segély folyósítására.

Az Országos Nyugdíjbiztosítási Főigazgatóság és igazgatási szervei működési kiadásainak előirányzata lehetővé teszi, hogy az ágazat 2008-ban is a megszokott jó színvonalon lássa el feladatait, és a legszükségesebb fejlesztéseket is elvégezze.

3. Egészségbiztosítási Alap

Az Egészségbiztosítási Alap 2008. évi költségvetésének bevételi főösszege 1437,9 milliárd forint, az előző évi előirányzathoz viszonyított csökkenés - összefüggésben az Alapot érintő járulékmértékek változásával - 12,2%. A 2008. évi kiadási főösszeg 1435,9 milliárd forint, az előző évi előirányzathoz viszonyított csökkenés 13,8%. Ezt a korhatár alatti rokkantsági és baleseti rokkantsági nyugellátások fedezetét biztosító pénzeszköz átadás megszűnése (kivéve január hónapot) okozza. Az összehasonlítható adatokból számítva a kiadási főösszeg növekedése 4,1%. Az Alap 2008. évi költségvetése minimális összegű közel 2 milliárd forint szufficitet irányoz elő, szemben a 2007-re tervezett 27,5 milliárd forint nagyságú deficittel.

A munkáltatóknak az Alapba 5%-os mértékű járulékot kell fizetniük, a biztosítottak által fizetendő járulék mértéke 1 százalékponttal csökkenve 6% lesz, megfizetésének ugyanúgy mint 2007-ben felső korlátja nincsen.

Az Alap bevételeinek továbbra is lényeges komponense az egészségügyi hozzájárulás, melynek a nagysága változatlanul 1950 Ft/fő/hó, illetve 65 Ft naponként, a százalékos hozzájárulás mértékei változatlanok.

A járulékbevételek és hozzájárulások körébe tartozik a foglalkoztatók által fizetendő táppénz-hozzájárulás. Ennek az előirányzatnak a tervezésénél a bázisévi várható értékek, és a 2008-ra előirányzott táppénzkiadások lettek figyelembe véve.

Az egészségbiztosítási ellátások finanszírozhatósága szükségessé teszi a központi költségvetés szerepvállalását. Az ebből a forrásból származó bevételek legnagyobb tételét a járulékbevételek kiegészítésére adott pénzeszköz teszi ki (ennek részletei megtalálhatóak a 2.7.2 pontban). Ezen kívül más jogcímeken is, de jóval kisebb összegben további központi költségvetési hozzájárulásokat is kap az Alap.

Az Alap 2008. évi kiadásainak mintegy 80%-át a természetbeni ellátásokra fordított összegek adják. Ezek meghatározásánál az egészségügyben megkezdődött szerkezeti változások, a gyógyszertámogatási és gyógyszerrendelési rendszer módosításának hatásai és egyéb más szakmai megfontolásokon alapuló tényezők lettek figyelembe véve. A természetbeni ellátások előirányzatai közül a legnagyobb aránnyal a gyógyító-megelőző ellátások bírnak, ennek előirányzata a folyamatos működés feltételeinek biztosításán kívül bizonyos fejlesztésekre is lehetőséget ad. A gyógyszertámogatási jogcím-csoport tartalmazza a gyógyszerek fogyasztói árának támogatására szolgáló előirányzatot, valamint a speciális beszerzésű készítmények és a méltányossági gyógyszertámogatás előirányzatait. A gyógyászati segédeszközök támogatására szolgáló jogcímcsoporton belül külön előirányzatként jelenik meg a „normál” támogatásra fordítható összegen kívül, a gyógyászati segédeszközök kölcsönzésének támogatására, valamint a kötszertámogatásra fordítható kiadások előirányzata.

A pénzbeli ellátások körén belül a legnagyobb összegű előirányzatot jelentő táppénzkiadások tervezése a bázisévre feltétezett bruttó átlagkereset növekedés és a 2008-ra valószínűsített táppénzes arányszám alapján történt.

Az ugyanezen ellátáscsoportba tartozó terhességi-gyermekágyi segély előirányzatának tervezése az élveszületések várható számát és a prognosztizált keresetnövekedést vette figyelembe.

Az egészségbiztosítás igazgatási szervezetének működésére fordítható kiadások előirányzata 2008-ban is biztosítja a megfelelő színvonalú feladatellátást.

V. A központi költségvetés és az államadósság finanszírozása

1. A hiány finanszírozása és a központi költségvetés adósságának kezelése

A folyó költségvetési hiányt és a költségvetési adósság esedékes visszafizetéseit finanszírozó forint- és deviza-kibocsátásokat a pénzügyminiszter által elfogadott középtávú adósságkezelési stratégia határozza meg. Az adósságkezelés feladata, hogy az adott makrogazdasági környezetben a költségvetés finanszírozási szükségletét hosszú távon minimális költséggel, elfogadható kockázatok vállalása mellett finanszírozza.

Az államadósság kezelési stratégia részét képező teljesítménymutatók (benchmarkok) egy portfolió modell alapján részletesen meghatározzák az adósságportfolió kívánatos szerkezetét. Ezen mutatók számszerű értékei az új, a költségek és kockázatok optimálisnak tekinthető kombinációit kiszámító VaR (piaci érték kockázat) és CfaR (kamatkiadás kockázat) kockázatkezelési modellből adódtak.

A teljes adósság több szempontú összetételére meghatározott teljesítménymutatók a következők:

- Az összes adósságon belül a forint adósság arányára meghatározott benchmark 68-75%, a devizaadósság arányának 25-32% közé kell esnie.

- A devizaadósság a végrehajtott deviza csere ügyleteket (swap) követően euróban áll fenn, azaz az állam devizaadósságának árfolyamkockázata a forint euróval szembeni árfolyamának a változására korlátozódik. Eszerint a költségvetés nem vállalja fel például a dollár/euró árfolyam kockázatát.

- A forintadósságon belül cél a fix kamatozású adósság meghatározott sávon belül tartása. A forint adósságon belül a fix kamatozású adósságra vonatkozóan 61-83%, a változó kamatozású adósságra 17-39%.

- A stratégia szerint a deviza kamat-benchmark 66-34%-os arányban tartalmazzon fix és változó kamatozású elemeket.

- Az adósság megújítási kockázatának csökkentése érdekében cél a forintadósságra meghatározott duráció 2,5 év +/- 0,5 éves sávban tartása.

Az adósságkezelő a finanszírozás során az állandó és intenzív piaci jelenlét miatt stratégiai magatartást folytat, így stabil kibocsátási naptárt és viszonylag állandó aukciós mennyiségeket határoz meg, továbbá nagy, likvid államkötvény-sorozatok kibocsátását tervezi.

A költségvetési törvényben szereplő kamatkiadási és bevételi tervszámokat a 2008. évi gazdaságpolitikai pálya, az említett stratégiai célok és a következő adósságkezelési elvekre épülő finanszírozási terv határozták meg.

- A 2007. évhez hasonlóan 2008-ban is a forint kibocsátások szerepe a meghatározó, ugyanakkor a forint-deviza összetételre vonatkozó teljesítménymutató megtartása érdekében a lejáratokat meghaladó deviza-kibocsátásra kerül sor. Ennek megfelelően a forint-devizaadósság összetétel nem fog érdemben változni 2008-ban, annak esetleges változását a forint-euró árfolyam alakulása okozhatja.

- A forint kibocsátáson belül a hiány finanszírozása hosszú futamidejű államkötvényekkel történik.

- A diszkont kincstárjegyek szerepe elsősorban a likviditáskezelés, állományuk 2008-ban várhatóan csökken, mivel ezzel az adósság finanszírozásának biztonsága növelhető, költsége mérsékelhető.

- A közvetlen lakossági értékesítés továbbra is fontos. Az elmúlt éveket jellemző tőkepiaci bizonytalanság idején a lakosság biztos és stabil keresletet, alternatív finanszírozási csatornát jelentett. A finanszírozási terv 2008-ban a lakossági állampapírok állományának stagnálásával számol.

- A deviza finanszírozás fő eszköze a nemzetközi tőkepiacokon történő benchmark-méretű, közép- és hosszú futamidejű devizakötvény kibocsátás. A deviza-kibocsátások célja a befektetői bázis szélesítése.

- 2008-ban továbbra is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől, amely 170 milliárd forintot is meghaladó külföldi finanszírozási forrás bevonását jelenti majd a Kormány által jóváhagyott fejlesztési, beruházási programok megvalósításához. Elsősorban az Európai Beruházási Banktól (EBB) és az Európa Tanács Fejlesztési Bankjától (CEB) várhatóak hitellehívások. Ezen lehívások egy része devizában, más része 2007-hez hasonlóan - forintban történhet.

- A várhatóan csökkenő infláció miatt 2008-ban az állampapír-piaci hozamszint fokozatos csökkenésével számol a terv, de az adósságállomány nominális növekedését a 2008 végére várható alacsonyabb hozamszint nem ellensúlyozza, ezért a pénzforgalmi és eredményszemléletű kamatkiadások emelkednek 2008-ban. A prognózisok alapján a központi költségvetés pénzforgalmi szemléletű nettó kamatkiadása 2008-ban a GDP 3,8%-át teszi ki, mely a 2007. évre várható 3,5%-höz képest kismértékű növekedést jelent.

2. A központi költségvetés adósságának 2008. évi alakulása

A központi költségvetés adóssága 2008 végére a költségvetési hiány és az egyéb finanszírozandó tételek együttes hatására (nettó piaci finanszírozási igény) várhatóan 1148,2 milliárd forinttal, 17 040,3 milliárd forintra növekszik. A GDP arányában a központi költségvetés adóssága 2008-ban 62,1%-ot ér el, amely a 2007. év végére várható 61,8%-hoz képest kismértékű növekedést jelent.

3. A költségvetés adósságával kapcsolatos folyó kiadások

A központi költségvetés adóssága után 2008-ban - a pénzforgalmat tekintve - összesen 1098,5 milliárd forintnyi kamat és 12,3 milliárd forint egyéb kiadás merül fel. 2006 és 2007 folyamán jelentős hozamemelkedés következett be az állampapír-piacon, amelynek hatása a kamatkiadásoknál késleltetve jelenik meg. A kamatkiadások várhatóan 2007-ben a GDP 3,8%-át és 2008-ban a GDP 4,0%-át teszi ki.

A költségvetés kamatkiadásainak és bevételeinek mértéke az adósságállomány és az államadósság után fizetendő kamatláb alakulásától függ. A kamatok tervezése során - a gazdaságpolitikai programmal összhangban - az adósságkezelő a hozamoknak az euró-zónában meglévő kamatok szintjére való fokozatos csökkenését prognosztizálja. Az adósságkezelés a feltételezett kamatpálya alapján 2008-ban stabil forintpiac és változatlan megtakarítási szerkezet mellett - a piaci várakozásokat figyelembe véve -a forint-kamatszínvonal fokozatos csökkenésével számol.

A központi költségvetés adósságát terhelő eredményszemléletű kamatkiadás 2008-ban 102,2 milliárd forinttal haladja meg a 2007. évre várható 998,8 milliárd forintot. Az eredményszemléletű kamatkiadások 2007-ben várhatóan a GDP 3,9%-át, 2008-ban 4%-át teszik ki.

A devizában fennálló adósság eredményszemléletű bruttó kamatkiadása 2007-ről 2008-ra összességében növekszik, amit a devizaadósság állományának 2007. és 2008. évi növekedése magyaráz. A 2008. évi eredményszemléletű deviza-kamatkiadás - alapvetően a növekvő állomány miatt - meghaladja a pénzforgalmi kamatkiadásokat.

A forintban fennálló adósság kamatkiadása mind eredményszemléletben, mind pénzforgalomban a növekvő adósságállomány miatt szintén emelkedik 2008-ban. A forint államkötvény kamatlábának várható csökkenése jelentősen mérsékli a nominális kiadások növekedését.

Az államadósság után fizetendő egyéb költségek szintje alapvetően a kibocsátási, értékesítési szintek függvénye. A nettó lakossági értékesítés a tervek szerint stagnál 2008-ban, ugyanakkor a várható nagyobb forgalom miatt a fizetendő jutalékok kismértékben növekednek. Egyedi hatásként jelentkezik a kamatadó 2006. évi bevezetése miatt megnövekedett 2 éves futamidejű kincstári takarékjegyek állományának 2008. évi lejárata és megújítási igénye, amely növeli a forgalmat, így a jutalékkiadások összegét is.

4. Adósságszolgálattal kapcsolatos bevételek

Az adósságszolgálattal kapcsolatos 61,5 milliárd forint bevétel a korábban nyújtott hitelek tőke-visszatérüléseit és a költségvetés kamatbevételeit tartalmazza.

A fokozatosan csökkenő tőkebevételek a Magyar Állam által a korábbi években nyújtott hiteleinek visszafizetését foglalják magukban. 2008-ban az állam tőke-visszatérülései a kormányhitelekből, és a belföldi adósoktól származnak.

A korábbi évek során a mobilizálható, nagyobb összegű, külfölddel szemben fennálló hitelkövetelések rendezésének folyamata lényegében befejeződött. A még mindig fennálló követelések a legkisebb fizetőképességű, illetve -készségű országokkal szemben maradtak fenn. A jelzett folyamatok eredményeként a kormányhitelek visszatérüléséből származó bevétel a korábbi évek átlagához viszonyítva nagyságrendekkel fog csökkeni.

A külföldi államokkal szemben még fennálló devizakövetelések közül csak olyan viszonylatokban kell számolni megtérüléssel, ahol ezt a rendezésre vonatkozó, az utóbbi években megerősített szerződések, megállapodások megfelelő módon alátámasztják. Ennek alapján összesen 1,4 milliárd forint bevétel várható.

E bevételek döntő részét (1 milliárd forint) még 2008-ban is Oroszország adósságrendezése adja, de ez a 2007-ben lezáruló áruszállítások pénzügyi rendezésének várható áthúzódásából, valamint az adósságrendezés technikai lezárásából, végelszámolásából fakad.

A további bevételek alapvetően két ország, Albánia és Nicaragua törlesztésének eredményeként keletkeznek.

A belföldi adósoktól származó bevételek folyamatos csökkenése a szerződések lejárta és a felszámolási eljárások következtében 2008-ban is tovább folytatódik.

Az adóssággal kapcsolatos pénzforgalmi kamatbevételek 2008-ban 59,1 milliárd forintot tesznek ki. E bevételek alapvetően a Magyar Nemzeti Banknál elhelyezett betétek után a központi költségvetésbe befolyó kamatokat, továbbá az aukciós felhalmozott kamatokat foglalják magukba. A kamatbevételek 2008-ban elmaradnak a 2007. évre várható összegtől, mivel 2008-ban a Magyar Nemzeti Banknál elhelyezett betétek állománya várhatóan csökken, illetve mérséklődik a Kincstári Egységes Számla után fizetendő jegybanki kamatláb is.

5. Nettó kamatkiadások

A nettó kamatkiadások (kamatbevételek és kamatkiadások egyenlege) 2008-ban a GDP 3,8%-át teszik ki. A növekedés okai a következők:

- a folyamatosan növekvő adósságállomány hatására emelkednek a kamatkiadások;

- a 2006-ban jelentősen megemelkedett és 2007-ben még csak részben lecsökkenő hozamok következtében a korábbi éveknél magasabb átlagos kamatszint alakult ki, amely szintén növeli a kamatkiadások összegét;

- a Magyar Nemzeti Banknál elhelyezett költségvetési betétek állományának csökkenése következtében a kamatbevételek összege csökken.

A nettó kamatkiadások eredményszemléletű számbavétele esetén is növekedéssel kell számolni. A hozamok csökkenése hamarabb mutatkozik meg az eredményszemléletű kamatkiadásokban, így az eredményszemléletű kamatkiadás növekedése 2007-ben 23,3 milliárd forinttal kisebb lesz, mint a pénzforgalmi szemléletű kamatkiadás. Az eredményszemléletű nettó kamatkiadások 2007-ben várhatóan a GDP 3,7%-át, 2008-ban pedig 4%-át teszik ki.

VI. Az állami vagyon kezelése

Az állami vagyonról szóló 2007. évi CVI. törvény hatályba lépésével megszűnt az állam vállalkozói és kincstári vagyonának elkülönített kezelése, az állami tulajdonú társasági részesedésekkel és tárgyi eszközökkel való gazdálkodás egy szervezet irányítása alá került. Az állami vagyongazdálkodás feladatait - a Vagyongazdálkodási Tanács döntései alapján - ellátó Magyar Nemzeti Vagyonkezelő Zrt. (MNV Zrt.) már 2007-ben létrejön, de a tényleges vagyongazdálkodási tevékenységet 2008-tól veszi majd át. 2007. év végéig a jelenlegi vagyonkezelő szervezetek /Kincstári Vagyoni Igazgatóság (KVI), Nemzeti Földalapkezelő Szervezet (NFA), Állami Privatizációs és Vagyonkezelő Zrt.(ÁPV Zrt.)/ változatlan feladatokkal működnek tovább.

A vagyonkezelés és -értékesítés új szabályozása és a vagyongazdálkodási szervezeti struktúra átalakulása mellett 2008-tól az állami vagyonnal kapcsolatos ügyletek költségvetési elszámolása is megújul, egységessé válik. A 2007 végéig hatályos szabályzás szerint a költségvetési szervként működő vagyonkezelők (KVI és NFA) kiadásai és bevételei a szakmai felügyeletüket ellátó minisztériumi fejezeten belül intézményi tételekként jelennek meg. Az ÁPV Zrt. kiadásainak egy részét a költségvetési törvény egy önálló mellékletében korlátozza az Országgyűlés, e kiadások nem képezik részét a központi költségvetésnek, nem érintik az államháztartási törvény szerint számított költségvetési hiányt. Ugyanakkor az Európai Unió statisztikai módszertana szerint számított kormányzati szektornak mindhárom szervezet a részét képezi jelenleg is, így az ESA-hiányt az ÁPV Zrt. kiadásai és bevételei is befolyásolják.

Közelítve a magyar törvények előírásait az uniós elszámolási módszertanhoz, a kezelt állami vagyon bevételei és kiadásai közvetlen költségvetési bevételként és költségvetési kiadásként jelennek meg. A központi költségvetés kibővül a „XLIII. Az állami vagyonnal kapcsolatos bevételek és kiadások” fejezettel, így e tételek továbbra is az Országgyűlés kontrollja alatt állnak. Az elszámolási módszertanokra figyelemmel nem érinti a költségvetés hiányát az állami tulajdonú társasági részesedések értékesítési bevétele, valamint az állam nevében történő tulajdonosi kölcsön nyújtása és e kölcsön visszatérülése.

Az állami vagyonról szóló törvény lehetőséget ad arra, hogy az MNV Zrt. az éves költségvetési törvényben meghatározott mértékben hitelt vegyen fel, kötvényt bocsásson ki és kezességet vállaljon. Tekintettel arra, hogy a vagyonnal kapcsolatos kiadások fedezetéül közvetlenül a KESZ szolgál, indokolatlan lenne a külső forrásbevonási lehetőség biztosítása. Az MNV Zrt-nek, mint gazdasági társaságnak sem célszerű a hitelfelvétel engedélyezése, mivel az állami vagyonról szóló törvény rendelkezése szerint a társaság költségeinek fedezetét szintén a központi költségvetésből kell biztosítani.

A költségvetési törvény - tekintettel arra, hogy 2008 az állami vagyonkezelés terén átállási időszaknak tekinthető - számos átmeneti jellegű szabályt tartalmaz. Rendelkezik a költségvetésen kívüli vagyonkezelő megszűnésével kapcsolatos kérdésekről, és a rugalmasság biztosítása érdekében néhány döntést a pénzügyminiszter, illetve a Kormány feladatkörébe utal.

A vagyontörvény előírja, hogy a központi költségvetési szerveknek az általuk használt állami tulajdonú ingatlanokért bérleti díjat kell fizetniük. A bérleti díj nem növeli a költségvetés hiányát, mivel az intézményi kiadásként megjelenő díj a vagyon-fejezetben bevételként számolandó el. A bérleti díj mértékét - jogszabályban meghatározott módon - az MNV Zrt. állapítja meg, és erről szerződésben állapodik meg az érintett intézménnyel. A bérleti díj megállapítási rendszerének véglegezése, és az egyes ingatlanok utáni bérleti díjak megállapítása csak 2008 év közben várható, így jelenleg az egyes intézményeket terhelő kiadások pontos összege nem állapítható meg. A vagyontörvény végrehajtása érdekében a törvény céltartalék formájában biztosítja az intézményi kiadások előirányzatát. A céltartalékként (a Miniszterelnökség fejezetben) megjelenő 18 milliárd forint összegű kiadási előirányzatról 2008 folyamán a Kormány csoportosíthatja át az egyes fejezetekhez a bérleti szerződés szerint szükséges összeget.

A szabályozás, továbbá a vagyonkezelő szervezet és a költségvetés elszámolási struktúra változásából adódhatnak jelenleg előre nem vagy nem pontosan tervezhető kiadások. Ezek kezelésére a törvény tartalmaz egy 25 milliárd forint összegű tartalék jellegű kiadási előirányzatot. Erről 5 milliárd forintot a pénzügyminiszter, illetve - az 5 milliárd forint felhasználásának meghaladása után - a Kormány átcsoportosíthat a vagyon-fejezet kiadási előirányzataira.

Az állami vagyonnal kapcsolatos költségvetési bevételek a 2008. évben 96,4 milliárd forintot tesznek ki, melyből 40,6 milliárd forint az értékesítési, és 55,5 milliárd forint a hasznosítási bevétel. A fejezet az állami tulajdonú társasági részesedések értékesítési bevételét, valamint az állam nevében történő tulajdonosi kölcsön visszatérüléseket nem tartalmazza, magában foglal ugyanakkor olyan értékesítési és hasznosítási bevételeket is, amelyek elérése nem az MNV Zrt. tevékenységi körébe tartozik (koncessziós díjak). Az állami vagyonnal kapcsolatos költségvetési kiadásként 98,2 milliárd forint jelenik meg, amely teljes egészében az MNV Zrt. által ellátandó feladatokhoz kapcsolódik.

A vagyongazdálkodással kapcsolatos költségvetési bevételek és kiadások jellemzően három fő vagyoncsoporthoz köthetők:

- társasági részesedések,

- ingatlanok, egyéb tárgyi eszközök,

- termőföld.

Társasági részesedések

Az állam tulajdonában lévő gazdasági társaságok 2007. évi eredményéből származó osztalékbevétel 8,8 milliárd forint. Osztalékelvonással - a korábbi évekhez hasonlóan - a jelenleg az ÁPV Zrt. tulajdonosi joggyakorlása alá tartozó, eredményesen működő társaságoktól számolunk a társaságok osztalékpolitikája alapján. A törvény azonban kimondja azt, hogy minden állami tulajdonú társaságtól elvont osztalék közvetlen költségvetési bevétel.

Az állami tulajdonú társaságok együttesen 17,5 milliárd forint költségvetési forrásjuttatással számolhatnak, amely tőkeemelés és támogatás formájában valósul meg. Fejlesztési célra két társaságcsoport, a Volán-társaságok és az erdőgazdasági társaságok részesülhetnek együttesen 14 milliárd forint összegben. A 3,5 milliárd forint összegű támogatás az erdőgazdasági társaságok természetvédelmi és közjóléti feladatai, és a két állami ménes fenntartása között oszlik meg.

Ingatlanok és egyéb tárgyi eszközök

Az ingatlanok és egyéb tárgyi eszközök - termőföld nélküli - értékesítéséből 2008-ra tervezett bevétel 33,3 milliárd forint, amely alapvetően kormányzati ingatlanok értékesítéséből származik. E bevétel megvalósulását befolyásolja, hogy a vagyontörvényben előírt, az állami vagyon fejlesztésével, hasznosításával, elidegenítésével kapcsolatos középtávú stratégiát a Kormány még nem hagyta jóvá.

Az ingatlan hasznosítási bevételek közül kiemelkedik központi költségvetési szervek által fizetendő 20 milliárd forint összegű bérleti díj.

Az állami tulajdonú ingatlanokra fordítandó költségvetési kiadások nagyobb része a kizárólagosan állami tulajdonban tartandó műemlékek bérleti és tulajdonjogának megszerzését, illetve műemlék-ingatlanok állagmegőrzését és felújítását szolgálják.

Termőföld

A termőfölddel kapcsolatos bevételek 2008. évben 10,8 milliárd forintot tesznek ki, melyből 7,3 milliárd forint termőföldek értékesítéséből származik, 3,5 milliárd forint pedig haszonbérleti díjbevétel. A kiadások közül meghatározó a termőföldért nyújtott életjáradék címén kifizetendő 10,4 milliárd forint.

A tervezett előirányzatok lehetővé teszik a birtokpolitikai célkitűzések - beleértve a további földvásárlásokat - megvalósítását, valamint a termőfölddel való nyilvános és ellenőrzött gazdálkodást.

A Magyar Államot korábbi értékesítésekhez kapcsolódóan terhelő kiadások

A vagyontörvény rendelkezése alapján az ÁPV Zrt. kötelezettségei - beleértve a privatizációs tartalékot terhelő kötelezettségeket is - az MNV Zrt-re szállnak át. A költségvetési törvény szerint a korábban a privatizációs tartalékot terhelő kötelezettségből eredő kiadásokat 2008. január 1-jétől az állami vagyonnal kapcsolatos fejezet terhére kell teljesíteni. Az együttesen 13,5 milliárd forint összegű helytállási, szavatossági típusú kiadások külön országgyűlési jóváhagyás nélkül is eltérhetnek az előirányzattól.

Az állam tulajdonosi felelõsségével kapcsolatos kiadások között jelennek meg az Oszágos Környezeti Kármentesítési Program keretében, a 2205/1996. (VII. 24.) Korm. határozat alapján folyamatban lévõ környezetvédelmi feladatok 10,4 milliárd forint összegû megvalósítási költségei is.

Az MNV Zrt. tevékenységi körén kívüli vagyon-bevételek

Infrastruktúrával kapcsolatos koncessziós díj

A GSM 900-as frekvencia-tartomány frekvenciahasználati jogosultsága - melynek igénybevételét 15 éves időtartamra koncessziós szerződések szabályozzák - 2008-ban a Pannon GSM Távközlési Zrt. és a Magyar Telekom Zrt. (T-Mobile) számára lejár. A koncessziós szerződések értelmében megnyílik a lehetőség - 7,5 éves időtartamra - a jogosultságok meghosszabbítására. A folyamatban levő tárgyalások jelenlegi állása szerint ebből 2008-ban a központi költségvetésbe minimum 20 milliárd forint egyösszegű befizetés várható. A tervezett bevétel fennmaradó része a három mobilszolgáltató által fizetendő éves koncessziós díjakból tevődik össze.

Szerencsejáték koncesszió

A szerencsejáték törvény és a kaszinókkal kötött koncessziós szerződések alapján az éves koncessziós díjat úgy kell megállapítani, hogy az előző év koncessziós díját valorizálni kell az előző év éves fogyasztói árindexszel.

2007-ben egy kaszinó koncessziós szerződésének hosszabbítása lejár, így 2008-ban 5 játékkaszinó fog működni. Ebből az 5 kaszinóból csak 3 kaszinó üzemel koncessziós szerződés alapján és fizet koncessziós díjat a költségvetés számára. 2008-ban a kaszinóktól közel 1,5 milliárd forint koncessziós díjbevétel valószínűsíthető.

VII. A kormányzati szektor adóssága és hiánya za európai unió módszertana szerint

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört ölel át, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem a kormányzati szektorba, ehhez legalább 3-5 éves tartós tendencia alapján kell megítélni az adott szervezet gazdasági magatartását. A statisztikai ismérvek alapján a kormányzati szektorba tartozó, államháztartáson kívüli szervezetek a 2008. évi költségvetés tervezési időszakára a következők:

- a Magyar Nemzeti Vagyonkezelő Zrt;

- a Nemzeti Infrastruktúra Fejlesztő (NIF) Zrt.;

- az Állami Autópálya Kezelő (ÁAK) Zrt.;

- az Államadósság Kezelő Központ (ÁKK) Zrt.;

- a Magyar Televízió Zrt.;

- a Magyar Rádió Zrt.;

- az Országos Rádió- és Televízió Testület;

- a Duna Televízió Zrt.;

- a Magyar Távirati Iroda Zrt.;

- az MP Projekt Vagyonkezelő Kft.,

- Hagyományok Háza Ingatlanfejlesztő Kft.,

- Nemzeti Filharmónia Ingatlanfejlesztő Kft.,

- Duna Múzeum Ingatlanfejlesztő Kft.;

- BM Beruházási és Közbeszerzési Zrt.,

- a Magyar Turizmus Zrt., továbbá

- a kormányzat által irányított és többségükben finanszírozott non-profit szervezetek (elsősorban a közalapítványok és bizonyos közhasznú társaságok).

A kormányzati szektorba sorolandó nem államháztartási szervezetek körét statisztikai munkabizottság állapítja. A besorolt vállalatok mellett más vállalatok megfigyelésére is sor kerül. Ilyen megfigyelt szervezet volt a BM Beruházási és Közbeszerzési Zrt. (BM BK Zrt.), amelybe kormánydöntés alapján a Magyar Sportok Háza Zrt és a Rendezvénycsarnok Zrt. beolvad. Ez utóbbi már eddig is a kormányzati szektorba tartozott. A BM BK Zrt. tevékenységének és gazdasági adatainak áttekintése a kormányzatba sorolását eredményezte. A MÁV Zrt. és a BKV Zrt. pénzügyi helyzetének alakulását is nyomon követi a statisztikai hatóság. Az áruszállításra 2006-tól létrejött MÁV CARGO Zrt. az éves beszámolója alapján egyértelműen piaci szereplőnek minősül, állami támogatásban nem részesül. A 2007. júliusától megalakult, személyszállításra szakosodott MÁV Start Zrt. esetében viszont statisztikai szempontból még nem ítélhető meg a szervezet többéves működése, mert az állammal kötendő közszolgáltatási szerződések konstrukciója nem véglegeződött, a fogyasztói ártámogatások rendszerének formálása napirenden van. A BKV Zrt-nél a piaci jellegű bevételek a nem piaci jellegűeknél nagyobb arányban vesznek részt a költségek finanszírozásában.

A Központi Statisztikai Hivatal a statisztikai adatgyűjtés és a statisztikai besorolási kritériumok vizsgálata alapján gondoskodik a non-profit szervezetek, közhasznú társaságok osztályozásáról. E szervezetek a statisztikában gazdasági működésük és finanszírozásuk jellege alapján vagy a kormányzathoz (pl. a közalapítványok), vagy a háztartásokat segítő non-profit szervezetekhez (pl. magánalapítványok), vagy a vállalkozásokhoz (pl. a gazdasági kamarák, hasonló érdekképviseleti szervek) sorolandók. Működésük jellege alapján a kormányzathoz tartoznak a közhasznú társaságként működő szervezetek közül a közútkezelő társaságok, egyes színházak, egészségügyi, szociális, oktatási intézmények, valamint volt minisztériumi háttérintézmények, kisegítő-szolgáltató intézmények. A kormányzati szektorhoz való tartozás fontos bizonyítéka, ha a kizárólag vagy túlnyomórészt államháztartási forrásból működő közhasznú társaságok a minisztériumoktól, más fejezetektől közbeszerzési eljárás nélkül jutnak az általuk nyújtott szolgáltatások ellenértékéhez, vagyis támogatásban részesülnek.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertan, az ESA’95 nemzeti számla statisztikai rendszer uniós tanácsi rendelet, amely a tagsággal a magyar jogrend részévé vált.

- Elszámolandó tranzakciók köre:

= Az ESA’95 statisztikai módszertan a nyújtott kölcsönöket és visszatérülésüket, a pénzügyi befektetéseket és kivonásukat (azaz a részvény-műveleteket) figyelmen kívül hagyja.

= Egyes, a pénzforgalomban nem jelentkező műveleteket kiadásként számol el, így pl. a hiteltartozások állami átvállalását, a követelések elengedését (pl. kölcsönnyújtásból származó követelések elengedését, visszterhes támogatás átalakítása végleges támogatássá), vagy bevételként rögzít (állami hiteltartozás elengedését a hitelező által), az általános számviteli előírásokhoz hasonlóan.

= A gazdasági folyamatokban megkülönbözteti a két fél kölcsönös megállapodásán alapuló tranzakciókat, ezeket lehet csak a maastrichti hiánymutatóban elszámolni, viszont a gazdasági partner nélküli eseményeket (pl. leltártöbblet, katasztrófa-veszteség), és az átértékelődés folyamatait (az ár-, árfolyam-változásokat) nem.

- Számbavétel időpontja:

A pénzforgalmi helyett eredményszemléletű számbavételt kér, azaz a bevételeket és kiadásokat abban az időszakban számolja el, amikor a gazdasági események megtörténnek (az adófizetési kötelezettség keletkezik, a jogosultság létrejön).

- Számbavétel értéke:

A tranzakciókat, az eszközöket és kötelezettségeket piaci áron kell értékelni.

Az uniós tagországok az ún. Túlzott Hiány Eljárás keretében az ESA’95 módszertan általános előírásaitól - elsősorban a pénzügyi derivatívák és bizonyos kamatok kezelését, illetve az adósságelemek értékelését érintően - némiképp eltérő számbavételt kötelesek alkalmazni az ún. maastrichti adósság- és hiánymutató kalkulálásához. Az eltérés abból adódik, hogy az adósságot nem piaci értéken, hanem névértéken kell elszámolni, ebből következően a csak piaci értékkel bíró derivatívák nem részei az adósságnak, és a névértéktől eltérő áron történt adósság-kibocsátások állományi adatait a névértékre való átszámítással kell korrigálni.

2. A kiemelt mutatószámok

Az Európai Unió jogrendje szerint a tagországoknak a Túlzott Hiány Eljárás (EDP) keretében évente két alkalommal - 2006-tól kezdődően április és október elsejéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A határidők megegyeznek a kormányzati szektor negyedéves nemzeti számlájának közlési határidejével, így a nemzeti statisztikai hivatalok átvehették a pénzügyminisztériumoktól az első adatközlés feladatát. Ennek megfelelő változás következett be hazánkban is, 2006 tavaszától már a Központi Statisztikai Hivatal állítja össze a Notifikációs jelentést valamennyi tényidőszakra a nem-pénzügyi számlák tekintetében, a Magyar Nemzeti Bank a pénzügyi számlák körében, míg a Pénzügyminisztérium az adott évi várható értékét mind az EDP egyenlegnek, mind a maastrichti adósságnak.

2005. augusztusától 2007. márciusáig átmenetileg módosult Magyarország adatközlési rendszere, miután az Európai Unió méltányolta a nyugdíjreformok költségvetésre gyakorolt hatásának figyelembe vétele mellett felsorakoztatott érveket. Az ilyen típusú egyenlegromlás ugyanis alapvetően más jellemzőkkel bír, mint más szokásos bevételi vagy kiadási komponens: nem egy lazuló költségvetési fegyelem eredménye, ellenkezőleg a hosszú távon fenntartható fiskális politika érdekében tett intézkedés. Ez - a statisztika alapelveivel összhangban - úgy került megvalósításra, hogy a magánnyugdíj-pénztárak, mint szervezetek átmenetileg a kormányzati szektorban kerültek elszámolásra, a kedvezményt alkalmazó országoknak (Svédország, Lengyelország, Szlovákia, Dánia és Magyarország) az EU felé valamennyi éves és évközi statisztikai adatszolgáltatásában így kellett eljárnia. Emiatt az elemzésre használatos mutatókészlet átmenetileg megkettőződött. Az Eurostat által kiadott engedély a 2006. októberben esedékes Notifikációt jelölte meg utolsó alkalomként e kedvezmény igénybe vételére, a 2007. márciusi Notifikációban a teljes adatközlési időszakra (2003-2007 évekre vonatkozóan) vonatkozóan vissza kellett térni az eredeti statisztikai módszertanra.

A kiemelt mutatószámok a költségvetési törvényhez kapcsolódóan a következők:

 A kiemelt mutatók (milliárd forintban)

 2008 terv

 Az ESA-egyenleg levezetése

 

 Államháztartás pénzforgalmi egyenlege -

 -1 243,8

 a) Eredményszemléletesítés hatása 

 92,2

 b) Pénzügyi tranzakciók kiszűrése 

 42,5

 c) Egyéb tranzakciók hatása 

 - 14,6

 d) Kormányzatba sorolt szervezetek egyenlege 

 0,9

 ESA-híd (a+b+c+d) 

 121,0

 Kormányzati szektor egyenlege 

 - 1 122,8

 Kormányzati szektor egyenlege a GDP%-ában

 - 4,1

 Kormányzati szektor adóssága 

 18 136,1

 Kormányzati szektor adóssága a GDP%-ában

 66,1%

 GDP

 27 440

2.1. Az adósságmutató módszertana és alakulása

Az adósságmutató értékét és viszonyszámát nemcsak az adósságállomány alakulása, és számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvi értéken nyilvántartott, hitelviszonyból származó bruttó adósságáról ad számot.

A maastrichti adósságmutató a statisztikai értelemben vett kormányzati szektor (az 1. pontban ismertetett szervezeti kör) konszolidált bruttó adósságát névértéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatok tárcájában lévő állami értékpapírokat) kiszűri. A Túlzott Hiány Eljárás referenciaértékeként választott adósság egy bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. a Magyar Állam Világbankkal szemben fennálló tartozása nem csökkenthető a nem kormányzati szerveknek továbbkölcsönzött hányaddal, külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel). A névértéken számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és visszaváltási értékük (névértékük) különbözete az Államadósság Kezelő Központ Zrt. által nyilvántartott értékpapír-adósságot növeli.

Az ÁPV Zrt. speciális kötvényes privatizációs technikát alkalmazott a Richter Rt-ben fennálló 25%-os részesedésének eladására. 2004. szeptemberében ötéves lejáratú kötvény aukciós kibocsátására került sor, amely lejáratkor, 2009-ben lesz átcserélhető a részvényekre. A kötvénykibocsátás - névértéken számítva mintegy 159 milliárd forint - miatt fennálló tartozás az államadósság részét képezi.

Az autópálya-építés finanszírozása érdekében a Nemzeti Autópálya (NA) Zrt./NIF Zrt. hiteleket vett fel, a felhalmozódott adósságának állományát a központi költségvetés több lépésben vállalta át a társaságtól. Ez az adósságátvállalás sem a kormányzati egyenleg, sem a kormányzati adósság szempontjából nem jelent többletet, mert a társaság statisztikai szempontból a kormányzathoz tartozik, így a költségvetés és a társaság közötti tranzakciók elszámolása körön belül történik, mindössze az adósság kötelezettje változik. 2006-ban 415,9 milliárd forint adósság átvállalására került sor, beleértve az Állami Autópálya Kezelő (ÁAK) Zrt-től NA Zrt-hez került 105 milliárd forintnyi adósságot. 2007-ben a maradék, mintegy 28 milliárd forintnyi adósság is átvállalásra került, így a társaság év végi adósságállománya várhatóan nulla lesz 2007-ben, illetve a tervezési időszak egészében.

A matricabevételek 2006-tól az Útpénztárat illetik meg, az ÁAK Zrt. sem az általa üzemeltetett autópályák, sem azok használata arányában nem tarthat vissza az általa ügynökként beszedett matricabevételekből, ezáltal az úthasználóktól származó piaci jellegű bevételei megszűntek, kormányzati körön kívül tartása kérdésessé vált. 2006 nyarán született döntés az ÁAK Zrt. - és ezzel a teljes autópálya építés - körön belül történő elszámolásáról. Ennek következtében mind az ESA hiány, mind az államadósság jelentősen módosult. 2006. végén a befejezetlen autópálya szakaszok és a kapcsolódó hitelek az ÁAK Zrt-től az NA Zrt-hez kerültek, a befejezett szakaszokhoz kapcsolódó hitelek átvállalására 2007-ben került sor. Ennek megfelelően 2006 végén a társaság adósságállománya 33,9 milliárd forint volt, 2007 végén és a tervezési időszakban várhatóan nulla lesz.

A kormányzati szektor adósságába beletartoznak a helyi önkormányzatok hitelviszonyon alapuló tartozásai, valamint a központi költségvetés által biztosított megelőlegezések (utóbbiak azonban konszolidálásra kerülnek kormányzati szinten), míg az önkormányzatoknál eszközként felhalmozott állampapírok állománya csökkenti a kormányzati szektor egészének adósságát. A helyi önkormányzatok adóssága 2007-ben várhatóan 589 milliárd forint, 2008-ban 705 milliárd forint lesz.

A társadalombiztosítási alapoknak a Kincstári Egységes Számláról nyújtott likviditási hitel év végi állománya, valamint az év végi megelőlegezések is az alrendszer adósságaként mutatandók ki az uniós statisztikában, a kormányzati szinten konszolidált adósságot azonban nem érinti.

2.2. A hiánymutató módszertana és alakulása

A maastrichti hiánymutató és az államháztartásról szóló 1992. évi XXXVIII. törvényben (a továbbiakban: Áht.) meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből adódik, de más jellegű tételek is befolyásolják.

Ezek közül a 2008. évi elszámolásokat is befolyásoló jelentősebb tételek a következők:

a) A Művészetek Palotája (korábban Millenniumi Városközpont Kulturális Tömb) beruházás vállalati szektorban tartását indokolja, hogy a Magyar Köztársaság 2004. évi költségvetéséről szóló törvény felhatalmazása alapján hosszú lejáratú - 30 éves - kötelezettség vállalást tartalmazó PPP-típusú szerződéskötésre került sor. A projektet az Eurostat 2005-ben kormányzati beruházásnak minősítette, ami azzal járt, hogy a beruházási időszakban 2002-2004 között a létesítmény 32 milliárd forintos beruházási költségét kormányzati kiadásként kellett elszámolni az államadósság egyidejű növelésével. A mindenkor fizetendő rendelkezésre állási díj egy része az uniós elszámolásokban adósságtörlesztésként és kamatfizetésként számolandó el.

b) A Gripen-szerződés keretében 14 repülőgép NATO-kompatibilissé tétele történik meg és ezzel párhuzamosan kiépülnek a földi irányítási és más kiszolgáló rendszerek. A magyar fél oktatási-képzési szolgáltatásokat is igénybe vesz, a gépek tulajdonjoga a svéd partnernél marad. A rendelkezésre állás időpontjától kezdődően 10 éves bérleti periódus indul, mely időszak a szakértők szerint mintegy harmada a repülőgépek felújítás után kalkulálható hasznos élettartamának. A magyar fél rendelkezik ugyan vételi opcióval, a vásárlásról az Országgyűlés jogosult dönteni. Ezen ismérvek alapján az ügylet szolgáltatás-vásárlással kombinált bérletnek tűnhet, de az Eurostat munkadöntést hozott valamennyi hosszú lejáratú szerződéses konstrukcióban megvalósuló katonai eszköz beszerzésére/bérletére. A döntés értelmében minden esetben vásárlásként kell elszámolni az ilyen ügyeleteket, mégpedig abban az időpontban, amikor az eszközöket a kormányzat birtokba veszi. Ez azt jelenti, hogy a teljes bérleti időszakban a folyó (képzési, fenntartási, rendszerirányítási stb.) költségek folyamatosan, míg egy-egy nagyobb összegű kormányzati kiadás a gépek statisztikai „beszerzéseként” 2006-2007-ben jelentkezett. A repülőgépek beérkezése előtti időszakban ténylegesen kifizetett lízingdíjakból a repülőgépekre jutó rész előlegfizetésnek tekintendő. A beérkezés éveiben a statisztikai „vételár” és az előleg különbözeteként hitelfelvételt is könyvelni kell (a pénzügyi lízing mintájára), majd a beérkezést követő időszakban a lízingdíj meghatározott része a statisztikai hitelfelvétel törlesztésére fordítandó.

Az eredeti tervekkel ellentétben nem 7, hanem 8 gép érkezett 2006-ban Magyarországra, a maradék 6 gép pedig 2007-ben kerül szállításra. Az ütemezés módosulásának következtében a 2007. márciusi Notifikációban módosult a Gripen beszerzés hatása az egyenlegre és adósságállományra: 2006-2007-re az eredetileg kalkuláltnál kisebb mértékű negatív hatással, míg a későbbi évekre ezzel ellentétes irányú változással számoltunk. A 2007. szeptemberi Notifikációban új modellszámítás került alkalmazásra, melynek indoka a statisztikai „vételár” pontosítása és a pénzügyi költségek ütemezésének finomítása. A Gripen bérlet statisztikai elszámolása 2008-tól kezdődően kedvező hatással lesz az ESA-egyenlegre, miután a gépek 2006-2007. évi beérkezését követően, 2008-tól az üzemeltetésre, karbantartásra, és pénzügyi költségekre eredményszemléletben kalkulált összeg alacsonyabb lesz a költségvetésből ténylegesen fizetett lízingdíjnál. 2008-ban ez 8,6 milliárd forint egyenlegjavulást eredményez, s várhatóan évente 10-10%-kal nagyobb lesz ez a korrekció. A gépbeszerzés miatt elszámolt, 2007. végén várhatóan 116 milliárd forintot kitevő államadósság 2008-ban 10 milliárd forinttal csökken.

c) 2004. év végén megtörtént a harmadik generációs mobil távközlési frekvencia (UMTS licence) 15 évre szóló értékesítése. Az Európai Unió statisztikai rendszere ezt a jogosultságot egyszeri vagyonértékesítésnek tekinti, amennyiben a jogosultság öt évet meghaladó időszakra vonatkozik. A jogosultság 2004. évi értékesítésével így nemcsak a 2004-ben tényleges befolyt összegek (17.2 milliárd forint), hanem a további évek részletfizetései is (36,1 milliárd forint) a 2004. évi ESA-egyenleget javították. Ennek következményeként a 2005-től kezdődően a központi költségvetésbe befolyó bevételek már nem számolhatóak el ESA-bevételként. Azok a részletfizetések, amelyek a befizető bevételi forgalmának, jövedelmének alakulásához kapcsolódnak és az előre meghatározott minimumösszeget meghaladják, az adott év ESA-egyenlegét javítják.

d) A volt egyházi ingatlanok tulajdoni rendezése és a kapcsolódó pénzügyi kártalanítás felgyorsításával összefüggésben a Magyar Katolikus Egyház, a Magyarországi Zsidó Hitközösség Szövetsége és a Budai Szerb Ortodox Egyházmegye rendezésre váró ingatlanainak végleges jegyzéke elfogadásra került a 1013/2006. (II. 8.) Korm. határozatban, illetve a 1040/2006. (IV. 10.) Korm. határozatban. A kormányhatározatokban meghatározott kompenzációt a fent említett egyházak, mint állammal szembeni jövőbeni követelést bankoknál faktorálhatják, majd az ebből származó összeget a kormányhatározat tartalmának megfelelő célra használhatják. A faktorált összeget pénzforgalomban nem, azonban a maastrichti hiányban és adósságban el kell számolni a központi kormányzat hiányaként, illetve adósságaként. A pénzforgalmi elszámolásokban a kompenzáció s kormányhatározat szerinti (2007-2011 közötti) ütemezésben, a kártalanítási összegek tényleges kifizetésével jelenik meg. A faktorálással előrehozott részt azonban ekkor már nem kell elszámolni az ESA ’95 szerinti számokban, az tehermentesíti az adott időszak ESA kiadásait.

e) A kormányzati negyed a Kormány döntése szerint a köz- és magánszféra partnerségi együttműködésében épül. Az előkészítés és az építési telek rendelkezésre bocsátása az Államot terheli, a kivitelezés és a működtetés a partner feladata. A mintegy 45 milliárd forint értékű beruházás, majd a működtetés finanszírozásáról a partner gondoskodik, az Állam az elkészült épületegyüttes használatáért rendelkezésre állási díjat fizet 25 éven át. A bérleti időszak végén az Állam élhet opciós jogával. A konstrukció előzetes statisztikai módszertani vizsgálata alapján a beruházást kormányzati beruházásnak kell tekinteni. Így 2008-ban 18,1, 2009-ben 27,2 milliárd forint összegű olyan tétel jelentkezik a költségvetési kiadásokon felül, amelyet a maastrichti hiányban, illetve a kormányzati szektor adósságában ki kell mutatni. A használatbavételtől kezdődően fizetendő rendelkezésre állási díj és működtetési díj biztosít majd fedezetet a partner számára a hiteltartozás törlesztésére, amely a statisztikai elszámolásokban a beruházás miatt keletkezett államadósság 25 év alatti törlesztéseként jelenik majd meg. Egyes kormányzati ingatlanok értékesítéséből 2008-ban és 2009-ben 30-30 milliárd forint bevételre számít a költségvetés, így a beruházás időszakában a projekt miatt összességében nem keletkezik többlethiány, illetve többletadósság.

f) 2008-tól a statisztika számára is jelentőséggel bíró költségvetési konstrukció bevezetésére kerül sor: a központi költségvetési szervek bérleti díjat fizetnek a kincstári ingatlanvagyon használatáért. Ez kezdetben egy alacsonyan kalkulált összeg lesz, amely hosszabb távon várhatóan közelíteni fogja a reális bérleti díjszintet, s így racionálisabb ingatlanhasználathoz, a kormányzati tevékenységek, közszolgáltatások költségének reálisabb, pontosabb méréséhez vezethet.

g) Az Eurostat módszertani határozatot adott ki 2005. februárjában az EU-források elszámolásáról, miután igen eltérő gyakorlatot tárt fel a tagországoknál. A módszertani döntés elvi lényege, hogy az uniós források nem befolyásolhatják a kormányzat egyenlegét, ugyanakkor a kormányzat bevételei és kiadásai között csak a kormányzati egységek, mint végső kedvezményezettek által felhasznált források vehetők számításba. A kormányzati szektoron kívüli felhasználás pénzügyi műveletnek, nem ESA-kiadásnak és -bevételnek tekintendő, ezen tételeket a központi költségvetésben elszámolt bevételekből és kiadásokból azonos összeggel kell kivonni.

h) Veszteséges állami vállalatok tőkeemelés formájában végrehajtott veszteségrendezését az uniós statisztikai szabályok akkor is ESA-kiadásként elszámolandó tőketranszfernek tekintik, ha a juttatás jogi és számviteli értelemben a társaság tőkéjének rendezéséhez kapcsolódik. Ennek az elvnek az alkalmazása történik a MÁV Zrt. tőkeemelésével kapcsolatban.

Részletes indokolás

Az 1. §-hoz

A 2008. évi költségvetés főösszegei.

A 2. §-hoz

A törvény és az 1. számú melléklet a főösszegeket, a hiányt, a kiadások és a bevételek fejezetek, címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti bontását. A 2 sz. melléklet pedig a központi költségvetés mérlegét mutatja be.

A 3. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza, a likviditást biztosítsa, az államadósságot és a követeléseket kezelje. E felhatalmazás tág értelemben biztosít keretet államadósság-kezelési műveletekre. A költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben befolyásolni fogja az állampapír-piac aktuális helyzete is. Az adott évi részletes műveletekről ezen felhatalmazás alapján majd a költségvetési év lezárása után, a zárszámadás keretében számol be a pénzügyminiszter.

A 4. §-hoz

E paragrafus szabályozza annak az összegnek a felhasználását, amely céltartalékként a központi költségvetési szerveknél foglalkoztatottak létszámcsökkenésével, az EU intézményeiben nemzeti szakértőként alkalmazottak számára külön jogszabályban meghatározott kifizetések, továbbá a Prémium Évek Programban résztvevők költségeire és diplomás pályakezdők közigazgatási munkatapasztalat szerzésének, a fekvőbeteg szakellátás létszámcsökkentésének részbeni vagy teljes finanszírozására szolgál. A támogatás-igénylés feltételeit a Kormány rendeletben állapítja meg.

A létszámcsökkenés (a természetes folyamatok mellett) a feladatellátás ésszerűsítéséből, a szervezetek, szervezet-rendszerek korszerűsítéséből adódhat, és kiadás-, támogatás megtakarítást kell eredményeznie.

A céltartalék terhére támogathatók a 2006-2008. évben Kormány által elrendelt szervezeti intézkedéssel összefüggő személyi kifizetések is, ha a költségvetési szerv költségvetésében számítottal szemben többletköltség jelentkezik. Az elrendelt szervezeti intézkedések, a szervezet-átalakítás megoldási módja, időpontja a végrehajtás folyamatában módosult, illetve módosulhat. Ennek függvényében kerülhet sor a céltartalék igénybevételére a Kormány döntése alapján.

Az előirányzat terhére - a tavalyi évhez hasonlóan - a létszámcsökkentéssel és a szervezeti intézkedéssel összefüggésben igényt nyújthatnak be azok a költségvetési szervek is, amelyek kizárólag saját bevételből gazdálkodnak.

Az egészségügy struktúra átalakításával összefüggésben felszabaduló létszám miatti fizetési kötelezettségek fedezetét indokolt biztosítani a száz százalékban állami és önkormányzati tulajdonú közhasznú, vagy gazdasági társasági formában működő egészségügyi szolgáltatók, valamint a 2007. évben az E. Alapból hasonló céllal támogatott egészségügyi szolgáltatók esetében is. A központi költségvetés a helyi önkormányzatoknak és a többcélú kistérségi társulásoknak az általuk fenntartott intézmények vonatkozásában hasonló célú támogatást biztosít a törvény 5. számú mellékletének 9. pontjában szabályozottak szerint.

A jogszerű előirányzat felhasználás érdekében biztosítani kell az igényeket elbíráló és ellenőrző szervek részére az elbocsátott dolgozók személyes adatainak a megismerését is.

A céltartalék szolgál a 2007. év után járó 13. havi illetmény kétheti részének finanszírozására, egyúttal megteremtve a jogszabályi alapot a személyi juttatások évközi növelésének, ha az külön jogszabályi rendelkezés alapján szükségessé válik.

Az 5. §-hoz

Visszatérő elemként jelenik meg a törvényben a költségvetés tartalék előirányzatai között a Központi teljesítményösztönzési és -értékelési keret előirányzat, mely a folyamatban lévő bérreformok teljesítményelven alapuló ösztönzési rendszerének hatálybalépését megelőzően már keretként szolgál az értékelt munkateljesítmények elismerésére, kiegészítve a rendelkezésre álló forrásokat.

A 6. §-hoz

Az állami vagyonról szóló 2007. évi CVI. törvény (a továbbiakban: vagyontörvény) szerint az Állami Privatizációs és Vagyonkezelő Zrt. (ÁPV Zrt.) feladatait a Magyar Nemzeti Vagyonkezelő Zrt. (MNV Zrt.) veszi át. Az ÁPV Zrt. által teljesített kiadások 2008. január 1-jétől közvetlenül a központi költségvetést terhelik, így nincs szükség a továbbiakban a privatizációs tartalék elkülönítésére, továbbá arra sem, hogy az MNV Zrt. a rábízott vagyon kiadásainak teljesítésére külön pénzállománnyal rendelkezzen.

A vagyontörvény szerint az ÁPV Zrt., mint társaság vagyona az államra száll. Az ÁPV Zrt. jelenlegi összes számlája 2008-tól a költségvetés finanszírozását szolgálja majd.

Az állam vállalkozói vagyonáról szóló törvény jelenleg kimondja, hogy bizonyos, a privatizációs tartalékból fedezett kiadásokért - forrás hiányában - az Állam helyt állni köteles. A vagyontörvény miatti változásokból eredően az Állam helyt állási kötelezettsége helyébe a közvetlen költségvetési kifizetés lép.

A 7. §-hoz

A vagyontörvény a költségvetési törvény szabályozási körébe utalja bizonyos, évente megállapítandó limitek megállapítását.

Az MNV Zrt. forrásbevonásának és kötelezettségvállalásának teljes körű korlátozását mondja ki a törvény, tekintve, hogy a rábízott vagyon kiadásait a központi költségvetésből kell fedezni, tehát nincs szükség külön forrásbevonás biztosítására. Az MNV Zrt. - az ÁPV Zrt.-hez hasonlóan - az ESA’95 szerinti kormányzati szektor részét képezi, így hitelfelvétele a maastrichti adósságot növelné.

A vagyontörvény szerint a költségvetési törvényben kell meghatározni az önkormányzatoknak térítésmentesen átadható állami tulajdon éves keretösszegét. 2008-ra a törvény a vagyonátadások eddigi tapasztalatai alapján - az átadás előtt megállapítandó piaci értéken - 15 milliárd forint összegű felső korlátot tartalmaz.

A költségvetési elszámolási szabályok szerint az MNV Zrt. által nyújtott tulajdonosi kölcsönök nem minősülnek költségvetési kiadásnak, így költségvetési előirányzatok útján nincsenek korlátozva. Célszerű azonban a vagyonkezelés számára kellően rugalmas korlátot meghatározni. A törvény kimondja, hogy csak a vagyontörvény hatálya alá tartozó társaságok számára nyújthat kölcsönt a Kormány engedélyével.

A törvény tekintettel az új vagyonkezelő szervezet tevékenysége indításával járó várható bizonytalanságokra, tartalmaz egy tartalék jellegű kiadási előirányzatot. Erről (5 milliárd forintot) a pénzügyminiszter, illetve (5 milliárd forint felhasználásának meghaladása után) a Kormány átcsoportosíthat a vagyon-fejezet meglévő kiadási előirányzataira.

A 8. §-hoz

A vagyontörvény a központi költségvetési szervek számára az állami tulajdonú ingatlanok használata után bérleti díj fizetési kötelezettséget ír elő. A bérleti díj mértékét az MNV Zrt. fogja megállapítani, és erről szerződésben állapodik meg az érintett szervvel. Tekintve, hogy a bérleti konstrukció részleteinek kidolgozása még folyamatban van, a költségvetési szervek bérleti díjának fedezetét céltartalék jelleggel lehet megoldani. Ennek lényege, hogy a Miniszterelnökség fejezetben el kell különíteni egy céltartalék előirányzatot, amelyből 2008-ban - a bérleti szerződések megkötését követően - a Kormány a fizetendő díj teljesítéséhez szükséges összegnek megfelelő előirányzatot átcsoportosít az érintett fejezetbe. A bérleti díj fizetés nem érinti a költségvetési egyenleget, mivel a költségvetési szervek kiadásként elszámolt bérleti díja a vagyoni fejezetben bevételként jelenik meg.

A költségvetési törvény 1. számú mellékletének XLIII. Az állami vagyonnal kapcsolatos bevételek és kiadások fejezete az MNV Zrt. tulajdoni joggyakorlása alatt álló társaságoktól elvonni tervezett osztalékokat. Előfordulhat azonban, hogy a jelenlegi ismeretek szerintinél több, vagy nem az MNV Zrt-nél lévő társaságokat érintő osztalék-elvonásra kerül sor. A törvényben ezért szükséges kimondani, hogy minden állami tulajdonú társaságtól elvont osztalék közvetlen költségvetési bevétel.

Tekintve, hogy a XLIII. Az állami vagyonnal kapcsolatos bevételek és kiadások fejezet új elszámolási egységet jelent, tisztázni szükséges, hogy amennyiben a kiotói egységek és az üvegházhatású gázok kibocsátási egységeinek értékesítéséből bevétel származik, azt hol kell a költségvetésben megjeleníteni.

A 9. §-hoz

A törvény az Áht. által a költségvetési törvény szabályozási körébe utalt értékhatárokat határozza meg.

A 10. §-hoz

A költségvetési folyamatok fenntarthatósága és átláthatósága érdekében az indítvány az érintett miniszterek, illetve 5 milliárd forintot meghaladó összegű forrásbevonás felett a Kormány engedélyéhez köti az európai uniós statisztikai módszertan szerinti kormányzati szektor részét képező két gazdasági társaság eladósodását.

A 11. §-hoz

Ez a rendelkezés - konkrét összegben meghatározott - központi elvonást ír elő a kizárólag saját bevételből gazdálkodó intézmények részére.

A 12. §-hoz

A törvény meghatározza - jogszabályi kötelezettségek alapján - a felsőfokú oktatásban részt vevő hallgatók után járó normatív támogatásokat, a Széchenyi István Ösztöndíj, a Békésy György Posztdoktori Ösztöndíj és a Bolyai János Kutatási Ösztöndíj összegét, a garantált egyetemi tanár illetmény összegét, továbbá a képzési hozzájárulás tervezési és elszámolási szabályait.

A 13. §-hoz

E paragrafus a felsőoktatási intézmények közoktatási feladatainak, valamint gyakorló iskoláinak normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás alapján történik a támogatás meghatározása. Eljárási kérdések is szabályozásra kerülnek.

A 14. §-hoz

Az (1) és (2) bekezdés a költségvetés központosított bevételekkel kapcsolatos szabályokról rendelkezik. A fejezet felügyeletét ellátó szerv vezetőjének feladata a bevételek beszedéséről történő gondoskodás.

A (3) bekezdés a sporttörvénnyel teremti meg az összhangot.

A sportról szóló 2004. évi I. törvény szerint a sorsolásos szerencsejátékok játékadójának 12%-át, a bukmékeri rendszerű fogadások játékadójának 50%-át, valamint a sportfogadás (TOTÓ) játékadóját - külön jogszabályban foglaltak szerint - a sport támogatására kell fordítani, és a minisztérium költségvetési fejezetében kell megtervezni. E bekezdés tartalmazza, hogy a „sporttal kapcsolatos állami feladatok” cím támogatása tartalmazza ezen játékadó bevételek összegét.

A 15-16. §-hoz

A törvény ezen szakaszai szabályozzák - a kapcsolódó mellékletekkel együtt - a helyi önkormányzatokat, valamint a többcélú kistérségi társulásokat megillető normatív hozzájárulásokat és a felhasználási kötöttséggel járó normatív állami támogatásokat.

A törvény 15. §-a alapján a 3. számú melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladatokhoz kapcsolódnak:

- település-működtetési feladatok,

- közoktatási, közművelődési és közgyűjteményi, valamint sport feladatok,

- esélykiegyenlítést szolgáló feladatok,

- a szociális és gyermekjóléti alapszolgáltatások, a szociális intézményi ellátások, gyermekvédelmi szakellátási feladatok.

Normatív kötött felhasználású kiegészítő támogatást állapít meg a törvény a 8. számú mellékletben egyes közoktatási feladatok, illetve egyes szociális feladatok ellátásához, továbbá a hivatásos tűzoltóságok és a többcélú kistérségi társulások támogatásához.

A feladatmutatóhoz kötődő normatív hozzájárulásokat és bizonyos, a 8. számú mellékletben szereplő normatív támogatásokat részletesen, önkormányzatonként, többcélú kistérségi társulásonként és jogcímenként az adatszolgáltatásukban szereplő feladatmutatók és mutatószámok alapján a pénzügyminiszter és a önkormányzati és területfejlesztési miniszter együttes rendeletben teszi közzé a költségvetési törvény hatálybalépését követően, az Áht. rendelkezéseivel összhangban. Ez szükséges a helyi önkormányzatoknak, többcélú kistérségi társulásoknak a költségvetésük megtervezésével kapcsolatos feladataik végrehajtásához, és költségvetésükről külön törvényben szereplő információszolgáltatási kötelezettségük határidőben történő teljesítéséhez. A törvény 16. §-a további felhasználási kötöttséggel járó állami támogatásokat állapít meg. A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. számú melléklet részletezi. A támogatások túlnyomó része a színházépület működtetéséhez kapcsolódik, emellett pályázati rendszerben részesülhetnek támogatásban az egyéb színházi intézmények.

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) szabályai szerint - beruházási támogatást vehetnek igénybe a helyi önkormányzatok.

A helyi önkormányzatok fejlesztési és vis maior feladataira biztosított előirányzat decentralizált működés 2008-ban is fennmarad, az előirányzat régiónkénti kereteit a törvény 16. számú melléklete tartalmazza.

A leghátrányosabb kistérségek felzárkóztatását a regionális fejlesztési tanácsokhoz decentralizált források biztosítják. Az előirányzat régiónkénti kereteit a törvény 16. számú melléklete tartalmazza.

A budapesti 4-es - Budapest Kelenföldi pályaudvar - Bosnyák tér közötti - metróvonal megépítésének állami támogatásáról szóló 2005. évi LXVII. törvény szerinti építési feladatokra külön jogcímet állapít meg a törvény.

A törvény e §-a szabályozza, hogy a helyi önkormányzatok és a többcélú kistérségi társulások normatív hozzájárulásokról és támogatásokról való lemondásának következtében felszabaduló összeg mely előirányzatokat és milyen sorrendben növeli. Ez biztosítja, hogy a helyi önkormányzatokat és a többcélú kistérségi társulásokat megillető támogatások továbbra is a helyi önkormányzati körben, a legindokoltabb területeken kerüljenek felhasználásra.

Itt kerülnek meghatározásra a közoktatási feladatokat ellátó, központi költségvetési szervként működő felsőoktatási intézmények, valamint a humánszolgáltatásokat ellátó nem állami intézmények fenntartói és a helyi önkormányzatok közötti feladatátadással, -átvétellel összefüggő előirányzat-módosítási szabályok.

A 17. §-hoz

E szakasz alapján a törvény 6. számú mellékletében foglalt szabályok szerint kiegészítő támogatásra jogosultak - a helyi önkormányzatokról szóló 1990. évi LXV. törvény. 87. §-ának (1) bekezdésével összhangban - az önhibájukon kívül hátrányos helyzetben lévő települési önkormányzatok, valamint külön törvény alapján a tartósan fizetésképtelen helyi önkormányzatok, illetve mindazon önkormányzatok, amelyek működőképessége az előbbi támogatások mellett sem biztosítható.

A 18. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3., 4. és a 8. számú mellékletekből.

A 19. §-hoz

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

A törvény szerint a személyi jövedelemadóból a helyi önkormányzatokat - a korábbiakkal azonos arányú - 40%-os részesedés illeti meg. A megosztás részletes szabályait a törvény 4. számú melléklete tartalmazza. E szerint a településre kimutatott személyi jövedelemadó 8%-a illeti meg közvetlenül a települési önkormányzatokat. A további 32% pedig a 3. és 8. számú melléklet egyes jogcímeihez kapcsolódva normatívan, a megyei önkormányzatokat egységesen, lakosságszám-arányosan és intézményeikben ellátottak után, valamint a települési önkormányzatokat - a bevételeikben meglévő aránytalanságok csökkentését szolgáló - jövedelem-differenciálódás mérséklése címén illeti meg.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a önkormányzati és területfejlesztési miniszter együttes rendeletében kerül közzétételre, a normatív hozzájárulásokkal és támogatásokkal egyidejűleg.

A személyi jövedelemadó megosztásával kapcsolatos szabályok a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása más forrásokkal, különösen a normatív hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

A 20. §-hoz

E § határozza meg a beszedett illetékek helyi önkormányzatok és a központi költségvetés közötti megosztásának arányát, a megyei jogú várost megillető illetékbevételt, a megyei/fővárosi önkormányzatot megillető illetékbevételek megosztásának arányait, valamint a felmerült kiadások viselésének szabályait.

A 21. §-hoz

Ez a § tartalmazza a gépjárműadó átengedésének arányát, a környezetvédelmi bírságból és a települési önkormányzatok termőföld bérbeadásából származó jövedelem után beszedett adóból, a szabálysértési pénz- és helyszíni bírságok behajtásából való részesedésének arányát.

A 22. §-hoz

A törvény a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló 1990. évi LXV. törvény szabályait rendeli alkalmazni.

A 23. §-hoz

Az (1) bekezdéshez: A törvény meghatározza azokat a szociális támogatási formákat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (2) bekezdéshez: E szakasz nevesíti azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A (3) bekezdéshez: A közoktatási feladatokat is ellátó egyházak, illetve kisebbségi, helyi kisebbségi önkormányzatok a kisebbségi fenntartói kiegészítő támogatást a helyi önkormányzatok útján vehetik igényben. A kiegészítő támogatás elszámolási rendje is szabályozásra került.

A 24. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés a Nyugdíjbiztosítási Alap (a továbbiakban: Ny. Alap) és az Egészségbiztosítási Alap (a továbbiakban: E. Alap) bevételeinek és kiadásainak időbeli eltéréséből fakadó átmeneti pénzügyi hiány esetén biztosítja a Kincstári Egységes Számla igénybevételét.

A hitel igénybevétele finanszírozási terv alapján történik. A tervet az alap kezelője a kormányrendelet szerint készíti el. A terv indokolt esetben módosítható.

A 25. §-hoz

Az E. Alap részére a Magyar Államkincstár a pénzügyminiszter által jóváhagyott finanszírozási terv alapján biztosít forrást a GYED és a közgyógyellátás folyósításához.

2008-ban a központi költségvetés több jogcímen (a tizenharmadik havi illetmény előrehozása, többlet személyi juttatás, egészségügyi reformintézkedések) teljesít kifizetést az egészségügyi intézményeknek. Az E. Alap költségvetésének esetleges év végi pozitív egyenlege esetében ezért indokolt, hogy - legfeljebb a szufficit mértékéig - a felmerült kiadások a központi költségvetés részére megtérítésre kerüljenek.

A Ny. Alap részére a magánnyugdíj-pénztári tagdíj bevétel miatti járulékkiesés összegének megtérítése január-november hónapban az előirányzat időarányos mértékéig havonta Kincstári átutalás keretében történik. A törvényi feltételek szerinti éves elszámolásra és a fennmaradó különbözet megfizetésére december végén kerül sor.

A Ny. Alap kiadásainak támogatása jogcím csoport előirányzat átutalása az Áht. alapján történik. A támogatás átutalása az éves előirányzat 40 százalékának megfelelő összeggel történik márciusban és novemberben. A tárgyév december havi utolsó bevétel beérkezése és az utolsó ellátás kifizetése után a tényleges bevételek és kiadások függvényében kerül sor a fennmaradó összeg átutalására az előirányzat mértékéig.

A törvény nevesíti a Ny. Alapot megillető „Fegyveres testületek kedvezményes nyugellátásainak kiadásaihoz hozzájárulás” jogcímen a támogatás átutalásának időpontját. Az érintett fejezetek havonta az éves előirányzat időarányos mértékének megfelelő összeget kötelesek befizetni az alap részére.

A 26. §-hoz

A Kincstár a korkedvezmény-biztosítási járulék havi összegének 75%-át megtéríti az Ny. Alap részére a 2006. évi CXXI. törvény 30. § (14) bekezdése alapján 2008. február hónaptól a XXII. Pénzügyminisztérium fejezet megfelelő előirányzatából. 2008. január hónapban még az előző évi szabályok érvényesek a megtérítésre.

A 27. §-hoz

Ha az elkülönített állami pénzalapoknál finanszírozási problémák lépnének fel a bevételek és a kiadások eltérő ütemű teljesülése miatt, akkor a Magyar Államkincstárnak lehetősége van, a pénzügyminiszter egyedi engedélye alapján, az éven belül legfeljebb három hónap időtartamra kamatmentes hitelt nyújtani

A 28. §-hoz

Az Európai Unió költségvetéséből nyújtott agrártámogatásokat (közvetlen termelői és piaci támogatásokat) a közösségi szabályok értelmében a tagállamnak meg kell előlegeznie. Az Európai Mezőgazdasági Vidékfejlesztési Alapból finanszírozott vidékfejlesztési támogatások megelőlegezésére abban az esetben van szükség, amennyiben az EU által biztosítandó forrásrész átmenetileg nem áll rendelkezésre. A törvény ennek feltételeit teremti meg azáltal, hogy a Magyar Államkincstárt felhatalmazza, hogy e célból kamatmentes hitelt nyújtson a magyarországi kifizető ügynökség (Mezőgazdasági és Vidékfejlesztési Hivatal) részére. A hitel felső határát és visszafizetésének szabályait is e rendelkezés részletezi.

A KESZ-hez kapcsolódó megelőlegezési számlákról fizetett támogatást és a közvetlen támogatások központi költségvetés előirányzatából nyújtott nemzeti kiegészítését a kedvezményezett akkor is igényelheti, ha meg nem fizetett köztartozása van. Az utóbbi támogatás esetében azonban a kedvezményezettet csak a köztartozás megfizetése után megmaradó összeg illeti meg.

Az Európai Unió költségvetéséből meg nem térülő, a KESZ által megelőlegezett agrár-támogatásokhoz kapcsolódó költségek ill. árfolyam-különbözet fedezetét az ezen § által megjelölt előirányzat teremti meg.

A 29. §-hoz

Az intervenciós felvásárlás finanszírozásának és elszámolásának szabályait tartalmazza. Az Európai Unió által folyósított, az intervenciós felvásárlási ár előfinanszírozásának költségeit kompenzálni hivatott kamattérítés a központi költségvetést illeti.

A 30. §-hoz

A cukorilleték befizetése KESZ-ről történő megelőlegezésének, az erre szolgáló hitel visszafizetésének szabályait tartalmazza.

A 31. §-hoz

A humánszolgáltatást végző intézményt fenntartó - egyházi jogi személy, társadalmi szervezet, alapítvány, közalapítvány, országos kisebbségi önkormányzat, közhasznú társaság, gazdasági társaság és egyéni vállalkozó - a helyi önkormányzatot megillető jogcímeken és feltételek mellett, az itt és külön jogszabályokban rögzített szabályok mellett normatív hozzájárulásban és támogatásban részesül a központi költségvetésből.

Ugyanez a § szabályozza a normatívák ellenőrzésének feltételét, az elszámolások jogszerűségét, az elvonás mikéntjét. Ezen feladatok elvégzésére a Kincstár kap felhatalmazást.

Itt kerülnek megfogalmazásra azok a rendelkezések is, melyek a köztestületként működő tűzoltóságok állami támogatásait szabályozzák.

A 32. §-hoz

Meghatározza, hogy a 2008. évi 1%-os SZJA rendelkezések a parlagfű-mentesítés feladataira és a gyermekszegénység elleni program támogatására fordíthatóak.

A 33. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. Itt jelenik meg a nemzeti és etnikai kisebbségi szervezetek támogatása is, melynek felhasználásáról az Országgyűlés kijelölt bizottságainak javaslata alapján dönt.

A 34. §-hoz

A törvény az államháztartásról szóló 1992. évi XXXVIII. törvény 33. § (1) bekezdésének megfelelően meghatározza a Kormány által 2008-ban vállalható új egyedi állami kezességek és garanciák mértékét. Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 35. §-hoz

A törvény az államháztartásról szóló 1992. évi XXXVIII. törvény 33/B. § (1) bekezdésének megfelelően meghatározza a Kormány által vállalható kiállítási garanciák és viszontgaranciák 2008. évi együttes állományát.

A 36. §-hoz

A törvény rendelkezik az MFB Rt. forrásszerzésének, az általa nyújtott garanciáknak és hiteleknek állami kezességvállalással biztosított összegéről, az MFB Rt.-nek nyújtandó árfolyam-garancia állományának felső határáról, valamint a kamattámogatásban részesíthető hitelek állományáról.

A 37. §-hoz

A törvény rendelkezik az egyedi állami kezességekre és garanciákra, a nemzetközi fejlesztési intézményekkel szembeni állami garanciákra, valamint az MFB Zrt. hitelnyújtásaihoz és kezességvállalásaihoz kapcsolódó állami kezességekre vonatkozó kezességvállalási díj megállapításának keretéről és a díj elengedésének lehetőségéről.

A 38. §-hoz

A törvény az Eximbank Zrt. forrásszerzésének és vállalható garanciaügyleteinek, valamint a Mehib Zrt. által vállalt nem piacképes biztosítások állományának összegéről rendelkezik. A garanciakeretek részben magasabbak az ideinél, részben megegyeznek a 2007. évi mértékkel. Az export területén várható növekedés indokolja egyes keretek növelését.

A 39. §-hoz

A törvény a Hitelgarancia Zrt. által vállalható készfizető kezesség feltételeit és összegét, valamint a költségvetési viszontgarancia mértékét határozza meg. A kezességvállalási keret növelését a piaci igényekhez történő alkalmazkodás, valamint az Európai Unióból érkező források igénybevételéhez (operatív programokhoz) kapcsolódó új hitelezési lehetőségek indokolják.

A 40. §-hoz

A törvény az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint a költségvetési viszontgarancia mértékét határozza meg. Az Alapítványra vonatkozó rendelkezések változását a Hitelgarancia Zrt.-re vonatkozó szabályokkal való egységesítés indokolja. A (3) és (7) bekezdésben rögzített változások elősegítik, hogy a viszontgaranciával vállalt kezességek a hitelintézetek, pénzügyi vállalkozások hitel,- bankgarancia,- lízing- és faktoring szerződéseire egyaránt, azonos módon terjedjenek ki.

A 41. §-hoz

A törvény a diákhitelezési rendszer finanszírozását biztosító kezességvállalásról rendelkezik.

A 42. §-hoz

A 317/2001. (XII. 29.) Korm. rendelet alapján folyósított családi gazdahitelek esetén az állami kezesség eredetileg öt évig állt fenn. A törvény arról rendelkezik, hogy az EU illetékes bizottságának jóváhagyása esetén a családi gazdahitelek teljes futamidejére változatlan feltételek mellett fennálljon az állami kezesség.

A fagykárt szenvedett mezőgazdasági termelők képviselőivel kötött megállapodás tartalmaz a 2007. évben fagykárt szenvedett gazdák megsegítésére egy állami kézfizető kezességvállalással megvalósítandó hitelkonstrukciót.

A 43. §-hoz

A kezességbeváltásokat előirányzat hiányában is ki kell fizetni, a törvény a be nem tervezett, de esetleg felmerülő kifizetések jogcíméről rendelkezik.

A 44. §-hoz

Az MV Zrt. mint pénzügyi vállalkozás főtevékenysége a készfizető kezességvállalás (portfoliógarancia), amelynek célja a magyarországi székhelyű mikro-, kis- és középvállalkozások fejlesztése a hitelhez jutás lehetőségeinek javításával. Az MV Zrt. ügyleteihez vállalt állami viszontgarancia eredményeként a társaság kezességvállalása mellett nyújtott hitelekhez kedvező tőkesúlyokat rendelve várhatóan a bankok kedvező kondíciók mellett finanszírozzák a program által megcélzott ügyfelek. Mindez ugyanakkor a költségvetés számára többlet kötelezettség vállalásával nem jár, hiszen az esetleges beváltások kifizetése a GOP illetve a KMOP erre a célra elkülönített forrásai terhére történne.

A 45. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek, - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak egyes támogatásai tekintetében.

Rögzíti továbbá, hogy az I-VI., a VIII., a XXX. és a XXXIII. fejezetek kiadási és bevételi előirányzatának főösszegei, valamint az egyházi fejlesztések, rekonstrukciók támogatását tartalmazó előirányzatok csak az Országgyűlés hatáskörében csökkenthető az Áht. 46. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

A 46. §-hoz

Külön mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat túllépés automatikusan is bekövetkezhet anélkül, hogy a fejezetgazdának szabályozási feladata lenne. A melléklet száma 14. szám. Ez a melléklet tartalmazza még a Kormány és a pénzügyminiszter engedélyével túlléphető előirányzatokat is.

A 47. §-hoz

Az APEH teljesítményének növelése érdekében érdekeltségi jutalom fizethető, s a többletteljesítménnyel összefüggésben felmerülő dologi és felhalmozási, fejlesztési többletkiadások finanszírozásához szükséges fedezet biztosítása a ténylegesen teljesülő többletbevételből kerül sor.

A 48. §-hoz

A Vám- és Pénzügyőrség teljesítményének növelése érdekében érdekeltségi jutalom fizethető, s a többletteljesítménnyel összefüggésben felmerülő dologi és felhalmozási, fejlesztési többletkiadások finanszírozásához szükséges fedezet biztosítása a ténylegesen teljesülő többletbevételből kerül sor.

A 49. §-hoz

E paragrafus külön szabályokat fogalmaz meg az Országos Munkabiztonsági és Munkaügyi Főfelügyelőség és a Nemzeti Fogyasztóvédelmi Hatóság érdekeltségi rendszerére.

Az 50. §-hoz

Ezen paragrafus külön szabályokat fogalmaz meg a környezetvédelmi, természetvédelmi és vízügyi területi szervek érdekeltségi rendszerére.

Az 51. §-hoz

Ez a § a fejezeteken belüli átcsoportosításra ad felhatalmazást.

A központi közigazgatásban a juttatási, javadalmazási rendszerek folyamatos korszerűsítési igénye megkívánja, hogy indokolt esetben a Kormány év közben is átcsoportosítással, vagyis többletforrás bevonása nélkül korrekciót hajthasson végre a minisztériumok (ide értve a Miniszterelnöki Hivatalt is) személyi juttatási és a hozzá tartozó járulék előirányzatán.

A költségvetés céltartalékának átcsoportosítására hatalmazza fel a pénzügyminisztert. Az intézkedés felmérésen alapul.

A rendkívüli beruházási tartalék fejezetek közötti átcsoportosítását tartalmazza a rendelkezés.

A rendelkezés a folyamatos finanszírozás érdekében ad felhatalmazást az önkormányzati és területfejlesztési miniszternek a pénzügyminiszter előzetes egyetértésével a megjelölt előirányzatok közötti átcsoportosításra, valamint ennek során és más fejezetekből történő átcsoportosítás esetén új előirányzat létrehozására.

A rendelkezés a folyamatos finanszírozás érdekében ad felhatalmazást a földművelésügyi és vidékfejlesztési miniszternek a pénzügyminiszter előzetes egyetértésével a megjelölt előirányzatok közötti átcsoportosításra.

A biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja a felhatalmazás.

A felhatalmazás - ilyen tartalmú megállapodás esetén - az Oktatási és Kulturális Minisztérium felügyelete alá tartozó kulturális közhasznú társaságoknak önkormányzat részére történő átadásához kapcsolódó pénzügyi rendezést biztosítja.

A Pénzügyi igazgatás összefüggésben a szervezet korszerűsítésekkel és a hatékonyabb feladat ellátással szükségessé teszi, hogy a feladat megosztásnak megfelelően a többi tárca is részesülhessen ezen előirányzatokból

Az önkormányzati és területfejlesztési miniszternek adott felhatalmazás a Vásárhelyi Terv továbbfejlesztése program keretében lemondás útján felszabaduló forrás átcsoportosításra ad lehetőséget a régiónkénti keret megváltoztatása nélkül.

A PPP konstrukcióban megvalósuló létesítményfejlesztések esetén a szolgáltatási díjak összege a beruházások átadási időpontjának függvényében év közben módosulhatna, ezért célszerű felhatalmazást adni arra, hogy a Sportlétesítmények PPP konstrukcióban történő fejlesztése jogcímen esetlegesen magmaradó támogatás összegét az állami sportlétesítmények (olimpiai központok) fejlesztésére, felújítására lehessen fordítani.

Az átcsoportosítási lehetőség biztosítását indokolja, hogy már 2007. évben is felmerültek olyan jellegű feladatok, projektek, amelyekben több, a tárca felügyelete alá tartozó szakterület, ennek megfelelően több fejezeti kezelésű előirányzat érintett volt, tekintettel arra, hogy azok az érintett előirányzatok célrendszerébe egyaránt beilleszthetők voltak. Átcsoportosítási lehetőség nélkül a feladatok finanszírozása rendkívül nehézkes. A módosítás jóváhagyása továbbá biztosítaná a tárca számára a fejlesztési, turisztikai és sport szempontok egyidejű érvényesítését az egyes feladatok végrehajtásában, mely lehetővé tenné a 2008. évben az ágazati érdekek komplex figyelembe vételével az ágazatok stratégiai együttműködését, a projektek hatékonyabb megvalósítását és az előirányzatok célszerűbb felhasználását.

A nem állami felsőoktatási intézmények államilag finanszírozott (nem hitéleti) képzésének együttes támogatási előirányzata jól tervezhető, megoszlása ugyanakkor a tárgyévi korrekcióval módosulhat. Ez előirányzat-átcsoportosítást tesz szükségessé, melyet - az Áht. általános szabályától történő eltérésként - a felhatalmazás tesz lehetővé.

Az átcsoportosításra való felhatalmazás indoka, hogy a Forma-1 Magyar Nagydíj támogatásán felül esetlegesen megmaradó összeg átcsoportosításra kerülhessen a versenysport támogatására, mely a 2008. évi olimpiai és paralimpiai játékokon való részvétellel is összefügg. Ezen felül további átcsoportosítási lehetőséget biztosít az utánpótlás -nevelési feladatokra is.

A 2007. évi LX. törvény (Éhvt.) alapján a kiotói egységekkel kapcsolatos vagyonkezelési feladatokat a környezetvédelmi és vízügyi miniszter látja el, nemzetközi megállapodások keretében bonyolítja az egységek értékesítését. A bevételek Éhvt. szerinti felhasználását az érintett miniszterek egyetértésével a környezetvédelmi és vízügyi miniszter felügyeli, figyelemmel arra, hogy az érintett tárcáknál már működnek CO2 kibocsátást csökkentő programok.

A KEOP Derogációs projektek kamattámogatása az uniós kohéziós környezetvédelmi projektek nem elszámolható, jövedelemtermelő részéhez szükséges saját forrás előteremtését segíti elő. Amennyiben a projektek szakaszos előrehaladása során az önkormányzatok nem tudják felhasználni az előirányzat támogatási keretét, indokolt lehetőséget teremteni az átcsoportosításra az önkormányzati fejezetben szereplő Önkormányzatok és jogi személyiségű társulásaik európai uniós fejlesztési pályázatai saját forrás kiegészítésének támogatása jogcímre.

A befektetés-ösztönzési tevékenység során számos esetben jelentkezik olyan igény, amely egy tervezett befektetés kapcsán létrejövő vállalkozás telephelye közelében vagy szállítási útvonalán valamely - egyébként állami felelősségi körbe tartozó - közúti infrastrukturális létesítmény megépítésére irányul. A törvény ezen rendelkezése jogcímet teremt arra, hogy az állami közúti infrastrukturális létesítmény megépítéséhez szükséges forrás átcsoportosításra kerülhessen a Beruházás-ösztönzési célelőirányzatból az Útpénztár előirányzat javára annak érdekében, hogy a létesítmény megépítésének finanszírozása a vonatkozó jogszabályoknak megfelelően történjék.

Az 52. §-hoz

A fejezetek költségvetésében megképzett fejezeti egyensúlyi tartalék funkciója a gazdasági folyamatok, a megtervezett kiadások és a bevételek alakulásának függvényében mozgástér biztosítása a Kormánynak. Döntési jogosítványát a fejezetek - államháztartási törvényben előírt - negyedéves jelentéseire alapozva.

Az 53. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Az 54. §-hoz

A § meghatározza azokat a kereteket, melyekre 2008-ban a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. A rendelkezés megteremti annak a lehetőségét, hogy mind a 2007-2013-as programokból, mind a 2004-2006. közötti időszak folytatódó programjaiból rendelkezésre álló források lekötésével biztosítva legyen az európai uniós pénzeszközök maradéktalan felhasználása.

Az 55. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A társadalombiztosítási nyugellátásról szóló 1997. évi LXXXI. törvény 62. §-a határozza meg a nyugdíjemelés számításánál alkalmazott módszert. A paragrafus rögzíti, hogy milyen mértékű - nettó - átlagkereset és fogyasztói árnövekedés alapján kell a 2008. évi nyugdíjemelést végrehajtani.

Az 56. §-hoz

A köztisztviselői törvény értelmében [1992. évi XXIII. törvény 43. § (1) bekezdés] az illetményalapot a közszolgálati érdekegyeztetés keretében kialakított állásfoglalás figyelembevételével évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap. A törvény szerint az új illetményalap 38 650 forint.

Az 57. §-hoz

A közalkalmazottak jogállásáról szóló 1992. évi XXXIII. törvény 69. §-a szerint az illetménypótlék számításának alapját (pótlékalap) a mindenkori éves költségvetési törvény állapítja meg. Összege 20 000 forint, a legkisebb szorzószámokat tartalmazó táblázatot a 17. számú melléklet tartalmazza.

Az Áht. 93/A. §-ának értelmében az ösztönző bérkeret mértékét a mindenkori éves költségvetési törvény állapítja meg. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

Az 58. §-hoz

A bírák jogállásáról és javadalmazásáról, valamint az ügyészségi szolgálati viszonyról és az ügyészségi adatkezelésről szóló törvények értelmében a legalacsonyabb bírói/ügyészi alapilletményt - 1. fizetési fokozat - évenként az állami költségvetésről szóló törvény állapítja meg.

Meghatározza a törvény továbbá a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

Az 59. §-hoz

A gyermekek védelméről és a gyámügyi igazgatásról szóló törvény - hasonlóan más törvényekhez - rendelkezik arról, hogy a költségvetési törvényben kell különböző díjakat meghatározni (nevelőszülői díj, lakásfenntartási díj). Ez a paragrafus ennek az előírásnak tesz eleget.

A 60. §-hoz

(1) bekezdés: A közoktatásról szóló 1993. évi LXXIX. törvényben (a továbbiakban: Közokt. tv.) 118. §-ának (10) bekezdésében meghatározott, kiemelt munkavégzésért járó kereset-kiegészítés számítási alapját határozza meg.

(2) bekezdés: A Közokt. tv. 19. §-ának (6) bekezdésében meghatározott pedagógusok szakkönyvvásárlásához kapcsolódó támogatás összegét határozza meg.

A 61. §-hoz

A felnőttképzési normatív támogatás mértékének meghatározására évente a költségvetési törvényben kerül sor. A fogyatékkal élő felnőtt általános, nyelvi és szakmai képzéséhez nyújtható normatív támogatás mértéke a 2008. évben 780 Ft/fő/óra.

A 62. §-hoz

A paragrafus rendelkezik a különböző jogszabályokban meghatározott életjáradékok 2008-as összegének meghatározásáról.

A 63. §-hoz

A szociális igazgatásról és szociális ellátásokról szóló 1993. évi III. törvény 50/A. § (8)-(9) bekezdése szerint az éves költségvetési törvényben kell meghatározni a közgyógyellátottak egyéni gyógyszerkeretét és az eseti keret összegét.

A 64. §-hoz

A rendelkezés a műsorterjesztési költségekhez igazodó, a médiatörvényben előírt támogatás közvetlen folyósításának, valamint a támogatás alapján keletkező áfa-visszatérítési kötelezettség rendezésének szabályait rögzíti.

A 65. §-hoz

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvény

A 66. §-hoz

A rendelkezés külön mellékletben foglalja össze a regionális fejlesztési tanácsok döntési körébe tartozó decentralizált programok és önkormányzati fejlesztési támogatások régiónkénti összegeit, továbbá felhatalmazást ad a Kormánynak, hogy a decentralizált fejlesztési programok támogatási feltételeit rendeletben szabályozza.

A § szabályozza az üvegházhatású gázok kibocsátási egységeinek értékesítéséből származó bevétel felhasználását.

Az Éhvt. szerint az együttes végrehajtás olyan nemzetközi együttműködéssel megvalósuló projekttevékenység, amelynek során az egyik részes fél beruházása, egy másik részes fél területén az üvegházhatású gáz kibocsátásának csökkenését vagy nyelők általi eltávolításának növelését eredményezi. Az együttes végrehajtásban részt vevő jogi személyek a miniszteri jóváhagyás kézhezvételétől számított 30 napon belül egyszeri felügyeleti díjat kötelesek fizetni. A környezetvédelmi hatóság a felügyeleti díjat a Nemzeti Nyilvántartási Rendszer működtetésével kapcsolatos tevékenységének fedezetére fordítja. Az Éhvt. 14. §-a (6) bekezdés b) pontja szerint „Felhatalmazást kap a miniszter, hogy rendeletben állapítsa meg (...) a Magyar Köztársaság területén megvalósuló együttes végrehajtási projekttevékenységek felügyeleti díj megfizetésének részletes szabályait.” A felügyeleti díj mértékét az adott évre vonatkozó költségvetési törvény határozza meg. Az együttes végrehajtást és az egyéb rugalmassági mechanizmusokat szabályozó kormányrendelet, a Nemzeti Nyilvántartási Rendszer működésének részletszabályait megállapító kormányrendelet és a felügyeleti díj megfizetésének részletes szabályait megállapító miniszteri rendelet a KvVM-ben jelenleg előkészítés alatt áll. A két kormányrendelet a munkaterv szerint a 2007. november 21-ei kormányülésen kerül elfogadásra, a miniszteri rendelet elfogadásának határideje 2007. december 31.

A felügyeleti díj mértékének meghatározásához a projekt által létrehozni kívánt, Éhvt. szerinti kibocsátás-csökkentési egységek (ERU) a második kereskedési időszakban valószínűsíthetően elért árfolyamát vettük alapul. Elemzők szerint az ERU-árfolyam alsó határa körülbelül 15 euróra tehető majd. Az egyszeri felügyeleti díj ennek a 15 eurós árfolyamnak az 1%-ában került meghatározásra (EUR 0,152). A felügyeleti díj a Nemzeti Nyilvántartási Rendszer költségeinek fedezéséhez járul hozzá, így a nemzeti forgalmi jegyzék működéséhez, a Nemzeti Kibocsátási Leltár elkészítéséhez és az adatok feldolgozására, elemzésére, valamint előrejelzések készítésére alkalmas nyilvántartási rendszert fenntartásához. A nemzetközi kötelezettségvállalásoknak megfelelően működő Nemzeti Nyilvántartási Rendszer nélkül Magyarországon nem lehetne egyszerűsített (Track 1) eljárásban együttes végrehajtási projektet megvalósítani, ami a projektrésztvevők számára jelentős többletköltséget és adminisztratív terhet jelentene.

A felügyeleti díj mértéke a 2005-2007-es időszakban kibocsátási egységenként 3 forint volt. A második kereskedési időszakban azonban több tényező is indokolja a díj magasabb mértékben történő meghatározását: egyik részről a Bizottság 2007. április 16-ai döntése folytán kevesebb kibocsátási egység osztható ki, így a díj alapjául szolgáló egységek kisebb számát a díj mértékének emelésével szükséges kompenzálni; másik részről a 2008-tól nem csak az EU 27 tagállamára kiterjedő kereskedelmi rendszer és regiszter működtetése lesz a hatóság feladata, hanem a Kiotó Jegyzőkönyvben részes összes országot felölelő karbonpiac ügyleteinek nyilvántartása is. A díj emelése így hozzájárul a sokasodó feladatok államigazgatási költségének fedezéséhez. A díjból befolyó bevételt a környezetvédelmi hatóság a kibocsátási egységkereskedelmi rendszer működtetésével kapcsolatos tevékenységének fedezetére fordítja. A díj megfizetésének részletes szabályait a kibocsátási egységkereskedelmi rendszer működtetésével kapcsolatos felügyeleti díj megfizetésének részletes szabályairól szóló 38/2006. (VIII. 22.) KvVM-PM együttes rendelet határozza meg.

A 67. §-hoz

A Földművelésügyi és Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 68. §-hoz

Az elkülönített állami pénzalapok bevételét és kiadásait tartalmazó melléklet jóváhagyásáról rendelkezik, valamint utal 14. számú mellékletre, amely felsorolja azokat az előirányzatokat, amelyek előirányzat-módosítási kötelezettség nélkül túlteljesülhetnek. E § rögzíti a Wesselényi Miklós Ár- és Belvízvédelmi Kártalanítási Alap év közben felmerülő kártalanítási kötelezettségéből adódó eltérést az előre nem látható káresemény bekövetkezése esetén. A § rögzíti még a Munkaerőpiaci Alap központi költségvetésbe teljesítendő befizetéseinek összegét. A Kutatási és Technológiai Innovációs Alapból támogatott tevékenységek megfelelő alapkutatási hátterének biztosításához az OTKA törvényi előirányzatánál magasabb összeg szükséges. A § rögzíti még a társadalmi megújulás operatív program Munkaerőpiaci Alapra háruló hazai társfinanszírozásának mértékét.

A felhatalmazás lehetőséget ad a Nemzeti Kulturális Alap forrásainak az előző évihez hasonló szinten tartására, amennyiben a kulturális járulékból származó folyó bevételei az év első tíz hónapjának adatai alapján alacsonyabb forrásszintet eredményeznének.

A 69. §-hoz

A paragrafus meghatározza a társadalombiztosítási alrendszer főösszegeit és egyenlegét. E törvény 13. számú melléklete a társadalombiztosítási alrendszer összevont kiadásait és bevételeit tartalmazza.

Az államháztartásról szóló 1992. évi XXXVIII. törvény szerinti rendelkezés a társadalombiztosítás pénzügyi alapjai 2008. évi esetleges többletéről.

A 70. §-hoz

A paragrafus meghatározza a Ny. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését törvény 11. számú melléklete tartalmazza.

A 71. §-hoz

A paragrafus meghatározza az E. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését a törvény 12. számú melléklete tartalmazza.

A 72. §-hoz

A Ny. Alap és az E. Alap kiadási előirányzatai közül a törvény 14. számú melléklete tartalmazza azokat, amelyek esetében a teljesülés külön szabályozott módosítás nélkül is eltérhet az előirányzattól.

A 73. §-hoz

(1) bekezdés: Felhatalmazást ad a Kormány részére a gyógyító-megelőző ellátás-, a gyógyszertámogatás- és a gyógyászati segédeszköz jogcím-csoportok közötti átcsoportosítás végrehajtására.

(2) bekezdés: Felhatalmazást ad az egészségügyi miniszter részére, hogy a gyógyító-megelőző ellátás jogcím-csoporton belül - kivéve a Céltartalék jogcím előirányzatot -, a gyógyszertámogatás jogcím-csoport 1. és 2. jogcímei között, valamint a gyógyászati segédeszköz támogatás jogcím-csoporton belül a jogcímek között a pénzügyminiszter egyetértésével év közben átcsoportosítást hajtson végre.

(3) bekezdéshez: Felhatalmazást kap az egészségügyi miniszter a Egészségbiztosítási nyilvántartások fejlesztése kiemelt előirányzatainak átcsoportosítására.

(4) bekezdés: Felhatalmazást kap a szociális és munkaügyi miniszter az Ny. Alapnál, az egészségügyi miniszter az E. Alapnál, hogy a világbanki kölcsönnel összefüggő tőketörlesztés és kamatkiadás előirányzatot meghaladó többlete esetén a megfelelő előirányzatokat a saját bevételi többlet terhére megemelje, illetve az ezen felüli teljesítés meghaladhatja az előirányzatot.

(5) bekezdés: Felhatalmazást kap a szociális és munkaügyi miniszter a nyugellátások évközi emelésével kapcsolatos többletfeladatok végrehajtásával összefüggésben a Ny. Alap fejezetnél az érintett alcímek kiadási előirányzatainak tételes elszámolás alapján történő túlteljesülésének engedélyezésére.

(6) bekezdés: Felhatalmazást ad a szociális és munkaügyi miniszter és az egészségügyi miniszter részére, hogy az Alapok kezelőinek a javaslatára a nyugellátásoknál és az E. Alap pénzbeli ellátásainál meghatározott méltányossági keretösszegek között átcsoportosítson.

(7) bekezdés: Felhatalmazást ad az egészségügyi miniszter részére, hogy engedélyezze az E. Alap működési kiadásainak meghatározott mértékű túllépését a baleseti és egyéb kártérítési megtérítések, a kifizetések visszatérítése és egyéb bevételek, valamint az egészségügyi szolgáltatók visszafizetése címen az E. Alapnál jelentkező bevételek keletkezése esetén.

(8) bekezdés: Felhatalmazást ad az alapok kezelőinek, hogy meghatározott esetekben a fejezet felügyeletét ellátó szerv hatáskörében eljáró miniszterek kötelezettségét és jogát gyakorolják.

A 74. §-hoz

(1) és (2) bekezdés: Felhatalmazást kap az egészségügyi miniszter, hogy a pénzügyminiszter egyetértésével az OEP elszámolása alapján a vizitdíj és a kórházi napidíj bevételek mértékéig a céltartalékot átcsoportosítsa, illetve a céltartalék megemelésére a vizitdíj és kórházi napidíj bevétel előirányzatán felüli többletével.

(3) bekezdés: Felhatalmazást kap a Kormány a gyógyító-megelőző ellátás céltartaléka megemelésére és átcsoportosítására.

A 75. §-hoz

(1) bekezdés: Meghatározza a gyógyszertámogatás kiadásai tartalék felhasználásának jogcímeit.

(2) bekezdés: Felhatalmazást kap a Kormány a tartalék átcsoportosítására a meghatározott jogcímekre.

(3) és (4) bekezdés: Felhatalmazást kap az egészségügyi miniszter, hogy a pénzügyminiszter egyetértésével a gyógyszertámogatás kiadásai tartalékot átcsoportosítsa a gyógyszergyártók és forgalmazók befizetéseiből származó bevételek mértékéig, illetve, hogy megemelje a bevételi előirányzaton felüli többlettel a gyógyszertámogatás kiadásai jogcím előirányzatát.

A 76. §-hoz

A paragrafus rendelkezik az E. Alap zárt természetbeni ellátási kiadási előirányzatai esetében (gyógyító-megelőző ellátás, gyógyszertámogatás, gyógyászati segédeszköz támogatás) az évközi felhasználás időarányos mértékhez viszonyított túllépésének engedélyezési szabályáról.

A 77. §-hoz

(1) bekezdés: Meghatározza a gyógyító-megelőző ellátás jogcímcsoport tartalmát.

(2) bekezdés: Meghatározza azokat az előirányzatokat, amelyek tartalmazzák a vizitdíj és a kórházi napidíj csökkentésből és mentesítésből eredő egészségügyi szolgáltatói bevétel kiesés kompenzálásának a fedezetét.

A 78. §-hoz

A törvény felhatalmazza az Országos Egészségbiztosítási Pénztárat (a továbbiakban: OEP), hogy a tizenharmadik havi illetmény, illetve személyi alapbér esedékes részének kifizetéséhez az E. Alap gyógyító-megelőző ellátásból finanszírozott egészségügyi szolgáltatók részére a tárgyév január hónapjában előleget folyósítson. Az előleget az OEP a költségvetési intézményként működő egészségügyi szolgáltatók esetében a céltartalékból történt kincstári utalást követő hónapban, a többi szolgáltatónál tárgyév február hónaptól kezdődően 11 havi egyenlő részletben vonja le a finanszírozás összegéből.

A 79. §-hoz

Az OEP a gyógyszertárak részére a lakosság biztonságos gyógyszerellátásának érdekében kamatmentes, visszatérítendő finanszírozási előleget nyújthat. Az (1) bekezdés alapján az előleg folyósítására a gyógyszertámogatási kiadások finanszírozására szolgáló keretösszegből összesen 2000,0 millió forint fordítható.

A (2) bekezdés szerint az E. Alap gyógyászati segédeszköz támogatás jogcím-csoport tartalmazza az OEP által a járóbeteg szakellátás részére beszerzett gyógyászati segédeszközök kiadásait is.

A 80. §-hoz

A szabályozás biztosítja az irányított betegellátási rendszerben való folyamatos részvételt 2008. évben azon ellátásszervezők részére, akik 2007. december 31-jén az irányított betegellátási rendszerben szerződéssel rendelkeztek. Meghatározásra kerül az „elvi folyószámla” kifizetésekhez kapcsolódó elszámolási degresszió, illetve a fennmaradó összeg kifizethetőségének tilalma.

A 81. §-hoz

Az (1) bekezdés a Ny. Alapból teljesíthető méltányossági kifizetések keretösszegeit adja meg.

A (2) bekezdés meghatározza azokat a keretösszegeket, amelyeken belül a kötelező egészségbiztosításról szóló 1997. évi LXXXIII. törvény 26. §-a és 50. §-a alapján az OEP főigazgatója különös méltánylást érdemlő körülmények esetén méltányossági ellátást engedélyezhet. Meghatározott keretösszegig engedélyezhető a táppénz, terhességi-gyermekágyi segély, gyermekgondozási díj, gyógyító-megelőző ellátás, gyógyszertámogatás és gyógyászati segédeszköz támogatás előirányzatok terhére méltányossági kifizetés.

A 82. §-hoz

(1) bekezdés A szakasz a Ny. Alap és az E. Alap világbanki kölcsönnel összefüggő tőketörlesztésre és kamatkiadásra szánt előirányzatait határozza meg.

(2) bekezdés A rokkantsági nyugdíj kiadások 2008. januári havi fedezetének a társadalombiztosítás pénzügyi alapjai közötti átadására vonatkozó szabályozás.

(3) bekezdés Az Egészségbiztosítási Alap egyéb kiadásai 230 millió forint összegben tartalmazzák az Egészségbiztosítási Felügyeletnek az egészségbiztosítás hatósági felügyeletéről szóló 2006. évi CXVI. törvény 20. § (2) bekezdés a) pontja szerinti felügyeleti díját.

A 83. §-hoz

Hatályba léptető rendelkezés.

A 84. §-hoz

Felhatalmazó rendelkezések.

A 85. §-hoz

A törvény szerint az üzemben tartási díj havi 967 forint. A Kormány a fizetési kötelezettséget - a korábbi évektől eltérően a médiatörvény 80. § (3) bekezdése szerinti kötelezettségek, vagyis a vendéglátó-ipari (szállodaipari) egységben, más kereskedelmi egységben vagy nyilvános területen működtetett készülékek után fizetendő díj áprilistól decemberig terjedő időszakban esedékes összege 60%-ának kivételével - átvállalja, és az át nem vállalt kötelezettségeket is megelőlegezi a Műsorszolgáltatási Alap részére.

A 86. §-hoz

Egyes uniós támogatások esetében a programok megvalósításának időpontja nem határozható meg egyértelműen. Ennek megfelelően előfordulhat, hogy valamely fejezet előre nem tervezett uniós forrást használ fel. A § megteremti a pótlólagosan szükséges hazai társfinanszírozás biztosításának lehetőségét.

A 87. §-hoz

A § biztosítja annak lehetőségét, hogy az európai uniós tagsághoz kapcsolódó támogatások maradéktalan felhasználása érdekében, a tervezett támogatási előirányzatot meghaladó összegű, pótlólagosan szükséges társfinanszírozás átcsoportosítással biztosítható legyen. Abban az esetben, ha az Európai Unió által biztosított forrás valamilyen okból nem áll rendelkezésre, e § alapján fejezeten belüli átcsoportosítással a likviditási probléma orvosolható. Az európai uniós forrás megérkezését követően az átcsoportosítással érintett előirányzatokra az átcsoportosított összeget szükség szerint vissza kell pótolni.

A 88. §-hoz

Annak érdekében, hogy az Európai Unió támogatásainak felhasználását semmi ne akadályozza, célszerű az előre nem látható kiadások fedezetére (pl. árfolyamveszteség elszámolása) céltartalékot képezni. A § a céltartalék felhasználását szabályozza.

A 89. §-hoz

Az Európai Unió utófinanszírozási és utólagos elszámolási szabályainak alkalmazásából eredően egyes uniós támogatások csak a felhasználást követően, jelentős késéssel kerülnek átutalásra hazánk részére. Mivel ezen támogatások hazai költségvetési forrásból már megelőlegezésre, kifizetésre kerültek, a jogszabályhely megteremti a lehetőségét annak, hogy az uniós térítés elszámolására a központi költségvetés bevételeként sor kerülhessen.

A 90. §-hoz

Az európai uniós források felhasználásának elősegítése, folyamatosságának biztosítása érdekében ez a rendelkezés megteremti a lehetőségét annak, hogy a 2007-2013. között Magyarország rendelkezésére álló strukturális és kohéziós források felhasználási szabályaihoz illeszkedő programok, projektek finanszírozhatóak legyenek ezen források terhére akkor is, amennyiben azok támogathatóságáról még az első Nemzeti Fejlesztési Terv (NFT) alapján született döntés. Az első NFT forrásainak kimerítése így nem lehet akadálya a már támogatandónak ítélt programok, projektek sikeres, az Új Magyarország Fejlesztési Terv forrásaiból történő végrehajtásának.

A 91. §-hoz

A rendelkezés a 2008 évre vonatkozó közbeszerzési értékhatárokat állapítja meg.

A 92. §-hoz

A címzett támogatással megvalósítható önkormányzati beruházások jelentős mértékű EU-s támogatásban részesülhetnek, így a hazai támogatási rendszert 2009-2010. években nem szükséges működtetni.

A 93. §-hoz

Kötelezettségvállalási keretösszeg meghatározása.

A 94. §-hoz

A Mehib Zrt. jogelődeitől átvett, költségvetési hátterű, biztosított céghitelek alapján keletkezett egyes követeléseinek megtérülésére már nincs reális esély. A Mehib Zrt. valamennyi esetben kimerítette az adóssal történő közvetlen rendezés, valamint a követelés jogi úton történő érvényesítésének lehetőségeit, így gazdaságosabb a Magyar Állam számára e kis összegű követelésekről lemondani, mint további forrásokat fordítani az eredménytelennek tűnő további behajtási tevékenységre.

A 95. §-hoz

A XIX. fejezet elnevezése 2008. január elsejétől megváltozik ezért a fejezet korábbi megnevezését tartalmazó jogszabályok egyértelmű alkalmazása érdekében szükséges e pontosító rendelkezés.

A 96. §-hoz

A Várpalota és Régiója Környezetvédelmi Rehabilitációs Programra létrehozott céltársulás önkormányzatainak a költségvetéstől kapott kölcsönt 2014-ig - emelkedő éves törlesztő részletekkel - kell visszafizetniük. Az elkövetkezendő (2008-2011) időszak várható uniós beruházásaink önrészét ilyen - emelkedő összegű - kölcsöntörlesztés mellett egyes önkormányzatok csak nehezen tudnák költségvetésükből biztosítani, ezért indokolt az állami követelés részleges elengedése.