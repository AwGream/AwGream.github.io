1993. évi LXII. törvény indokolása

a frekvenciagazdálkodásról

-----STARTING---POINT---ALTALANOS--- 

A rádióhullámok felfedezése, tulajdonságaik megismerése rendkívüli fejlődést eredményezett a tudomány és az ipar egyes területein. A felfedezés gyökeres változásokat hozott többek között a csillagászat, a navigáció, a haditechnika, a gyógyítás és nem utolsó sorban a távközlés területén. Az elektromágneses rezgések ugyanis alkalmasak információ hordozására és ez lehetővé teszi távközlési célú hasznosításukat is.

A rádióhullámok az elektromágneses hullámok meghatározott tartományát képezik. Bizonyos feltételek mellett képesek a légüres térben, a levegőben, illetve az anyagok egy részében különböző mértékben terjedni.

A rádióhullámok különböző célú felhasználásai rendkívül erőteljes hatást gyakorolnak az emberek életére, kapcsolatrendszerére, szokásaira, a társadalom politikai, gazdasági és kulturális életére. A társadalmak - zavartalan működésükhöz - egyre nagyobb mennyiségű és segességű információ eljuttatását követelik, tetszés szerinti helyekre. A fizikailag rendelkezésre álló rádiófrekvenciás tartomány korlátozott nagyságú, ezért az igénybevehető frekvenciasávokban egy adott területen csak korlátozott számú berendezés működhet.

A frekvenciakészlet a nemzet közös természeti erőforrása, oszthatatlan kincse, amellyel szükséges tervezetten és ésszerűen gazdálkodni. A frekvenciagazdálkodás meghatározott műszaki és igazgatási tevfékenységek összehangolt egysége, amelynek célja a rádiótávközlési rendszerek zavarmentes együttműködésének biztosítása. A frekvenciafelhasználás - amellett, hogy önálló és szükségszerűen sajátos gazdálkodási és igazgatási feltételrendszere van - mégis minden tekintetben eszköz jellegű. Célja, hogy a meglévő és a jövőben várható rádiószolgálatok az igények legteljesebb kielégítése mellett képesek legyenek - pl. más törvények által meghatározott szolgáltatásokhoz rendelten - egymás mellet működni.

A frekvenciagazdálkodás nemcsak az engedélyezés vagy tiltás adminisztratív eljárást jelenti, hanem részvételt a frekvenciafelosztás és kiosztás nemzetközi tevékenységében, így ide tartozónak tekintjük a frekvenciakijelölés elvégzését, a tervezési szabályok érvényesítését, a működő rádiórendszerek és berendezések ellenőrzését, az ellátottság és zavarszint mérését, a zavarvizsgáló szolgálat működtetését, a tipusengedélyezési és minősítő vizsgálatok elvégzését, a nemzetközi mérőszolgálati tevékenység ellátását is. A folyamat hatósági tevékenység keretében zajlik, műszaki, tervezési és ellenőrzési, valamint nyilvántartási és koordinációs feladatokat is tartalmaz.

A rádióhullámok fizikai sajátosságaiból adódóan elkerülhetetlen az egymásra hatás az azonos és különböző rádiószolgálatok között, függetlenül attól, hogy saját vagy más ország szolgálatáról van-e szó.

Ennek elfogadható korlátok között tartása csak az egész világra érvényes, egységes elveken nyugvó megállapodások, tervek alapján, egy országon belül egységes frekvenciagazdálkodás segítségével valósítható meg. Ez alapvető feltétele a hatékony nemzetközi együttműködésnek és a rendelkezésre álló lehetőségek optimális kihasználásának is.

Nem jelent ellentmondást, hogy a nemzet biztonságával, a kormányzat alapvető tevékenységének biztosításával összefüggő feladatok megoldásakor a frekvenciagazdálkodás egyes feladatait különleges, biztonsági feladatok megoldásában is jártas szervezetek végzik. Tudomásul kell azonban venni,hogy az ekkor igényelt biztonság vagy fokozott titkosság miatt létrehozott frekvenciagazdálkodó szervezetek ember- és eszközállománya, működtetése nagyobb kiadásokkal jár, mint e feladatok egységes szervezetben történő elvégzése. Ugyanakkor biztosítani kell a különböző frekvenciagazdálkodó szervezetek közötti együttműködést.

Sem a világot átfogó rádiórendszerek, sem bármely ország meghatározott területére kiterjedő rádiótevékenység nem végezhető eredményesen a fejlődés irányait meghatározó, a tevékenységeket ajánlásokkal szabályozó, a mindenkori állapotot nyilvántartásokban rögzítő nemzetközi szervezetek munkájában, valamint a nemzetközi jogszabályalkotásban való részvétel nélkül. A magyar hatályos joganyag részét képező, az 1985. évi 18. tvr-rel kihirdetett Nemzetközi Távközlési Egyezmény és az annak részét alkotó Nemzetközi Rádiószabályzat a jogalkotás elvi jelentőségű alaprendelkezése a frekvenciagazdálkodás területén, amelynek időről-időre történő felülvizsgálatában képviselnünk kell hazánk érdekeit.

-----STARTING---POINT---RESZLETES---

Az 1. §-hoz

A frekvenciagazdálkodásnak - az általános indokolásban megfogalmazott sajátosságokra tekintettel - speciális társadalmi szerepe van. A javaslat szabályozni kívánja azokat a jelentős összefüggéseket, amelyek az állam és a felhasználó kapcsolataira (jogokra, kötelezettségekre) vonatkoznak. A belső szabályoknak a frekvenciagazdálkodás „országhatárokat átlépő” jellemzői miatt elsősorban illeszkedniük kell, a Magyar Köztársaság által a nemzetközi szerződésekben vállalt kötelezettségekhez.

A 2. §-hoz

A különböző célú rádiótávközlési berendezések és szolgálatok (szolgáltatások) a frekvenciafelhasználás természete miatt kölcsönösen zavarhatják egymást.

Ahhoz, hogy a szabályozás a céljában foglaltakat megvalósítsa, hatálya kiterjed valamennyi frekvenciagazdálkodási tevékenységre és azokra, akik e tevékenységet végzik.

A 3. §-hoz

A frekvenciakészlet természeti kincs, kizárólagos állami tulajdon. E tény az állam számára kötelezően ellátandó feladatokat határoz meg.

E feladatok végrehajtására - a hatásköröknek a Kormány és a tárca közötti megosztása szerint - egységes és oszthatatlan frekvenciagazdálkodást kell létrehozni, ki kell építeni a frekvenciafelosztás és -kijelölés műszaki, jogi, hatósági rendszerét, gondoskodni kell a rádióállomások zavartalan működésének biztosításáról, ellenőrizni kell a berendezések gyártásától használatáig terjedő folyamatokat, kellő hatásfokkal meg kell előzni, illetőleg megfelelő jogkövetkezményekkel sújtani a jogszabálysértőket.

Az államnak meg kell jelennie a frekvenciagazdálkodás nemzetközi fórumain és ezen a területen képviselnie kell az ország érdekeit.

A 4. §-hoz

Figyelembe véve, hogy a rádiótávközlési hálózatok mennyiségi és minőségi fejlődése világszerte a frekvenciagazdálkodási feladatok egységesítésével és az ezek ellátására létrehozott szervezetek koncentrációjával jár együtt, a javaslat a frekvenciagazdálkodás jelenlegi állami feladatainak kormányzati és polgári célú megosztását és a frekvenciagazdálkodási szervezetek korszerűsítését indokoltnak tartja.

A feladatelhatárolás - és az ezzel kapcsolatos szervezetmódosítás - alapját egyrészt a rádiótávközlési tevékenység jellege, másrészt a rádiótávközlési hálózatok rendszertechnikája, felépítése és forgalmi viszonyai határozzák meg. E szempontok szerint az eddigi három helyett két frekvenciagazdálkodási szervezetnek kell létre jönnie. Ennek megfelelően a Kormány által kijelölt honvédelmi miniszter hatáskörébe kerülnek a kormányzati - elsősorban a katonai, belbiztonsági és különleges - célú rádiótávközlési hálózatokkal kapcsolatos feladatok. A közlekedési, hírközlési és vízügyi miniszter fogja össze a hagyományos polgári célú hálózatok frekvenciagazdálkodási feladatait.

Miután a kialakult nemzetközi gyakorlatnak megfelelően az ország képviseletét és a frekvenciák nemzetközi egyeztetését a távközlési igazgatások látják el, a javaslat szerint a kormányzati frekvenciagazdálkodás ezen feladatainak végrehajtásáról is a közlekedési, hírközlési és vízügyi miniszternek kell gondoskodnia.

Az 5. §-hoz

Az egységes rádiófrekvenciás tartomány eltérő jellegű - kormányzati és polgári célú - gazdálkodását meghatározó elvek, tárcaérdektől független kialakítását, a gazdálkodás során felmerülő egyeztetési feladatok és vitás kérdések rendezését a javaslat Nemzeti Frekvenciagazdálkodási Tanács létrehozásával oldja meg. A Tanács működése biztosítja a frekvenciagazdálkodás állami feladatainak, az egyes társadalmi csoportok érdekeivel összehangolt módon történő ellátását.

A 6. §-hoz

A frekvenciatartomány felosztásának - a javaslat szerint szükségszerű - folyamatos felülvizsgálata mellett az a kötelezettség is megjelenik, hogy a műszakilag elvárható legnagyobb részletességgel, kormányrendeletben kerüljön nyilvánosságra a Frekvenciasávok Nemzeti Felosztási Táblázata. Ez a nyilvánosság, valamint a Tanács összetétele garanciát nyújt arra, hogy a Táblázat módosítására csak a társadalom érdekeinek körültekintő figyelembevételével kerülhet sor.

A 7. §-hoz

A javaslat - a nemzetközi egyezményekkel összhangban - a polgári célú frekvenciagazdálkodási hatósági feladatok ellátására létrehozza a Hírközlési Főfelügyeletet, amelynek felépítésére, hatáskörére és illetékességére vonatkozó részletszabályok megalkotását a Kormány hatáskörébe utalja. (A polgári frekvenciagazdálkodás szervezeti és működési rendjét a javaslat elkészítésének idejében is hatályos minisztertanácsi rendelet szabályozza.)

A 8-10. §-hoz

A nyilvánosságra hozott Frekvenciasávok Nemzeti Felosztási Táblázatában a különböző rádiószolgálatok (mozgó- és állandóhelyű, űrtávközlési, léginavigációs, műsorszoró, stb) részére meghatározott sávok állnak rendelkezésre. Ezek közül kell kiválasztani az adott helyen és időben a kívánt célra igénybevehető sávot vagy frekvenciát. E kijelölés hatással van a fejlesztési munkára, befolyásolja a forgalombahozatalt, ezért a gyártás, illetőleg behozatal előtt meg kell történnie.

Feltétlenül indokolt tehát, hogy az egyéb engedélyeket kiadó hatóságok (pl. a behozatali engedély esetében az NGKM) előzetesen tájékozódjanak a rádiófrekvenciás feltételekről és megszerezzék a frekvenciagazdálkodási hatóság hozzájárulását.

Egyes frekvenciakijelölési kérelmek elkészítéséhez, vagy tervezési munkák megkezdéséhez az igénylőnek olyan alapadatok, információk birtokába kell jutnia, melyekkel csak a frekvenciagazdálkodási hatóság rendelkezik. Ebben az esetben a hatóság a megjelölt munkákhoz szükséges információkat rendelkezésre bocsátja.

A hatóság az adatszolgáltatás hitelességéért és teljességéért felelősséggel tartozik.

A frekvenciasávok gazdaságos kihasználása indokolja azt, hogy - azonos szolgáltatás mellett - a sávból kisebb részt lefoglaló berendezések előnyben részesüljenek, a sávot folyamatosan lefoglalók pedig - megfelelő előkészítés és türelmi idő után - kitilthatók legyenek.

A hiradástechnikában fejlett országok egyre nagyobb kapacitású és világméretű rádiótávközlési hálózatokat dolgoznak ki. Ezen új rendszerek részére frekvenciasávokat kell biztosítani és ezért a mindenkor meglévő frekvenciafelhasználási táblázatot bizonyos időközönként felülvizsgálni, módosítani kell. Az új szolgáltatások bevezethetősége érdekében (mint például az alacsony pályás műholdrendszereken megvalósuló személyi távközlési szolgálat, a digitális technikával megvalósuló vezeték nélküli telefonok, vagy a szatelit hang rádióműsorszóró szolgálat) az európai országok is összehangolják a nemzeti frekvenciafelhasználási koncepciókat és megállapodnak a frekvenciatáblázatok módosításában.

A frekvenciakijelölési határozat meghozatalakor a frekvenciagazdálkodási hatóság elsősorban az alapszolgáltatást engedélyező szerv (pl.: postai és távközlési felügyeletek) álláspontját veszi alapul.

Hamis adatok, vagy eltérő célú felhasználás esetén (például fejlesztési célú kijelölés alapján történő gyártás vagy, saját célú helyett szolgáltatásra történő felhasználás) a hatóság határozatát köteles visszavonni.

Ilyen esetben a kérelmezőt kártalanítás nem illeti meg.

a javaslat tételesen és normatív rendszerben sorolja fel azokat az eseteket, amelyekben a frekvenciakijelölési határozatot vissza kell vonni.

A 11-12. §-hoz

A Magyar Köztársaság által is elfogadott és jogszabályban kihirdetett Nemzetközi Rádiószabályzat alapján az ország igazgatása a fennhatósága alatt működő rádióállomások számára rádióengedély kiadására kötelezett. Az engedélynek tartalmaznia kell a rádióállomás telepítési körülményeire és sugárzási jellemzőire meghatározott feltételeket és a rádióforgalmazás szabályának kötelezettségét.

Vannak egyedi elbírálást és mennyiségi korlátozást nem igénylő rádióállomás fajták. Ezek esetében a jogalany felesleges egyedi engedélyezési eljárással való terhelése elkerülhető az e célra nyilvánosságra hozott hatósági nyilatkozattal, melyben az állomások telepítési, sugárzási és forgalmi feltételei is rögzíthetők. Az érintett frekvenciasáv használatában szükséges változáskor a hatósági nyilatkozat közeleménnyel visszavonható, vagy módosítható. Ilyen nyilatkozat alkalmazható azon rádiótávközlési berendezéseknél is, amelyek használata egyébként távközlési hatósági engedélyhez kötött.

A más országokban honos, de rendszeresen vagy esetszerűen a Magyar Köztársaság területére behozott rádióállomások működésének jogosítása történhet a magyar rádióengedély kiadásával, vagy az eredeti rádióengedély Magyarországra történő kiterjesztésével. Ez utóbbi alapja lehet a Nemzetközi Rádiószabályzat, vagy az illetékes nemzetközi szervezetekben elfogadott megállapodás, esetleg a két vagy többoldalú nemzetközi egyezmények.

A törvényjavaslat kimondja, hogy rádióengedélyt csak tipus- illetve egyedi vizsgálaton megfelelt berendezés kaphat, amely rendelkezés indoka a zavartalan működés biztosítása. A rádióengedély kiadásának a frekvenciakijelölési határozat elengedhetetlen előfeltétele. A rádiótávközlési berendezések jogszerű működéséért az a személy felelős, aki a rádióengedélyt kapta.

A rádióengedély visszavonásának eseteit a törvény tételesen felsorolja. Természetes, hogy a rádióengedély visszavonása összefügg a frekvenciahasználattal, amelynek eljárási szabályait a végrehajtási rendeletekben kell megfogalmazni.

A 13-14. §-hoz

A javaslat adatszolgáltatási kötelezettséget állapít meg az ügyfél számára, amely egyrészt a kérelem elbírálását segíti elő, másrészt a hatóság döntéseihez szükséges információkhoz jutást célozza. Az eljárás tisztaságát szolgálja, hogy ezen adatokat, a titokvédelem szabályainak megtartásával nyilvánosságra lehet hozni. Az adatszolgáltatást a nemzetközi koordináció, a rádióellenőrzés, valamint a zavarvédelem is indokolja.

Adatszolgáltatási kötelezettség terheli a hatóságot is. A frekvenciagazdálkodási hatóság köteles mindazokat az adatokat összegyűjteni, nyilvántartani, rendezni és felfrissíteni, melyek szükségesek saját frekvenciagazdálkodási és ellenőrzési feladatának ellátásában vagy amelyek elengedhetetlenek a különböző rádiótávközlési hálózatok vagy összeköttetések tervezéséhez.

A hatóság köteles a tervezéshez szükséges adatokat - költségtérítés ellenében - az erre feljogosított tervező számára átadni és azok helyességéért felelősséget vállalni.

Minősített adatok kiadására csak akkor kerülhet sor, ha a tervező jogosult azok megismerésére. Ennek ellenőrzése is a hatóság feladata.

A frekvenciakészlet kizárólagos állami tulajdon, korlátozottan rendelkezésre álló nemzeti kincs. A készlet egy részének adott felhasználásra való lekötése meghatározható földrajzi kiterjedési területen kizárja a frekvenciasáv más felhasználás céljára történő alkalmazását. A frekvenciasáv használatának joga jelentős gazdasági eredmény elérését teszi lehetővé. A frekvenciasávok megfelelő kihasználhatóságát, a rádiószolgálatok zavartalanságát költséges mérési, tervezési és ellenőrzési tevékenységet magában foglaló - egyébként majdnem minden esetben díjtalan - frekvenciagazdálkodás árán lehet biztosítani.

A költségek fedezetének biztosítására, a frekvencia használati jogban rejlő érték kifejezésére, a nem megfelelő hatásfokú frekvenciahasználat korlátozására a frekvencia meghatározott helyen vagy körzetben való lekötését és használatát díjkötelezettséggel célszerű terhelni.

Ezt az állami bevételt lehet a frekvenciagazdálkodás állami tevékenységének finanszírozásán túl a jó hatásfokú frekvenciahasználat és a technikai fejlődés követéséhez szükséges sávfelhasználási változások megvalósításának fedezeteként, valamint a közérdekű, de gazdaságtalan közcélú rádiótávközlési szolgáltatások terjesztésének állami támogatására felhasználni.

A 15. §-hoz

Az ipari, tudományos, orvosi és háztartási célokra nagyfrekvenciás energiát előállító és hasznosító villamosberendezések (pl. PVC hegesztők, orvosi terápiás készülékek) potenciális zavarforrást jelentenek a rádiótávközlés számára. Ezért működési frekvenciáik célszerű megválasztására és zavarszűrésükre egyaránt szükség van. Egyes nagyobb teljesítményű berendezések olyan jelentős kiterjedésű területen okozhatnak tömeges műsorvételi vagy egyéb távközlési zavart, hogy telephelyük és működési feltételeik üzembentartási engedélyben való rögzítése - hasonlóan a rádió berendezésekhez - indokolt. Célszerű ez azért is, mert ilyen módon gazdaságosan lehet nem egyszer igen költséges zavarszűrésüket (árnyékolás) telephelyük jellegéhez igazítani (ipari terület, lakóterület).

Az 50VA-es teljesítményfelvételhez egy olyan nagyfrekvenciás zavarszint tartozik, amely nagy körzetben, tömeges zavart okozhat. Ez az értékhatár igen sok vizsgálat elemzése során, tapasztalati úton került megállapításra.

A 16-18. §-hoz

A távközlés zavartalansága érdekében, a frekvenciagazdálkodás és rádiózavarelhárítás szempontjait preventív módon már a rádiótávközlési berendezések előállításánál, behozatalánál érvényesíteni kell. Ennek elmulasztása esetén később csak aránytalanul nagy költséggel, vagy egyáltalán nem áthidalható minőségi, illetőleg zavarvédelmi problémák keletkezhetnek. Egyes készülékeket elegendő ha csak tömeges méretű gyártásnál, behozatalnál, forgalombahozatalnál ellenőriz a hatóság, másoknál azonban (pl. a távközlést nagyobb hatóskörben veszélyeztetó adó, vagy adó-vevő berendezések) az egyedi előállítás, behozatal és értékesítés kontrollja is indokolt, frekvenciakijelölési határozat és egyedi vizsgálat útján.

A forgalombahozatalra, illetve tömeges felhasználásra szánt rádiótávközlési berendezések gyártója (hazai és külföldi egyaránt), a frekvenciagazdálkodási hatóságtól tipusengedélyt kaphat, ha a berendezés minden lényeges műszaki-minőségi jellemzője megfelel a jogszabályokban, a magyar szabványokban foglalt műszaki előírásoknak. Egyes berendezésekhez ezen kivül csupán villamos biztonság szempontjából kell szakhatósági hozzájárulás. Az importálók, illetve kereskedők - tipusengedély hiányában - behozatali, forgalombahozatali engedélyt kaphatnak.

Mind a tipusengedélynek, mind a behozatali és forgalombahoztali engedélynek tipusvizsgálaton kell alapulnia. A hatóság vagy maga végzi el mintaberendezéseken a műszeres tipusvizsgálatot vagy elfogadja más hazai vagy külföldi akkreditált vizsgáló intézet tipusvizsgálati jegyzőkönyvét. Ez utóbbi miatt törekedni kell a szabványok, illetőleg műszaki előírások nemzetközi egységesítésére és a kölcsönös elismerhetőség jogi feltételeinek megteremtésére.

A belföldön forgalomba hozni kívánt rádiótávközlési berendezéseket az ellenőrzés megkönnyítésére és a felhasználók, vásárlók tájékoztatására - a nemzetközi gyakorlatnak megfelelően - el kell látni a hatósági tipusvizsgálaton való megfelelést tanúsító jellel.

A rádiótávközlés, ezen belül különösen a műsorszórás számára potenciális zavarforrást jelentenek a háztartásokban, az iparban, a gyógyászatban, a tudományos kutatásban vagy akár a közlekedésben használt legkülönbözőbb berendezések közül azok, amelyek nagyfrekvenciás jelet vagy mellékhatást keltenek. A nagyfrekvenciás jel végsősoron nem távközlési célú, de tudatosan előállított rádiófrekvenciás jel.

Ilyen jeleket - lényegében csillapítatlan elektromágneses rezgéseket - elsősorban a más ismertetett nagyfrekvenciás villamosberendezésekben állítanak elő, de keletkeznek ilyenek pl. szórakoztató elektronikai és számítástechnikai berendezésekben is. Nagyfrekvenciás mellékhatás pedig - azaz a csillapított elektromágneses rezgések - mindazokban a termékekben keletkeznek, amelyekben szikrakisülés (pl. kapcsolók, szénkefés motorok, szikragyújtású motorok), gázkisülés (pl. fénycsövek, gázkisüléses lámpák, neoncsövek) vagy félvezetős szabályozás (pl. tirisztoros tápegységek, fényerőszabályozók) történik. A javaslat szerint vitathatatlan, hogy a rádiótávközlés védelme érdekében világszerte szükség van minden ilyen berendezés zavrkibocsátásának preventív korlátozására és ellenőrzésére.

Világszerte felismert érdek, hogy ma már - és a jövőben még inkább - foglalkozni kell a legkülönbözőbb berendezések elektromágneses zavarvédelmével vagy másként elektromágneses összeférhetőségével, kompatibilitásával (EMC) is. E törvény - céljából adódóan - az elektromágneses zavarvédelemmel csak a rádiófrekvenciás tartományban foglalkozhat.

Amint az a zavarvédelem definiciójából is következik, ennek keretében nemcsak az egyes berendezések zavarkibocsátásával, hanem zavar elviselő, zavartűrő képességével is foglalkozni kell. Ezért ma már például nemcsak a műsorvevő készülékek zavarszűrését, hanem a zavrtűrését is vizsgálni szükséges.

A 19. §-hoz

A rádiótávközlési berendezésekkel megvalósított összeköttetések létesítése és fenntartása során kötelező - a Nemzetközi Rádiószabályzat rendelkezéseiben meghatározott - forgalmazási szabályok megtartása. Ennek megfelelően a rádióadások azonosítása, valamint a veszélyre és biztonságra vonatkozó közlemények továbbítása szabályozott körülmények között bonyolítható le. A kormányzati és polgári célú rádiótávközlés eltérő jellege miatt a feltételeket a honvédelmi miniszter és a közlekedési, hírközlési és vízügyi miniszter külön-külön a Nemzetközi Rádiószabályzat alapján határozza meg.

Egyes rádiótávközlési - elsősorban légi és tengeri, illetve műholdas légi és tengeri mozgó - szolgálatok rádióállomásainak üzembentartásához az emberi élet tengeren való oltalmának és a polgári légiforgalom biztonságának fontosságára való tekintettel a Javaslat - a miniszter feladatkörébe utalt szabályozás mellett kezelői vizsgák letételét követeli meg. Szakértelem szükséges minden olyan rádiótávközlési berendezés használatához, amelyek működtetése ennek hiányában a berendezés kifogástalan műszaki állapota mellett is zavarokat okozhatnának más rádiótávközlési szolgálatok számára.

A 20-21. §-hoz

A frekvenciagazdálkodási hatóság ellenőrzési tevékenységéhez fokozott társadalmi érdek fűződik. Ezért a törvény az állampolgárok, szervezetek részére előírja, hogy tegyék lehetővé a hatóság részére a - társadalmi érdekből indokolt - ellenőrzési és zavarelhárítási feladatok végrehajtását.

A zavarelhárítás felderítésére és kiiktatására - esetenként egy nagyobb közösség érdekében - csak ilyen módon lehet intézkedni. Természetes, hogy az ellenőrzést végző hatóság ellenőrző és zavarelhárító munkáját csak szigorúan szabályozott keretek között, nagy tapintattal és visszaélés nélkül végezheti.

A járműbe szerelt, vagy magánterületen működő rádiótávközlési berendezések ellenőrzéséhez esetenként rendőri közreműködésre is szükség lehet. (pl. jármű leállítása, vagy a hatósági ellenőrzés akadályoztatása esetén.)

Nem minősül titkosszolgálati ügynek, ha a rádióállomásokat vétel útján is ellenőrzik. Az ellenőrzés a titokvédelmi szabályok betartásával történik. Csak a büntető jellegű, nevesített eljárásokban - az erre feljogosított hatóságok részére - lehet bármilyen információt kiszolgáltatni.

Mind az ellenőrzés, mind a zavarelhárítás a frekvenciahasználó (berendezéstulajdonos stb) aktív közreműködését, vagy legalábbis tűrési kötelezettségének kimondását teszi szükségessé.

Mindkettő a hangsúlyosan érvényesülő közérdek védelemből fakad, ezért a javaslat szerint a berendezés tulajdonosa további intézkedések megtételére is kötelezhető. Kivételesen, a még minden tekintetben - az engedélynek is - megfelelő berendezés tulajdonosa is lehet az intézkedés kötelezettje, ha anyagi vagy más műszaki szempontok ezt indokolják.

A rádiószolgálatok területén előforduló zavarok tisztázására - amint az a javaslatból okszerűen következik - mind a kormányzati, mind a polgári rádiótávközlés területén - szükséges mérő-, ellenőrző és zavarelháríró szolgálatot működtetni. A nemzetközi egyezmények, megállapodások és szerződések létrehozták a nemzetközi rádió-mérő szolgálatokat - melynek a magyar mérőszolgálat is része - az országhatárokat is átlépő zavarok felderítésére s az elhárításhoz szükséges intézkedések megtételére.

A 22. §-hoz

A törvény létrehozza a Rádiótávközlési Alapot, amely elsősorban a sávátrendezések támogatását, az esetleges kártalanítások fedezetét, illetve közcélú szolgáltatások céltámogatását irányozza elő. Forrása a frekvenciadíj meghatározott hányada, illetve az átengedett pénzeszközök, továbbá a frekvenciagazdálkodási szabálysértés alapján befolyt bírság.

-----STARTING---POINT---VEGE---

A 23-24. §-hoz

A javaslat a nemzetbiztonsági érdek elsődlegességét mondja ki, amely mögött - Országgyűlési eseti felhatalmazással - operatív intézkedésre hatalmazza fel a minisztert. Ilyen rendkívüli esetben a rádiótávközlés érdekei háttérbe szorulnak.

A 25. §-hoz

A javaslat kifejezetten államigazgatási jellegű jogszabály, polgári jogi karakterű ügyek (szerződéses kérdések) a frekvenciagazdálkodásban alig találhatók. Így a törvényjavaslat háttérjogszabálya is elsősorban az eljárási törvény.

A 26. §-hoz

Figyelemmel arra, hogy a távközlésre felhasználható frekvenciák kizárólagosan állami tulajdonban vannak, egyben a koncesszióról szóló alaptörvény koncesszió útján töténő hasznosításukat is lehetővé teszi, a javaslat összekapcsolja a „frekvenciakoncessziót” a távközlési szolgáltatásokra kiírható koncesszióval. Így a miniszter az egyes (külön törvények szerinti) távközlési szolgáltatásokra kiírt koncessziós pályázatában - a frekvenciagazdálkodási hatóság által végzett előzetes tervezés alapján - megjelölheti azt a frekvenciát vagy frekvenciasávot, amelyet hozzárendel az adott távközlési szolgáltatás végzéséhez. Ezzel az önálló „frekvencia koncesszió” helyett megfelelő keretek között kezelhető megoldás alakul ki.

A 27. §-hoz

A javaslat a törvény hatálybalépésével egyidejűleg hatályon kivül helyezi a postáról és a távközlésről szóló törvényt, és a szabálysértésekről szóló törvényt „rádióállomásokkal kapcsolatos kötelességek megszegése” elnevezésű új tényállással egészíti ki.