1994. évi C. törvény indokolása

a szövetkezetekről szóló 1992. évi I. törvény módosításáról

-----STARTING---POINT---ALTALANOS--- 

A szövetkezetekről szóló 1992. évi I. törvény (a továbbiakban: Szvt.) módosításáról szóló 1994. évi XLIV. törvény (Tv.) előkészítése során egyes rendelkezéseinél a szövetkezeti érdekképviseleti szervek észrevételeinek és javaslatainak a megfelelő vizsgálata és egyeztetése elmaradt. Ez az Szvt. szűkebb körű felülvizsgálatát teszi szükségessé.

-----STARTING---POINT---RESZLETES---

Az 1. §-hoz

A Tv. által beiktatott új XI. fejezet 113. §-a megadta a közgyűlés kötelező összehívásának indítványozási jogát a kívülállók számára, ha rendelkeznek az üzletrésztőke legalább 10 %-ával.

A Javaslat figyelembe veszi, hogy e személyi kör nem azonos jogú a tagsággal, ezért évente csak egyszer, a kötelezően megtartandó éves közgyűlés kapcsán adja meg a napirendi pont felvételére vonatkozó kötelező erejű indítványozási jogot.

A 2. §-hoz

A Javaslat figyelembe veszi, hogy a nagylétszámú szövetkezetekben a megismételt közgyűlés intézménye nem jelent megoldást a megjelenésben akadályozottak részvételére, mivel a gyakorlatban a megismételt időpont mások számára bizonyulhat alkalmatlannak. A megjelent tagok számára tekintet nélkül határozatképes, megismételt közgyűlés döntési jogköre korlátozott, így nem terjed ki a szövetkezet státuszának megváltoztatására. Takarékszövetkezetek esetében a megismételt közgyűlés azonban dönthet egyesülésről vagy beolvadásról. A Javaslat a (4) bekezdés kapcsán visszaállítja az Szvt. eredeti szövegét, pontosan megjelölve, hogy a törvény mely esetekben tér el az egy tag - egy szavazat alapvető jelentőségű elvétől.

A 3. §-hoz

Az Szvt. 77. § (4) bekezdése egyértelműsíti a szétválás szabályait, így az előkészítő közgyűlés tartalmát és az azt követő teendőket. Az Szvt. 77. §-a (4) bekezdésének az a jelenlegi szabálya, amely a közgyűlésről távolmaradó tagok és kívülálló üzletrész-tulajdonosok felhívásáról rendelkezik, nem szól arról, hogy e felhívást hogyan kell közölni. A Javaslat e tekintetben a közgyűlés összehívásának módját veszi alapul.

-----STARTING---POINT---VEGE---

A 4. §-hoz

1. A Javaslat hatályon kívül helyezi az Szvt.-nek a Tv. által beiktatott néhány rendelkezését, részben azért, mert felesleges ((2) bek. a) pontja), részben a mezőgazdasági szövetkezetekre vonatkozó felesleges, illetőleg diszkriminatív szabályok miatt ((2) bek. b) pont). Az időközben megkezdett szervezeti változásokhoz kapcsolódó átmeneti szabály azonban egységesen kezeli a mezőgazdasági szövetkezet települési részközgyűlése által már elhatározott szétválást az általános szabályok alapján megkezdett szétválással, és azok számára a jelenleg hatályos szabályok alkalmazását fenntartja.

2. A Javaslat megfelelő határidőt biztosít a szövetkezetek számára, hogy alapszabályaikat a Tv.által előírt - az elővásárlási jog szabályozására vonatkozó - rendelkezéssel kiegészítsék.