2018. évi LXIV. törvény indokolása

a Magyarország Kormánya és a Németországi Szövetségi Köztársaság Kormánya között a minősített adatok kölcsönös védelméről szóló egyezmény kihirdetéséről

Általános indokolás

A két szerződő fél 1995-ban már kötött egy hasonló témájú megállapodást: a Magyar Köztársaság Kormánya és a Németországi Szövetségi Köztársaság Kormánya között a minősített információk kölcsönös védelme tárgyában, Budapesten, 1995. október 25-én aláírt Egyezmény (a továbbiakban: 1995-ös Egyezmény), amelyet a 1996. évi XXXV. törvény hirdetett ki. Az 1995-ös Egyezmény új, a minősített adatok kölcsönös védelmét szabályozó egyezménnyel való felváltása azért szükséges, mert az Országgyűlés 2009. december 14-én elfogadta a minősített adat védelméről szóló 2009. évi CLV. törvényt (a továbbiakban: Mavtv.), amely alapjaiban kodifikálta újra a minősített adatok védelmének magyarországi struktúráját. Az 1995-ös Egyezmény módosítására tehát a hatálybalépését követően eltelt időszakban bekövetkezett jogszabályi, valamint szervezeti változások miatt van szükség. Az új Egyezmény az 1995-ös Egyezménnyel azonos alapokon nyugszik: az adatokhoz való hozzáférést biztosító szabályok megfelelnek a szükséges ismeret elvének, a felek az Egyezmény keretében átadott adatokat az azonos védelem elve alapján részesítik védelemben, az átadó fél megtartja az átadott adatok feletti rendelkezési jogot (az adatok minősítési szintjét az átvevő fél csak az átadó fél hozzájárulása esetén változtathatja meg, az átadott adatok harmadik félnek csak az átadó fél hozzájárulásával adhatóak tovább).

Az új Egyezmény azonban részletesebb szabályokat tartalmaz többek között a minősített szerződésekre, valamint a felek közötti látogatásokra.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza az Egyezmény magyar és angol nyelvű hiteles szövegét. Az Egyezmény célja, hogy védelmet biztosítson a Szerződő Felek, valamint a joghatóságuk alá tartozó állami szervek, illetve egyéb, például gazdasági szervezetek közötti együttműködés során kicserélt vagy keletkezett minősített adatok számára. Ennek keretében szabályozza a Felek közötti biztonsági együttműködést, kijelöli a hatáskörrel rendelkező hatóságokat, és rendelkezik egyes nemzeti minősítési szintek egymásnak történő megfeleltethetőségéről, valamint a minősített adat biztonságának megsértése esetén alkalmazandó eljárásról.

A 4. §-hoz

A törvény - a 2 és 3. § kivételével - a kihirdetését követő napon lép hatályba. A 2. és a 3. § hatálybalépése az Egyezmény hatálybalépéséhez igazodik. Az Egyezmény „azon a napon lép hatályba, amikor Magyarország Kormánya értesítést küld a Németországi Szövetségi Köztársaság Kormányának arról, hogy a hatályba lépés nemzeti feltételei teljesültek.” Ennek oka, hogy az Egyezmény kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor és a német jogi szabályozás szerint az aláírással a hatályba lépés nemzeti feltételei teljesülnek. Az Egyezmény hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.

Mivel az Egyezmény 16. cikkének (6) bekezdése hatályon kívül helyezi a felek között 1995-ben aláírt Egyezményt, a kihirdető törvény záró rendelkezései között szükséges rendelkezni az 1995-ös Egyezményt kihirdető törvény hatályon kívül helyezéséről. A törvény hatályon kívül helyezésének napja megegyezik az Egyezmény hatálybalépésének napjával.

Az 5. §-hoz

Figyelemmel az Egyezmény tartalmára, a minősített adatok védelmének szakmai felügyeletéért felelős miniszter kijelölése indokolt a végrehajtáshoz szükséges intézkedések megtétele érdekében.