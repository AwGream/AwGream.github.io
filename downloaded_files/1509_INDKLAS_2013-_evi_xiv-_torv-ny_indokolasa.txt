2013. évi XIV. törvény indokolása

a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény és a Magyarország helyi önkormányzatairól szóló 2011. évi CLXXXIX. törvény módosításáról

-----STARTING---POINT---ALTALANOS--- 

A helyi önkormányzatok törvényességi ellenőrzését felváltó törvényességi felügyelet 2012. január 1. napja óta működik Magyarországon.

A törvényességi felügyeleti eljárás törvényi szintű szabályait a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.), rendeleti szintű szabályait pedig a helyi önkormányzatok törvényességi felügyeletének részletes szabályairól szóló kormányrendelet tartalmazza.

Fontos kiemelni, hogy a törvényességi felügyeleti eljárás célja a helyi önkormányzatok jogszerű működésének biztosítása, így a vizsgálati és intézkedési szakaszból álló törvényességi felügyeleti eljárás nem hatósági eljárás, tehát a hatósági eljárásban alkalmazandó eljárási szabályok a törvényességi felügyelet során nem alkalmazhatók.

A törvény elsődleges célja a helyi önkormányzatok törvényességi felügyeleti eljárásának hatékonyabbá tétele a 2012. évben felmerült eljárási tapasztalatok felhasználásával.

-----STARTING---POINT---RESZLETES---

Az 1. §-hoz

A gyakorlati tapasztalatok alapján egyre többször fordul elő az a helyzet, hogy a helyi önkormányzat nevében történő kötelezettségvállalás a hatályos jogszabályok alapján nem lehetséges, így a helyi önkormányzat számos feladata elláthatatlanná válik, amely az állampolgárok széles körét hátrányosan érintheti. Amennyiben 15 napon túlakadályoztatva van vagy nincs kötelezettségvállalásra jogosult személy, a fővárosi és megyei kormányhivatalt vezető kormánymegbízott meghatározott feltételek mellett jogosult lesz kötelezettségvállalásra jogosult személyt kijelölni. Ha utóbb az általános szabályok szerint valamely személy kijelölés vagy jogszabály folytán kötelezettségvállalásra válik jogosulttá, a kormánymegbízott általi kijelölés ex lege megszűnik.

A 2-3. és az 5. §-hoz

Magyarország Alaptörvénye értelmében az Alkotmánybíróság a Kormány, az országgyűlési képviselők egynegyede vagy az alapvető jogok biztosa kezdeményezésére felülvizsgálja a jogszabályoknak az Alaptörvénnyel való összhangját. Az Alkotmánybíróságról szóló törvény alapján az önkormányzati rendelet Alaptörvénnyel való összhangjával kapcsolatos eljárásra a jogszabályok felülvizsgálatára vonatkozó szabályokat kell alkalmazni.

Az Alkotmánybíróságról szóló törvény értelmében az Alkotmánybíróság az önkormányzati rendelet Alaptörvénnyel való összhangját akkor vizsgálja, ha a vizsgálat tárgya az önkormányzati rendelet más jogszabályba ütközésének vizsgálata nélkül, kizárólag az Alaptörvénnyel való összhang megállapítása.

Jelen módosítással a fővárosi és megyei kormányhivatal akkor javasolhatja a Kormánynak, hogy kezdeményezze az Alkotmánybíróságnál az önkormányzati rendelet Alaptörvénnyel való összhangjával kapcsolatos vizsgálatot, ha már megkísérelte törvényességi felhívással és a képviselő-testület összehívásával megszüntetni az önkormányzati rendelet alaptörvény-ellenes állapotát.

A módosítás másik eleme, hogy a fővárosi és megyei kormányhivatal kezdeményezési javaslatát a helyi önkormányzatok törvényességi felügyeletéért felelős miniszter az általa vezetett minisztérium apparátusának segítségével megvizsgálja, és csak akkor kezdeményezi a Kormánynál az Alaptörvénybe ütköző önkormányzati rendelet alkotmánybírósági felülvizsgálatának indítványozását, amennyiben az önkormányzati rendelet valószínűsíthető módon valóban alaptörvény-ellenes.

A 4. §-hoz

A helyi önkormányzatok fölötti törvényességi felügyelet a helyi önkormányzatok társulásaira is kiterjed, a törvényi szabályok azonban nem tartalmazták megfelelően ennek kereteit. A helyi önkormányzatok társulásairól és együttműködéséről szóló 1997. évi CXXXV. törvény (a továbbiakban: Ttv.) értelmében a fővárosi és megyei kormányhivatal kezdeményezésére a társulási tanácsot jelenleg is össze kell hívni, mivel azonban a Ttv.-t az Mötv. jelenleg érvényes rendelkezései hatályon kívül fogják helyezni, szükséges a jelenleg hatályos szabály Mötv.-ben történő rögzítése.

A módosítás eredményeképpen a képviselő-testület kormányhivatal általi összehívása szabályainak mintájára megteremti a társulási tanács ülésének összehívására vonatkozó részletszabályokat is.

A 6. §-hoz

A törvény alapján a törvényességi felügyeleti bírság alkalmazhatóságának köre bővül. Számos esetben előfordul, hogy az érintett több alkalommal olyan csekély súlyú jogszabálysértést követ el, mely esetén a törvényességi felügyelet más eszközének alkalmazása aránytalanul megnehezíti a helyi önkormányzat működését.

A törvény alapján azonban a fővárosi és megyei kormányhivataloknak lehetősége lenne a törvényességi felügyeleti bírság alkalmazására, annak érdekében, hogy az érintett a jövőben ne kövesse el újból a jogszabálysértést.

Figyelemmel arra, hogy a törvényességi felügyeleti eljárás nem hatósági eljárás, és így a hatósági eljárásban alkalmazott határozat kötelező elemei közül csak néhány alkalmazható a törvényességi felügyeleti eljárásban hozott határozatában, szükséges meghatározni a törvényességi felügyeleti bírságot megállapító határozat legszükségesebb tartalmi elemeit, a jogalkalmazói gyakorlat megkönnyítése érdekében.

A törvényességi felügyeleti bírság legkisebb összege esetenként a köztisztviselői illetményalap (jelen módosítást követően a hatályos jogszabályi szóhasználathoz igazítva: a közszolgálati tisztviselőkről szóló törvény szerinti illetményalap) azaz 38 650 forint, legmagasabb összege esetenként a köztisztviselői illetményalap tízszerese azaz 386 500 forint lehet, amelyet a törvény alapján a helyi önkormányzattal szemben, illetve figyelemmel arra, hogy 2013. január 1. napjával minden társulás jogi személyiséggel rendelkezik a társulásokkal szemben lehet kiszabni. Ezen törvénynek megfelelően megszűnik annak a lehetősége, hogy a társulás által elkövetett jogszabálysértés esetén a társulás tagjait képező helyi önkormányzatokkal szemben kerüljön kiszabásra a törvényességi felügyeleti bírság.

A 7. §-hoz

A törvény technikai jellegű módosító rendelkezéséket tartalmaz, mely keretében többek között két alcím kiegészítésre kerül és a köztisztviselői szóhasználat helyett a közszolgálati tisztviselőkről szóló törvényre való hivatkozás kerül rögzítésre.

A 8. §-hoz

A módosítás eredményeképpen a Khtv.-ben rögzítésre kerül, hogy a kormánymegbízott jogviszonya közös megegyezéssel is megszüntethető.

A módosítás értelmében kizárólag az államigazgatási feladatot ellátó szervek tekintetében lesz véleményezési joga a fővárosi és megyei kormányhivatalokat vezető kormánymegbízottaknak, tiszteletben tartva ezzel a részben államigazgatási feladatokat ellátó helyi önkormányzatok autonómiáját.

A módosítás a járási szakigazgatási szerv vezetőjére vonatkozó szabályok között azt is tisztázza, hogy ki és milyen eljárási szabályokkal jogosult a járási szakigazgatási szerv vezetője kinevezésének módosítására.

-----STARTING---POINT---VEGE---

A 9-10. §-hoz

A hatálybalépés időpontját, valamint a sarkalatossági rendelkezéseket határozza meg.