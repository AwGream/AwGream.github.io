2010. évi XXVI. törvény indokolása

a helyi önkormányzatok Európai Chartájáról szóló, Strasbourgban, 1985. október 15-én kelt egyezménynek a helyi közéletben való részvételről szóló kiegészítő jegyzőkönyve kihirdetéséről

Általános indokolás

A helyi közéletben való részvételről szóló kiegészítő jegyzőkönyv több mint két évtizedes kormányközi munka eredményeként született meg az Európa Tanács égisze alatt. A dokumentum végleges szövegét az Európa Tanács Miniszteri Bizottsága a 2009. szeptember 9-én megtartott ülésén fogadta el. A Helyi Önkormányzatok Európai Chartája Preambulum részében kifejezi, hogy „az állampolgárok közügyekben való részvételének joga egyike az Európa Tanács valamennyi tagállama által elfogadott demokratikus elveknek”, de az elv deklarálásán túl nem tartalmaz további érdemi rendelkezéseket e jog tartalmának kifejtésére. A kiegészítő jegyzőkönyv a Charta e hiányosságát pótolja.

A dokumentum egyéni jogként deklarálja az állampolgárok helyi közéletben való részvételi jogát. Ilyen nemzetközi garancia másutt nem jelenik meg. A Kiegészítő Jegyzőkönyv szerint a helyi közéletben való részvétel joga kifejezi a jogot arra, hogy az állampolgárok meghatározzák vagy befolyásolják a helyi önkormányzatok feladat- és hatáskörének gyakorlását. Ez a jog tehát széles tartalommal bír, magában foglalja a helyi önkormányzás valamennyi szegmensét egészen a választott képviselők megválasztásától az állampolgároknak a helyi közügyek intézésébe történő konzultációs jellegű bevonásáig. A dokumentum célja, hogy szabályain keresztül javítsa az állampolgárok helyi közéletbe történő bevonásának mértékét. Erősítse a közösséghez tartozás érzését és segítsen abban, hogy a helyi közösségek olyan élettérré váljanak, ahol az állampolgárok érzik, hogy részei a közösségnek és lehetőségük van a helyi közügyek alakítására.

A Jegyzőkönyv megalkotásának gondolata az Európa Tanács tagállamainak azon az egyre erősödő felismerésén alapult, hogy a helyi demokrácia javításának nélkülözhetetlen eleme, hogy a polgárokat a lehető legnagyobb mértékben bevonják a közéletbe és elkötelezetté tegyék őket saját ügyeik iránt. A részvétel emellett elengedhetetlen a legitimitás fenntartásának elősegítéséhez, és az átláthatóság biztosításához.

Ki kell emelni, hogy bár a Jegyzőkönyv a részvétel jogát egyéni jogként határozza meg, nem nyit meg feltétlen jogokat az állampolgárok számára. A jog gyakorlása törvénnyel korlátozható, a Jegyzőkönyvhöz csatlakozó felek alkotmányos berendezkedésével és nemzetközi kötelezettségvállalásaival összhangban. A dokumentum a helyi részvétel jogát főszabályként a csatlakozó állam állampolgárai számára biztosítja, de emellett lehetővé teszi azt is, hogy a felek választójogot biztosítsanak olyan személyeknek is, akik nem állampolgáraik.

A Jegyzőkönyv rendelkezései semmilyen módon nem korlátozzák vagy gyengítik a Charta rendelkezéseinek érvényességét. A Charta azt a meggyőződést testesíti meg, hogy a helyi önkormányzatok által élvezett önkormányzás foka a valódi demokrácia próbakövének tekinthető.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (3) bekezdésének a)-b) pontjai alapján a Jegyzőkönyv a Magyar Köztársaság külkapcsolatai szempontjából kiemelkedő fontosságú nemzetközi szerződésnek minősül, ezért a Jegyzőkönyv kötelező hatályának elismerésére az Nsztv. 7. § (1) bekezdésének a) pontja értelmében - a Jegyzőkönyv szövegének ismeretében - az Országgyűlés adhat felhatalmazást. E felhatalmazást a Jegyzőkönyvet kihirdető törvény tartalmazza.

A 2. §-hoz

Az Nsztv. 7. § (2) bekezdés és 9. § alapján a Jegyzőkönyv kötelező hatályának elismerésére adott felhatalmazás és a Jegyzőkönyv kihirdetése egy jogi aktusban valósul meg. Tekintettel arra, hogy a Jegyzőkönyv tárgykörét érintően a belső jogi szabályozás az Országgyűlés hatáskörébe tartozik, ezért a Jegyzőkönyv kihirdetése törvényi formában történik.

A 3. §-hoz

Az Nsztv. 10. § (1) bekezdés b) pontjának, illetve 10. § (2) bekezdésének megfelelően e § tartalmazza a belső jogba átültetett Jegyzőkönyv hiteles angol nyelvű szövegét és annak hivatalos magyar nyelvű fordítását.

A Jegyzőkönyv 1. Cikkének 1. szakasza deklarálja a helyi közügyekben való részvétel jogát, amelyet egyéni jogként biztosít. Az 1. Cikk 2. szakasza meghatározza e jog tartalmát. Az 1. Cikk 3. szakasza kötelezi a Feleket arra, hogy olyan jogi szabályozást hozzanak létre vagy tartsanak fenn, amely megkönnyíti az állampolgárok számára a helyi közügyekben való részvétel jogának gyakorlását. Ez a jogi szabályozás azonban nem egységes jogi háttér kialakítását követeli meg, hanem olyan differenciált intézkedésekből áll, amelyek igazodnak az emberek és a helyi önkormányzatok objektív okokon alapuló eltérő körülményeiből fakadó sajátosságokhoz.

Ezzel kizárható, hogy a differenciált szabályozás diszkriminációhoz vezessen. Az 1. Cikk 4. szakasza külön is nevesítve rögzíti a Felek állampolgárainak azt a jogát, hogy - mint szavazók vagy jelöltek - részt vegyenek a lakóhelyük szerinti helyi önkormányzat választott testülete tagjainak megválasztásában. Ez a nemzetközi szintű garancia azonban expressis verbis kizárólag csak a Felek azon állampolgáraira korlátozódik, akik a helyi önkormányzat közigazgatási területén rendelkeznek lakóhellyel. Emellett azonban az 1. Cikk nem zárja ki, hogy a Felek választójogot biztosítsanak más személyeknek is, például azoknak, akik a helyi önkormányzat közigazgatási területén nem rendelkeznek állandó lakóhellyel, vagy nem minősülnek állampolgároknak. A jog kiterjesztésének azonban minden esetben törvényi szintű szabályozásban kell megvalósulnia. Az 1. Cikk 5. szakasza azokat a korlátozásokat említi és fejti ki részletesen, amelyeket a helyi közügyekben való részvétel jogának gyakorlására vonatkozóan a Felek alkalmazhatnak, illetve bizonyos esetekben kötelesek alkalmazni.

A 2. Cikk rögzíti a Feleknek azt az általános kötelezettségét, hogy megtegyenek minden olyan intézkedést, ami szükséges ahhoz, hogy a helyi közügyekben való részvétel joga érvényesüljön, amely azonban nem korlátozódik kifejezetten a nemzeti jog rendelkezéseire.

Az általános kötelezettségvállaláson túl a 2. Cikk 2. szakasza példálózó jelleggel felsorolja ezeket az intézkedéseket, amelyek a helyi önkormányzatok különböző típusai esetében különbözőek lehetnek.

A 3. és 4. Cikk jelöli meg a Jegyzőkönyv szervi és területi hatályát. Az általános kiinduló pont az, hogy a Jegyzőkönyv a Felek területén található helyi önkormányzatok valamennyi típusára alkalmazandó. A szervi hatályt illetően a dokumentum ugyanakkor lehetővé teszi, hogy a Felek a Jegyzőkönyv rendelkezéseit a helyi önkormányzatok mellett területi önkormányzatokra is alkalmazzák. A területi hatály vonatkozásában pedig a Felek szintén behatárolhatják azokat a területeket, amelyekre nézve alkalmazni kívánják a Jegyzőkönyv szabályait. A helyi Önkormányzatok Európai Chartája hasonló szabályozást tartalmaz, így előfordulhat, hogy a Charta és a Jegyzőkönyv területi és szervi hatálya az egyes országok vonatkozásában eltér egymástól. Természetesen azokra az önkormányzatokra és területekre, amelyekre a Charta rendelkezései kiterjednek, a Kiegészítő Jegyzőkönyv szabályai is vonatkoznak.

A záró rendelkezések (5-7. Cikk) a Jegyzőkönyv aláírásával és a kötelező hatály elismerésének módozataival, az ahhoz való csatlakozással, a hatálybalépéssel, a bármely Fél által gyakorolható egyoldalú felmondással, illetve az Európa Tanács Főtitkárának letéteményesi funkciójával kapcsolatos szabályokat tartalmazza.

A Jegyzőkönyv azt az időpontot követő három hónap eltelte utáni hónap első napján lép hatályba, amikor az Európa Tanács nyolc tagállama kinyilvánította, hogy a Jegyzőkönyvet magára nézve kötelezőnek ismeri el.

A 4. §-hoz

Az Nsztv. 10. § (1) bekezdésének c) és f) pontja értelmében a jegyzőkönyvet kihirdető törvénynek tartalmaznia kell a jegyzőkönyvnek a Magyar Köztársaság tekintetében történő hatálybalépése időpontját, valamint meg kell jelölnie a jegyzőkönyv végrehajtásáért felelős szervet, aki a jegyzőkönyv esetében a helyi önkormányzatokért felelős miniszter.

A jegyzőkönyv 5. cikk 2. pontja szerint a Jegyzőkönyv azt az időpontot követő három hónap eltelte utáni hónap első napján lép hatályba, amikor az Európa Tanács nyolc tagállama az 5. cikk 1. pontjával összhangban kinyilvánította, hogy a Jegyzőkönyvet magára nézve kötelezőnek ismeri el. A jegyzőkönyv hatálybalépésének naptári napja a kihirdetéskor még nem ismert, ezért - az Nsztv. 10. § (4) bekezdésével összhangban - a kihirdető jogszabály a jegyzőkönyv hatálybalépésének feltételeire utal; azzal, hogy a nemzetközi szerződés hatálybalépésének naptári napját a külpolitikáért felelős miniszter annak ismertté válását követően a Magyar Közlönyben haladéktalanul közzétett egyedi határozatával állapítja meg. A hatálybalépés napját megállapító határozatot a letéteményestől kapott értesítések alapján hivatalból adja ki a külügyminiszter.