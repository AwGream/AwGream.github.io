2015. évi CXLIV. törvény indokolása

a Magyarország 2015. évi központi költségvetéséről szóló 2014. évi C. törvény módosításáról

Általános indokolás

Az új közbeszerzési törvény 2015. november 1. napján lép majd hatályba. A közbeszerzési értékhatárokat a mindenkori költségvetési törvény, így 2015. évre vonatkozóan a Magyarország 2015. évi központi költségvetéséről szóló 2014. évi C. törvény (a továbbiakban: költségvetési törvény) határozza meg, amely megoldást az új közbeszerzési törvény is fenntart. Az új közbeszerzési törvény alkalmazhatósága érdekében feltétlenül szükség van a költségvetési törvénynek a közbeszerzési értékhatárokat tartalmazó rendelkezései módosítására. Ennek oka egyrészt, hogy a költségvetési törvényben található jogszabályi hivatkozásoknak igazodniuk kell az új közbeszerzési törvény jogszabályi rendelkezéseihez, másrészt pedig, hogy az új közbeszerzési törvénnyel a hazai jogba átültetett új uniós közbeszerzési irányelvek a korábbiaktól részben eltérő értékhatárokat tartalmaznak, amelyeket a költségvetési törvényben a fentiekre tekintettel meg kell jeleníteni.

Részletes indokolás

Az 1. §-hoz

A költségvetési törvény módosuló rendelkezéseit tartalmazza, amelyben a jogszabályi hivatkozások az új közbeszerzési törvénynek, az egyes uniós értékhatárok pedig az új közbeszerzési irányelveknek megfelelően kerültek meghatározásra. A nemzeti eljárási rend esetében nem változtat az értékhatárokon.

A 2. §-hoz

A költségvetési törvényben az értékhatárokra vonatkozó rendelkezések hatályba lépése kapcsán - az új közbeszerzési törvény hatályba lépéséhez igazodóan - rögzítésre kerül, hogy a hatályba lépés időpontjáig megkezdett közbeszerzési eljárások, illetve megkötött szerződések esetében a korábbi, a hatályba lépést követően megkezdett közbeszerzési eljárások, illetve megkötött szerződések esetében az új értékhatárok irányadók.

A 3. §-hoz

A hatályba lépés időpontját tartalmazza, amely a közbeszerzésekről szóló új törvény hatályba lépésének időpontjához igazodik.