1996. évi LXVI. törvény indokolása

az adóazonosító jel, a Társadalombiztosítási Azonosító Jel és a személyi azonosító használatával kapcsolatos törvények módosításáról

-----STARTING---POINT---ALTALANOS--- 

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény (a továbbiakban: Szaz. tv.) kötelezte a Kormányt, hogy terjessze az Országgyűlés elé a Társadalombiztosítási Azonosító Jel (a továbbiakban: TAJ szám), az adóazonosító jel és a személyi azonosító használatára feljogosított adatkezelőkre, az adatkezelésekre és az adattovábbításokra vonatkozó törvényjavaslatot az ágazati törvények módosításával.

1. A törvényjavaslat elsősorban azokat a törvényeket kívánja összhangba hozni a Száz. törvény rendelkezéseivel, amelyek eddig a személyazonosító jel használatára adtak felhatalmazást. Ennek során:

a) a Száz. törvény alapján a személyi azonosító használatára jogosult adatkezelők tekintetében meghatározza, hogy e jelet milyen célból és mely adatok kezeléséhez használhatják, továbbá e jel segítségével milyen más adatkezelésekkel tarthatnak kapcsolatot (igényelhetnek adatot),

b) a vonatkozó törvények módosításával rendelkezik a személyazonosító jel adóazonosító jellel történő kiváltásáról azokra az adatkezelőkre kiterjedően, akiket a Szaz. törvény e jel használatára feljogosít, valamint más adatkezelőkkel - elsősorban a személyi adat- és lakcímnyilvántartás szerveivel - való kapcsolattartás módjáról. Ezen belül részletesen szabályozza, hogy mely adatkezelők igényelhetnek adatot a személyi adat- és lakcímnyilvántartásból a kapcsolati azonosító alkalmazásával,

c) a törvényjavaslat tartalmazza azon adatkezelőkre vonatkozó részletes szabályokat, amelyek eddig a személyi azonosító jelet használhatták, azonban a hivatkozott törvény szerint a TAJ szám kezelésére kapnak felhatalmazást.

2. A törvényjavaslat tartalmaz továbbá olyan rendelkezéseket is, amelyek az azonosító jelek használatával összefüggésben biztosítják az adatkezelések törvényi alapját, és ezzel pótolják az adatvédelem hiányzó törvényi garanciáit.

A törvényjavaslat nem fogja át a munkaügyi és az egészségügyi ágazati adatkezeléseket. Ez utóbbi tekintetében csak a legfontosabb, garanciális szempontból elégséges szabályozást tartalmazza.

A törvényjavaslat nem tér ki az egynél több személyazonosítót használó adatkezelők vonatkozásában az elkülönített használat módjára, erre egyedileg kell megfelelő adatbiztonsági szabályozást kialakítani. Az adatok szabályellenes felhasználása és összekapcsolása ellen elegendő garanciát tartalmaznak a konkrét adatkezelésekre vonatkozó törvényi rendelkezések.

A kapcsolati azonosítóra a Szaz. törvény, és a törvényjavaslatban foglalt rendelkezések tartalmazzák, hogy azt mely szervek és milyen kapcsolattartás céljára használhatják fel.

-----STARTING---POINT---RESZLETES---

Az 1. §-hoz

A Szaz. törvény kapcsán szükségessé válik az adózással összefüggő bejelentkezés szabályainak módosítása.

A Javaslat szerint ezért - 1997. január 1-jétől - azok a magánszemélyek, akik vállalkozási, illetve Áfa köteles tevékenységet kívánnak végezni és még nem rendelkeznek adóazonosító jellel, az adószám megszerzéséhez kapcsolódó bejelentkezéssel egyidejűleg kötelesek - az erre a célra szolgáló nyomtatványon - adóazonosító jelet is kérni.

A 2-3. §-hoz

Az Art. 12. § (1) bekezdését az 1995. évi XC. törvény - 1997. január 1-jei hatállyal - már módosította.

A Szaz. törvény alapján a Javaslat részletezi azt az eljárást, amely alapján az állami adóhatóság kiadja az adóazonosító jelet. Ahhoz ugyanis, hogy a személyi adat- és lakcímnyilvántartás szerve folyamatosan adatot tudjon adni az állami adóhatóságnak, mindkét nyilvántartásnak ugyanazon személyt ugyanazon adatokkal kell nyilvántartania. Csak így képzelhető el, hogy a kapcsolati kód alapján a két rendszer kommunikálhasson.

A gyakorlati tapasztalatok azt mutatják, hogy a személyi adat- és lakcímnyilvántartás szerve által nyilvántartott adatok és az adózó kilétének megállapításához szükséges, személyi igazolványban szereplő adatok is jelentős számban eltérnek egymástól. (Például a személyi igazolványban pontatlanul szerepel a magánszemély neve, születési ideje stb.) Ezért mindaddig, amíg az adatállományban a tökéletes egyezőség nem biztosított, addig a magánszemély csak ideiglenes adóigazolványt kaphat. Ezzel "kényszeríthető" a magánszemély arra, hogy az adat egyeztetésével kapcsolatos eljárásban részt vegyen.

A továbbiakban az adategyezőség teremti meg az alapot ahhoz, hogy az adózónak a természetes azonosító adataiban - köztük a lakóhelyben is - bekövetkezett változást ne kelljen az adóhatóságoknak is bejelentenie, mivel a változásról a személyi adat- és lakcímnyilvántartás szerve folyamatosan szolgáltat adatot.

A 4. §-hoz

A Szaz. törvény általában rendezi azt a kérdést, hogy azon szervek részére, amelyek az adóhatóság felé adatszolgáltatásra kötelezettek, az érintett magánszemély köteles megismerhetővé tenni az adóazonosító jelét.

Ezt azonban nem lehet úgy értelmezni, hogy minden esetben (például használt gépkocsi vásárlásánál) formálisan az adott ügylet előfeltétele legyen az adóazonosító jel megléte, illetve átadása. Ezért a Javaslat szűkíti azt a kört, ahol a magánszemélynek az adóazonosító jelét át kell adni.

A Javaslatban fel nem sorolt adatszolgáltatásra kötelezettek ugyanakkor feltüntethetik az adóazonosító jelet, ha azt ismerik, azt azonban a magánszemélytől nem követelhetik meg. Ha az adóazonosító jel nem ismert, úgy ezek a szervek a természetes azonosító adatok alapján kötelesek adatot szolgáltatni az adóhatóságnak.

Az adóazonosító jel bevezetése miatt módosítani szükséges a költségvetési támogatás igénylésére vonatkozó szabályozást is. Szűk körben ugyan, de előfordul, hogy a támogatás alanyai vállalkozási tevékenységnek nem minősülő tevékenységet folytató magánszemélyek, akiknek nincs adószámuk. Ennek megfelelően a Javaslat a költségvetési támogatás igénylésének előfeltételéül szabott adószámmal való rendelkezést adóazonosító számra változtatja, miután ez utóbbi "gyűjtő" fogalom magában foglalja az adószámot és az adóazonosító jelet is.

Az 5. §-hoz

A Javaslat a Szaz. törvény fogalomhasználatához igazítja az Art. 45. § (3) bekezdésében foglaltakat, miután az korábban a nyilvántartás szerveként az állami népesség-nyilvántartást jelölte meg. Emellett kimondja azt is, hogy az állami adóhatóság a személyi adat- és lakcímnyilvántartás szervével a kapcsolati kód segítségével kommunikál, megteremtve az összhangot ezzel a két törvény előírásai között.

A 6. §-hoz

A Javaslat rendelkezik arról is, hogy a vámhatóság vagy a kapcsolati kóddal, vagy a természetes személyazonosító adatokkal kommunikálhat a személyi adat- és lakcímnyilvántartó szervvel.

A 7. §-hoz

A Társadalombiztosítási Azonosító Jel (a továbbiakban: TAJ szám) 1995. január 1-től történő bevezetésével kiépült az egészségbiztosítás adatbázisa. Ezáltal lehetővé vált, a jogosultságot igazoló korábbi, papíralapú lap kiváltása. Az Országos Egészségbiztosítási Pénztár az egészségügyi szolgáltatásra való jogosultság ellenőrzését és igazolását számítógépes adatbázis segítségével végzi.

A törvény hatályba lépésének napjától az egészségbiztosítás területén a jogosultaknak csak a TAJ számukat kell igazolni és az egészségügyi szolgáltatásra való jogosultságról csak nyilatkozni kell.

A TAJ számot igazolni lehet: 1995. január 1-től kiadott Társadalombiztosítási Igazolvánnyal vagy hatósági bizonyítvánnyal. A TAJ szám igazolására 1997. január 1-től az OEP új Hatósági Igazolványt ad ki, ez azonban nem eredményezi az említett egyéb okiratok automatikus kicserélését.

A Magyarországon tartózkodó és egészségügyi szolgáltatásra jogosult külföldi állampolgárok jogosultságukat a jövőben is az erre a célra rendszeresített igazolvánnyal igazolhatják.

A 8. §-hoz

A nyugellátást, a baleseti nyugellátást, továbbá a társadalombiztosítási szervek hatáskörébe utalt nem társadalombiztosítási ellátásokat a nyugdíjfolyósító szervek nyugdíjfolyósítási törzsszám, mint a különböző, illetőleg az egyes ellátásokat azonosító szám alatt folyósítják. Erről egy más azonosítóra történő esetleges áttérés a nyugdíjfolyósítási rendszert alapjaiban veszélyeztethetné, sőt ellehetetlenítené.

A 9. §-hoz

A társadalombiztosításról szóló 1975. évi II. törvényben is rögzíteni szükséges, hogy 1996. december 31-ét követően a társadalombiztosítási igazgatási szervek és a társadalombiztosítási feladatokat külön jogszabály vagy megállapodás alapján ellátó egyéb munkáltatók és szervek az állampolgárokról (természetes személyekről) adatokat milyen azonosító alapján tarthatnak nyilván. Hasonló módon rögzíteni kell, hogy a különböző követelések bevallása, befizetése, a követelések nyilvántartása, a tartozások behajtása céljából az érintett munkáltatók, egyéb szervek folyószámláinak azonosítására milyen szám szolgálhat.

Az eddigi szabályozással lényegében megegyezően továbbra is szabályozni kell azt, hogy meghatározott célra természetes személyekről mely személyes adatok tarthatók nyilván.

A törvénynek biztosítani kell azokat a garanciális feltételeket, amelyek a különböző kötelezettségek és követelések megállapítására, ellenőrzésére intézkednek.

Rendelkezni kell arra, hogy a társadalombiztosítási szervek nem társadalombiztosítási szerv és természetes személy részére adatot csak törvény, illetve törvény felhatalmazása alapján a felhasználás céljának és jogalapjának egyidejű megjelölésével, jogszabályban meghatározott módon szolgáltathatnak.

A törvényjavaslatban felsorolt szervek részére - a TAJ szám kivételével - törvényes garanciák mellett indokolt az adatok szolgáltatása. A fogva tartottak tekintetében megfogalmazott kivételre azért van szükség, mert a fogva tartottak jogosultak egészségügyi ellátásra (szolgáltatásra).

A törvényjavaslat a konkrét adatokra való hivatkozással tartalmazza az adóigazgatás, a munkaügyi és szociális igazgatás, valamint az egészségügyi ellátást nyújtók felé szolgáltatható adatok körét. Rendezi továbbá az adatok statisztikai célra történő felhasználásának rendjét. Fontos, hogy a statisztikai célú felhasználásra a személyazonosításra alkalmatlan módon kerülhet sor.

A törvényjavaslat lehetővé teszi, hogy az érintett személy a társadalombiztosítási nyilvántartásban meglévő adataiba betekinthessen, a nyilvántartott adatokról felvilágosítást kérhessen. Kötelezi továbbá a társadalombiztosítási igazgatási szerv, valamint a társadalombiztosítási feladatokat ellátó egyéb szerv vezetőjét arra, hogy a nyilvántartott adatok védelméről megfelelő keretek között gondoskodjon.

A 10. §-hoz

Az 1988. január 1-je és 1992. február 29-e közötti kereseti (jövedelmi) adatok bekérésének rendjét elsősorban a nagyobb szervezetek - így különösen a TÁKISZ-ok és a FÁKISZ feladatellátása érdekében - kiegészíteni szükséges azzal, hogy az 1996. december 31-ig esedékes végrehajtás az Országos Nyugdíjbiztosítási Főigazgatóság külön engedélye alapján 1997. június 30-áig teljesíthető, ez esetben azonban a személyazonosító jel használatának lehetőségét még biztosítani kell.

A 11. §-hoz

Az egészségügyről szóló 1972. évi II. törvény 90/A. §-a helyébe új rendelkezést indokolt beiktatni. A Javaslat értelmében a személyi azonosító jel helyébe a TAJ szám lép, továbbá megteremtődik a törvényi lehetőség is arra, hogy az egészségügyi ellátóhálózat szervei, valamint az Állami Népegészségügyi és Tisztiorvosi Szolgálat jogszabályban meghatározott feladataik ellátása érdekében kezelhessék az érintett személyre vonatkozó személyi és egészségügyi adatokat. Ez egyúttal azt is jelenti, hogy csak e szervek kezelhetik személyazonosításra alkalmas módon az egészségügyi adatokat, ugyanakkor azonban lehetőségük van arra, hogy feladataik ellátása érdekében egymás között azokat továbbíthassák.

Az egészségügyi ellátások területén két esetben szükséges továbbra is a személyi azonosító használatának fenntartása: élveszületéskor a gyermek szüleinek, halálozáskor az elhunyt, illetve túlélő házastársa személyi azonosítóját továbbítja az egészségügyi szerv az illetékes anyakönyvvezetőnek. A Javaslat megteremti annak lehetőségét, hogy az egészségügyi ellátások költségeinek pontosabb tervezése, epidemiológiai, statisztikai vizsgálatok elvégzése céljából a Népjóléti Minisztérium, valamint az irányítása alá tartozó országos intézetek kezeljék az érintett egészségügyi adatait és TAJ számát. Ez az adatkezelés ugyanakkor nem teremti meg annak lehetőségét, hogy az érintett személy azonossága megállapítható legyen.

A 12. §-hoz

A Javaslat az egészségügyi törvényt kiegészíti a 90/B. §-sal, amely személyazonosításra alkalmatlan módon és a TAJ szám használata nélkül biztosítja a statisztikai célú adatkezelések során az egészségügyi adatok kezelését. Két esetben ezek az adatok személyazonosításra alkalmas módon kerülnek továbbításra a Központi Statisztikai Hivatalnak a statisztikáról szóló 1993. évi XLVI. törvényből folyó kötelezettség teljesítése érdekében.

A 13. §-hoz

A szociális igazgatásról és szociális ellátásokról szóló 1993. évi III. törvény egy szóhasználatát kellett összhangba hozni a Szaz. törvénnyel.

A 14-20. §-hoz

Az ingatlan-nyilvántartás nyilvános, ezért a jogbiztonság szempontjából szükség van egy olyan azonosítóra, amely az ingatlan tulajdonosát egyértelműen beazonosítja, de a tulajdoni lapon nem jelenik meg. Ennek érdekében a bejegyzés alapjául szolgáló okiratnak tartalmaznia kell valamennyi érdekelt személyi azonosítóját.

A személyi azonosító az adatszolgáltatás során - törvényi rendelkezés hiányában - nem juthat senki tudomására. Ennek használata csak az ingatlan-nyilvántartásban joggal rendelkező, illetve jogot szerző polgár közötti kapcsolattartásban, illetve a személyi adat- és lakcímnyilvántartás szerveitől történő adatátvétel során lehetséges.

A személyes adattal történő visszaélések elkerülése érdekében adott tulajdonos valamennyi ingatlanának lekérdezési lehetőségét indokolt volt korlátozni.

Tekintettel arra, hogy a nyilvánosságot csak törvény korlátozhatja, ezért szükséges törvényi szinten szabályozni, hogy személyes adatot tartalmazó mágneses adathordozó kik részére szolgáltatható. Ezzel elkerülhető a személyes adat kezelésére fel nem hatalmazott szerv részére történő adatszolgáltatás és megakadályozható a törvénysértés.

A 21. §-hoz

Az anyakönyv egyrészt alapadatokat szolgáltat a személyi adat- és lakcímnyilvántartás részére, ezért szükséges felhatalmazni a személyi azonosító használatára.

A hatályos törvényerejű rendelet nem tartalmaz rendelkezéseket az anyakönyvből történő adatszolgáltatásra, ezért ezt - az adatvédelmi garanciális szabályok megteremtése érdekében - indokolt pótolni.

A 22-24. §-hoz

A választások zavartalan lebonyolítása érdekében szükséges a választójoggal nem rendelkező polgárok központi nyilvántartásának kiépítése és folyamatos vezetése. E feladat ellátására a Javaslat a személyi adat- és lakcímnyilvántartás központi szervét javasolja felhatalmazni.

A Javaslat meghatározza a nyilvántartás vezetéséhez előírt jelentések adattartalmát, az adatszolgáltatás és az adatkarbantartás egységes - a választások valamennyi fajtájára kiterjedő - rendjét. Garanciális szabályként rögzíti, hogy a választójoggal nem rendelkezők nyilvántartását a kezelő szerv más nyilvántartásaitól el kell különíteni és a nyilvántartásból kizárólag választási célra teljesíthető adatszolgáltatás.

A Javaslat a választójoggal nem rendelkezők nyilvántartására vonatkozóan azonos szabályokat állapít meg az önkormányzati, valamint az országgyűlési választásokra.

A 25-26. §-hoz

A honvédelemről szóló 1993. évi CX. törvényben az adatkezelésre vonatkozó szabályok már meghatározásra kerültek, így csak kisebb mértékű módosítást szükséges végrehajtani, ugyanakkor lehetőség van arra, hogy a törvény gyakorlati alkalmazása során felmerült hiányosságok pótlásra kerüljenek. Az összeírás feladatai közül korábban kimaradtak az évfolyamukkal össze nem írt személyek adataival kapcsolatos eljárások. Hiányos volt egyes állománycsoportok tájékoztatási kötelezettsége. Beemelésre kerülnek a honosított személyekre vonatkozó különös rendelkezések.

A 27. §-hoz

A hadkötelesről, illetve indokolt esetben a hozzátartozóról a törvényben előírt gondoskodási kötelezettségnek megfelelően pontosítani és kiegészíteni szükséges a kezelhető adatok körét, ezen belül - a konkrét célok meghatározásával - lehetővé kell tenni a TAJ szám és az adóazonosító jel nyilvántartását. Alapelv marad továbbra is a célhoz kötöttség, illetve az érintettek körének pontos meghatározása. Ugyancsak pontosításra szorul az adatok kezelésének időbeni korlátozása és irattári kezelése. A javasolt szabályozás a szolgálatteljesítés formája és típusa szerint differenciált.

A 28-30. §-hoz

A katonai nyilvántartás és a személyi adat- és lakcímnyilvántartás, valamint az illetékes belügyi szervek adatátadásra vonatkozó kapcsolatát, valamint az egyes szervek adatszolgáltatási kötelezettségét pontosítják.

A 31. §-hoz

A javasolt módosítás az általános honvédelmi kötelezettség teljesítésének indokolatlan technikai akadályát iktatja ki, az adatkezelési és eljárási szabályok módosításával.

A 32. §-hoz

A külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvény adatkezelési rendelkezései pontosításra szorultak, az idegenrendészeti szervek személyi azonosító használati jogosultságát - összhangban a Szaz. törvénnyel, - indokolt a bevándoroltakra korlátozni.

A 33-36. §-hoz

Indokolt, hogy az egyes eseményeken a rendőrség által készített kép- és hangfelvételek, ha maradandó értéket nem képeznek, az adatkezelés céljának megszűnése után törlésre kerüljenek. Ezért szükséges az Rtv. e rendelkezéseinek kiegészítése és a törlés idejének pontos meghatározása.

A rendőrség - a Szaz. törvény értelmében - a személyi azonosítót csak nyomozóhatósági feladataihoz, a lőfegyver és lőszer, valamint kábítószer nyilvántartásban használhatja. Felhatalmazása van továbbá arra, hogy - az ügyész jóváhagyása alapján - az adózással kapcsolatos bűncselekmények felderítése során megismerhesse az adóazonosító jelet. Ezért e területen az eddigieknél differenciáltabb szabályozással egészül ki az Rtv.

A gépjárműlopások ugrásszerű növekedése és nemzetközivé válása miatt szükséges olyan nyilvántartási és adatszolgáltatási rendszer kialakítása, amely egyrészt lehetővé teszi a korszerűbb okmányok bevezetését és nyilvántartását, másrészt az állampolgárok érdekét szolgáló és nem utolsó sorban nemzetközi kötelezettségeink teljesítése érdekében szükséges adatszolgáltatások végrehajtását.

A 37. §-hoz

Az OECD-hez és az Európai Közösséghez való csatlakozás szükségessé teszi, hogy a statisztikáról szóló 1993. évi XLVI. törvény 6. § f) pontjában szabályozott névjegyzék helyett egy olyan adatszolgáltatói regisztert üzemeltessen a KSH, ami lehetőséget ad a gazdálkodó szervezetek, valamint ezek kisebb szervezeti egységei pontos azonosítására. A regiszter nyilvánosságára való tekintettel - különösképpen az azonosító számok körében jelenleg folyó törvényi elhatárolásokra - szükségesnek ítéljük annak tartalmát is törvényi garanciaként meghatározni, elhatárolni az egyéni vállalkozó azonosítóját a személyi jelektől, valamint kimondani a nyilvánosságra hozás tilalmát a gazdasági szervezet gazdálkodó tevékenységére vonatkozó, azonosítható alapadatok tekintetében.

A rendelkezés további biztosítékot ad arra nézve, hogy a statisztikai regiszter a természetes személyt kizárólag vállalkozói minőségben és gazdasági szervezetként kezeli.

A 38. §-hoz

A Szaz. törvény 23. §-ának g) pontja feljogosítja a fogvatartó szervet a TAJ szám kezelésére, a 24. § i) pontja pedig annak továbbítására. Ezért szükséges a büntetés-végrehajtási szervezetről szóló 1995. évi CVII. törvény (továbbiakban: Bsztv.) 28. § (2) bekezdés a) pontjának megfelelő kiegészítése.

A tervezet c) pontja szerint a büntetés-végrehajtási szervezet kezelheti a választójoggal nem rendelkező fogvatartott személyi azonosítóját is. Erre azért van szükség, mert az Övjt. és a Vjt. rendelkezései szerint a büntetés-végrehajtási intézet szolgáltat adatot a választójoggal nem rendelkező állampolgárok jegyzékének összeállításához.

A 39. §-hoz

A nemzetbiztonsági szolgálatokról szóló 1995. évi CXXV. törvény 40. §-ának (3) bekezdése tartalmilag összhangban van a Szaz. törvény rendelkezéseivel, a két törvény közötti terminológiai azonosság megteremtése indokolttá teszi a nemzetbiztonsági törvény pontosítását és a konkrét személyazonosítókra vonatkozó rendelkezésekkel való kiegészítését.

A 40. §-hoz

A Belügyminisztérium irányítási rendszerében - eltérően a közigazgatás más részeitől - jelentős létszámú, különböző foglalkoztatási jogviszonyban álló alkalmazott dolgozik. Jogszabályi rendelkezések alapján - elsősorban garanciális, célszerűségi és biztonsági okból - számos foglalkoztatási jogviszonnyal kapcsolatos feladat- és hatáskör a miniszter személyéhez, illetve a minisztériumhoz kötődik. Ezek ellátása szükségessé teszi, hogy a foglalkoztatottak törvényben meghatározott adatainak, a személyüket érintő döntéseket rögzítő okmányok kezelésére, tárolására és adatszolgáltatására központi személyzeti nyilvántartást és okmánytárat tarthasson fenn a Belügyminisztérium.

Ilyen feladat például a személyi állomány társadalombiztosítási ellátásához, munkaviszonyhoz kapcsolódó, vagy egyes katonai igazgatási feladatokhoz szükséges adatszolgáltatás biztosítása. Indokolt a központi adatkezelés fenntartása a szolgálati és munkáltatói igazolványok központi kiadásához is, megteremtve ezzel az igazolványok kiadásának és nyilvántartásának adatbiztonságát.

Indokolt a Belügyminisztériummal korábban alkalmazási jogviszonyban álltak adatainak meghatározott ideig, archív okmánytárként történő tárolása, mivel egyes jogosultságok (pl. munkaviszonyban eltöltött idő) igazolásához csak itt állnak rendelkezésre a kiállítás alapját képező okmányok.

-----STARTING---POINT---VEGE---

A 41. §-hoz

A Javaslat általános "fordítókulcs" alkalmazásával rendezi azt az ellentmondást, hogy a különböző adózással (vámmal) összefüggő jogszabályok eltérő elnevezéseket használnak az adózók azonosító kódjaira. Ezzel a megoldással a különböző adózással, vámmal összefüggő szabályozásokban az eltérő szóhasználatok helyébe egységes, a Szaz. törvénnyel és az Art.-vel összhangban álló jelentéstartalom kerül.

Az értelmező rendelkezések tartalmazzák továbbá azt, hogy egyes törvényekben mely esetben kell a személyazonosító jelen személyi azonosítót érteni.

A 42. §-hoz

A Szaz. törvény alapján az állami adóhatóság 1996. szeptember 30-ig hivatalból állapítja meg azoknak a magánszemélyeknek az adóazonosító jelét, akik nyilvántartásában szerepelnek. Ugyanakkor a Javaslat átmeneti rendelkezése rendezi azt, hogy 1996-ban az állami adóhatóságtól milyen módon kerüljenek az adóazonosító jelek azokhoz az önkormányzati adóhatóságokhoz, akik azt használni kívánják.

A 43. §-hoz

A törvény hatályba léptetése mellett rendelkezni kell arról, hogy a kereseti (jövedelmi) adatok bekérését 1996. december 31-ig még a személyazonosító jel felhasználásával lehessen elvégezni, ami nem jelent mást, mint az 1992. évi LXVI. törvény 37. §-ának az 1995. évi CXXIII. törvény 1. § (1) bekezdésével megállapított (4) bekezdése szerinti lehetőség átmeneti fenntartását.

Az átmeneti rendelkezések tartalmazzák továbbá a személyazonosító jel használatával kapcsolatos átmeneti rendelkezéseket a társadalombiztosítás részére történő speciális, konkrét időtartamra vonatkozó visszamenőleges adatszolgáltatás tekintetében.

Az adóigazgatás szervei 1997. január 1-jétől térnek át az adózók azonosítása során az új azonosító kód használatára. Az Art. 12. §-ának (1) bekezdése és az ezzel szorosan összefüggő szabályok a Javaslat egyéb, már 1996. szeptember 1-jétől alkalmazandó szabályaitól eltérően csak 1997. január 1-jén léphetnek hatályba.

A törvényjavaslat 1. számú mellékletéhez

Minthogy személyi adatot is tartalmazó adatszolgáltatást csak törvényben lehet előírni, a Javaslat az alacsonyabb szintű jogszabályokban meghatározott adatszolgáltatásokat beemeli az Art. rendelkezései közé.

A törvényjavaslat 2. számú mellékletéhez

A 2. számú melléklet a nyugdíjbiztosítási törzsszám és a társadalombiztosítási folyószámlaszám képzési szabályozását, leírását tartalmazza.