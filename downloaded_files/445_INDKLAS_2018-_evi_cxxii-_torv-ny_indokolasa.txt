2018. évi CXXII. törvény indokolása

egyes büntetőjogi tárgyú és más kapcsolódó törvények módosításáról

-----STARTING---POINT---ALTALANOS--- 

A törvény célja hozzáigazítani egyes büntetőjogi tárgyú törvényeket és ezekhez kapcsolódó más törvényeket az utóbbi időben bekövetkezett jogszabályi változásokhoz, az Alkotmánybíróság 7/2018. (VII. 5.) AB határozatához, valamint elvégezni azokat a változtatásokat, pontosításokat, amelyek a megfelelő jogértelmezést és a bírói gyakorlat egységesítését szolgálják.

A büntetőeljárásról szóló 2017. évi XC. törvény (a továbbiakban: Be.) több új jogintézményt is bevezet, egyeseket átnevez vagy tartalmilag más módon szabályoz, mint a büntetőeljárásról szóló 1998. évi XIX. törvény (a továbbiakban: régi Be.). E változások számos törvény módosítását tették szükségessé, amelyek jelentős része a büntetőeljárásról szóló 2017. évi XC. törvény hatálybalépésével összefüggő egyes törvények módosításáról szóló 2017. évi CXCVII. törvényben (a továbbiakban: Be.-csomag) meg is valósult. A törvény a Be.-csomagban nem szereplő, elsősorban sarkalatos törvényi rendelkezések módosítását tartalmazza. A módosítások legnagyobb része formai, a Be. terminológiáját átvezető korrekció, kisebb része pedig a megváltozott intézményrendszerhez illeszkedő ágazati szabályozás tartalmi módosítása.

A törvényben szereplő Be.-vel összefüggő terminológiai, technikai jellegű pontosítások közül az alábbiakat kell kiemelni.

A Be. a korábbihoz képest átgondoltabb rendszerben szabályozza a bíróság határozatainak különféle formáit és ehhez képest a jogerő fogalmát. Eszerint a bíróság az eljárása során ügydöntő határozattal, nem ügydöntő végzéssel vagy határozati formát nem igénylő bírói intézkedéssel dönt. A Be. a jogerő fogalom alatt kizárólag az anyagi jogerőt érti, anyagi jogerőre pedig csak ügydöntő határozat - az ítélet és az ügydöntő végzés - emelkedhet. A nem ügydöntő végzésként szereplő határozatok jogerőre nem emelkednek, azok alaki jogerejét a Be.-ben a véglegessé válás fogalma fejezi ki. Tekintettel arra, hogy a Be. a jogerő, illetve a véglegessé válás fogalmát kizárólag a bíróság döntéseihez kapcsolja, így fogalmilag kizárt, hogy az ügyészség vagy a nyomozó hatóság határozata jogerőre emelkedjen vagy véglegessé váljon. Ezt szem előtt tartva került bevezetésre „a további jogorvoslattal nem támadható” fordulat, ami a nyomozási szakban a határozatok eljárásjogi kötőerejét fejezi ki. A törvény az új fogalomhasználatnak megfelelő módosításokat hajtja végre az érintett törvényekben.

A Be. a kényszerintézkedéseket érintően bizonyos körben rendszerszintű átalakítást végzett, más körben dogmatikai pontosítást hajtott végre. A régi Be. szerinti őrizetbe vétel, előzetes letartóztatás, ideiglenes kényszergyógykezelés megnevezése őrizet elrendelésére, letartóztatásra, előzetes kényszergyógykezelésre változott, amely új fogalmakat a törvény átvezeti az érintett törvényekben. Emellett a Be.-ben az egységes bűnügyi felügyelet lépett a korábbi házi őrizet és lakhelyelhagyási tilalom helyébe. Erre tekintettel a jogrendszerben szükséges annak felülvizsgálata, hogy az ágazati szabályokban szereplő házi őrizet és lakhelyelhagyási tilalom hogyan feleltethető meg a bűnügyi felügyeletnek. A törvény e körben nem kíván változtatni az ágazati törvények normatartalmán, ezért körülírással határozza meg a bűnügyi felügyelet azon formáit, amelyek a korábbi intézményeknek megfeleltethetők.

A Be. a „vádirat benyújtása előtt/után” helyett egységesen a „vádemelés előtt/után” fordulatot vezeti be. A törvény e tekintetben fogalmi pontosítást hajt végre az érintett törvényekben.

A Be.-csomag annak érdekében, hogy világosabban elkülönüljön a rendőrség személyi védelem ellátásával, illetve a Védelmi Program végrehajtásával kapcsolatos feladatköre a Magyarország szempontjából különösen fontos személyek, illetve létesítmények védelmével kapcsolatos feladatoktól, fogalmi pontosítást végzett és a „személybiztosítás és létesítményvédelem”, valamint a „személy- és létesítménybiztosítás” kifejezést felváltotta a „személyvédelmi és létesítménybiztosítási” kifejezéssel. A törvény ezt a terminológiai pontosítást vezeti át az érintett törvényeken.

A Be. átstrukturálta és logikusabb felépítésűvé tette a magánvádas eljárás rendelkezéseit, egyúttal a pótmagánvádas eljárás néven új külön eljárásba rendezte a vonatkozó normaanyagot. A két külön eljárás megjelölését a Be. következetesen magánvádas és pótmagánvádas eljárásként említi, ezért a törvény az érintett törvényekben ennek megfelelő fogalmi pontosítást hajt végre.

A törvény a sarkalatos törvényi rendelkezések körében két olyan módosítást tartalmaz, amely nem függ össze a Be. hatálybalépésével. Egyrészt megteremti a lehetőséget az Alkotmánybíróságról szóló 2011. évi CLI. törvényben (a továbbiakban: Abtv.), hogy az Alkotmánybíróság ösztöndíjat alapíthasson. Másrészt a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvényben (a továbbiakban: Üjt.) a fegyelmi eljárás szabályait módosítja az Európa Tanács Korrupció Elleni Államok Csoportjának (Group of States against Corruption - GRECO) Interim jelentésére tekintettel.

Az Alkotmánybíróság a 7/2018. (VII. 5.) AB határozatában mulasztásban megnyilvánuló alaptörvény-ellenességet állapított meg a minősített adattal visszaélés büntetőjogi tényállásának szabályozása tekintetében, egyben felhívta a jogalkotót a hatályos szöveg 2018. december 31-éig történő kiegészítésére, pontosítására. A törvény a Büntető Törvénykönyvről szóló 2012. évi C. törvény (a továbbiakban: Btk.) módosításával e kötelezettségnek tesz eleget.

A feltételes szabadságra bocsáthatóság során mérlegelendő szempontok tekintetében a jogalkalmazás nem egységes. A jogbiztonság erősítése céljából, az egységes jogalkalmazás biztosítása érdekében módosítás törvényi szinten, a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvényben (a továbbiakban: Bv. tv.) rögzíti a feltételes szabadságra bocsátás engedélyezésének fő szempontjait.

A próbaidőre felfüggesztett szabadságvesztés végrehajtásának a pártfogó felügyelet magatartási szabályainak megszegése miatti utólagos elrendelése, jellegét tekintve a büntetés-végrehajtás szakaszához tartozik, ezért indokolt ennek az eljárásnak a szabályait a Bv. tv.-ben szerepeltetni és a hatáskört a büntetés-végrehajtási bíróra telepíteni. A módosítás a szükséges rendelkezéseket új alcím alatt iktatja be a Bv. tv.-be.

A törvény az európai elfogatóparancsról és a tagállamok közötti átadási eljárásról szóló kerethatározatnak, illetve az Európai Unió Bírósága legújabb joggyakorlatának való megfelelés érdekében módosítja a Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvényt (a továbbiakban: SIS II. tv.) és az Európai Unió tagállamaival folytatott bűnügyi együttműködésről szóló 2012. évi CLXXX. törvényt (a továbbiakban: EUtv.). A módosításokra az uniós jognak való megfelelés érdekében van szükség úgy, hogy az ne járjon a személyi szabadság szükségtelen elvonásával. A hatályos szabályozás alapján ugyanis a SIRENE Iroda az európai elfogatóparancs alapján elrendelt schengeni körözéshez (figyelmeztető jelzéshez) kezdeményezheti megjelölés elhelyezését (amely alapján Magyarországon nem fogják el és állítják bíróság elé a körözött személyt). Az uniós előírások szerint azonban a megjelölés elhelyezéséhez igazságügyi kontrollra van szükség, erre tekintettel a törvény előírja a Fővárosi Törvényszék bevonását ebbe a folyamatba. Továbbá az uniós jog alapján minden megküldött európai elfogatóparancs végrehajtásáról határoznia kell a végrehajtó igazságügyi hatóságoknak (Magyarországon elsőfokon a Fővárosi Törvényszéknek, másodfokon a Fővárosi Ítélőtáblának). Ennek az előírásnak való megfelelőséget biztosítani kell úgy, hogy az ne járjon a személyi szabadság szükségtelen elvonásával. A módosítás alapján a Fővárosi Törvényszék - a konkrét átadási ügy sajátosságait figyelembe véve - rugalmasabb eszközöket kap a kezébe a személyi szabadság korlátozásnak eldöntése során, megfelelve ezzel a szükségesség és arányosság alkotmányos követelményének.

-----STARTING---POINT---RESZLETES---
Az 1-2. §-hoz

Megteremti a lehetőséget az Abtv.-ben, hogy az Alkotmánybíróság ösztöndíjat alapíthasson. Az Alkotmánybíróság Lábady Tamás Ösztöndíjprogramjának célja, hogy a programban részt vevők szakmai ismereteiket neves külföldi intézményekben, alkotmánybíróságokon és bíróságokon szerzett munka- illetve kutatási tapasztalattal bővítsék.

Az ösztöndíjprogramok elsődleges célja egy olyan jogász szakmai közösség létrejöttének elősegítése, amely felkészült az újszerű kihívások megoldására és képes arra, hogy meghatározó szerepet játsszon hazánk szakmai közéletében. Az ösztöndíjprogramok ezen kívül elősegítik az Alkotmánybíróság joggyakorlatához köthető, színvonalas tudományos publikációk megszületését, az Alkotmánybíróság gyakorlatának megismertetését a hazai és a nemzetközi tudományos körökben, valamint hozzájárul az Alkotmánybíróság külföldi szakmai kapcsolatainak erősítéséhez és hazai társadalmi elfogadottságuknak növeléséhez is.

A törvény emellett technikai jellegű pontosításokat, valamint a Be. által bevezetett új, átnevezett vagy tartalmilag más módon szabályozott jogintézményekkel összefüggő módosításokat vezeti át az Abtv.-n.

A 3-4. §-hoz

Technikai jellegű pontosításokat, valamint a Be. által bevezetett új, átnevezett vagy tartalmilag más módon szabályozott jogintézményekkel összefüggő módosításokat vezeti át a bíróságok szervezetéről és igazgatásáról szóló törvényen.

Az 5-6. §-hoz

Technikai jellegű pontosításokat, valamint a Be. által bevezetett új, átnevezett vagy tartalmilag más módon szabályozott jogintézményekkel összefüggő módosításokat vezeti át a bírák jogállásáról és javadalmazásáról szóló 2011. évi CLXII. törvényen.

A Be. megszüntette a kiemelt jelentőségű ügyek külön eljárását és a polgári perrendtartásról szóló 2016. évi CXXX. törvény sem rendelkezik már a kiemelt jelentőségű perekről. A törvény erre tekintettel törli a kiemelt ügyekre és perekre vonatkozó egyes rendelkezéseket.

A kiemelt jelentőségű büntető ügyek és a kiemelt jelentőségű polgári perek megszüntetése ellenére azonban a bíró munkájának értékelésekor nem lehet eltekinteni annak vizsgálatától, hogy a bíró a Be. hatálybalépése előtti időszakban, vagy a polgári perrendtartásról szóló 1952. évi III. törvény alkalmazásával folytatott perekben mulasztott-e ezen ügyekre meghatározott törvényi határidőt. A törvény a normatartalom megtartása érdekében a jogszabályi hivatkozást a régi Be.-re, valamint a polgári perrendtartásról szóló 1952. évi III. törvényre módosítja.

A 7-8. §-hoz

A Be. alapjaiban változtatta meg a nyomozás szabályait, az ügyészség és a nyomozó hatóság kapcsolatát, valamint az ügyészségnek a felderítés, illetve a vizsgálat során ellátandó feladatait. A Be. új rendszerében a nyomozás két jól elhatárolható szakaszra, a felderítésre és a vizsgálatra oszlik, és megszűnik az eddig elkülönült vádemelési szakasz, ami a vizsgálat részévé válik. A felderítés során a nyomozó hatóság teljes önállósággal jár el, az ügyészség csak törvényességi felügyeletet gyakorol. A gyanúsított kihallgatását követően, azaz a vizsgálat során, az ügyészség már irányító szerepet tölt be, és nem felügyeli, hanem érdemben határozza meg az eljárás folytatását, irányát. A törvény a Be.-nek megfelelően pontosítja az ügyészségről szóló 2011. évi CLXIII. törvényt (a továbbiakban: Ütv.) és nem általánosságban beszél a nyomozás során elvégzendő feladatokról, hanem külön-külön meghatározza a felderítés és a vizsgálat során az ügyészség jogait és kötelezettségeit.

A Be. további érdemi újítása, hogy bevezeti a nyomozást megelőző új eljárási szakaszt, az előkészítő eljárást. Ennek lényege, hogy a büntetőeljárás nem csak bűncselekmény gyanúja alapján indulhat, hanem előkészítő eljárással is, amelynek célja annak megállapítása, hogy a bűncselekmény gyanúja fennáll-e. Tekintettel arra, hogy a Be. alapján az ügyészség egyrészt maga is folytathat előkészítő eljárást, másrészt felügyeli más szerv előkészítő eljárásának törvényességét, a törvény e feladatokat is megjeleníti az Ütv.-ben.

Tekintettel arra, hogy a magyar szervezeti megoldás szerint minden ügyész az ügyészség nevében jár el, a Be. az „ügyész” helyett az „ügyészség” kifejezést használja. A törvény ennek megfelelően az Ütv.-ben pontosítja azon rendelkezéseket, ahol az ügyész az ügyészség büntetőeljárási hatásköreit gyakorolja.

Végül a törvény technikai jellegű pontosításokat, valamint a Be. által bevezetett új, átnevezett vagy tartalmilag más módon szabályozott jogintézményekkel összefüggő módosításokat vezeti át az Ütv.-n.

A 9. §-hoz

Kibővíti azon nyilvántartások körét, amelyekhez való hozzáférés elengedhetetlen az ügyészség büntetőeljárási feladatainak a teljesítése érdekében.

A 10-12. §-hoz

Technikai jellegű pontosításokat, valamint a Be. által bevezetett új, átnevezett vagy tartalmilag más módon szabályozott jogintézményekkel összefüggő módosításokat vezeti át az Üjt.-n.

A törvény - a kialakult ügyészségi gyakorlatot normaszintre emelve - az ügyésszel szemben indult fegyelmi eljárásban garanciális okokból kötelezővé teszi, hogy a fegyelmi jogkör gyakorlója a fegyelmi vétség kivizsgálásával fegyelmi biztost bízzon meg. A törvény megoldást nyújt arra a helyzetre is, ha az adott ügyészi szervezeten belül nincs olyan fegyelmi biztosnak kijelölhető ügyészségi alkalmazott, aki ne tartozna az eljárás alá vont ügyész irányítása, illetve felügyelete alá. A törvény erre az esetre úgy rendelkezik, hogy a fegyelmi biztost másik fegyelmi jogkört gyakorló irányítása, illetve felügyelete alá tartozó, a fegyelmi eljárás alá vont ügyésznél magasabb beosztású ügyészségi alkalmazottak közül a legfőbb ügyész jelöli ki.

Végül a törvény külön nevesíti, hogy katonai büntetőeljárásban a katonai ügyészeken kívül a legfőbb ügyész által a katonai büntetőeljárásra kijelölt ügyészek is eljárhatnak. A katonai ügyészségek 2012. január 1. napjával történt megszüntetését követően a katonai ügyészek az ügyészség részeként, szervezetileg a Központi Nyomozó Főügyészséghez tartozva végzik munkájukat, mellettük katonának nem minősülő, a legfőbb ügyész által a katonai büntetőeljárásra kijelölt ügyészek is eljárhatnak a katonai büntetőeljárások során. Míg a régi Be. a katonai ügyész fogalmát a felsorolt körbe tartozó ügyészekre kiterjesztette, a Be. ilyen összevont fogalmat nem hoz létre. A törvény erre tekintettel pontosítja az Üjt.-t.

A 13. §-hoz

Technikai jellegű pontosításokat, valamint a Be. által bevezetett új, átnevezett vagy tartalmilag más módon szabályozott jogintézményekkel összefüggő módosításokat vezeti át az Országgyűlésről szóló törvényen.

A 14. §-hoz

Az Európa Tanács Pénzmosás és Terrorizmus-finanszírozás Elleni Szakértői Bizottsága (Moneyval) 2015-2016-ban folytatta le Magyarország 5. körös országértékelését. Az ezt követő follow-up eljárásban a Moneyval megállapította, hogy az országértékelő jelentésben megfogalmazott ajánlások következményeként történt Btk. módosítás az anyagi eszköz fogalmát meghatározó értelmező rendelkezésben (Btk. 318/B. §) nem hivatkozik a Btk. 316/A. §-ára. A törvény e technikai hiányosság kiküszöbölését célozza. Tekintettel arra, hogy ily módon az értelmező rendelkezés már nem csak a terrorizmus finanszírozása, hanem a terrorcselekmény tényállása tekintetében is alkalmazandó, célszerű a szabályt az „Értelmező rendelkezés” alcím alá beilleszteni. Ennek eredményeként szükséges vált továbbá a 318/B. § hatályon kívül helyezése.

A 15. §-hoz

Az Alkotmánybíróság 7/2018. (VII. 5.) AB határozatában megállapította, hogy az Országgyűlés mulasztásban megnyilvánuló alaptörvény-ellenességet idézett elő azáltal, hogy a Btk. 266. § (2) bekezdésében a minősítésre jogosult szerv vagy személy kizárólagos feljelentési joga megállapításával nem az alkotmányos követelményeknek megfelelően szabályozta a minősített adattal visszaélés miatti büntetőeljárás megindítását és az állami büntetőigény érvényesítését. A szabályozás ugyanis jelen formájában ahhoz az anomáliához vezet, hogy amikor az adott bűncselekményt a minősítő követi el, a büntetőeljárás megindítására kizárólag az elkövető feljelentése alapján kerülhet sor. Mivel ilyen esetekben a feljelentésre jogosult maga az, aki a bűncselekményt elköveti, az eljárás megindítására nem fog sor kerülni, ami így azt eredményezi, hogy az állam tartalmilag lemond a minősített adat védelméről szóló törvényben konkretizált közérdek védelméről. Erre figyelemmel szükségessé vált a minősített adattal visszaélés tényállásának módosítása.

A Btk. 266. § (2) bekezdésének hatályon kívül helyezése révén a tényállás nem szűkíti le a feljelentők körét, hanem - visszatérve a 2010. előtti szabályozáshoz - bárki számára lehetőséget biztosít, hogy a minősített adattal visszaélés gyanújának észlelése esetén a Be. általános szabályai szerint feljelentést tehessen.

A Btk. 319. §-ának módosításával összefüggésben, az ott kifejtettekre tekintettel szükséges a Btk. 318/B. §-ának a hatályon kívül helyezése.

A 16-19. §-hoz

Az európai elfogatóparancs végrehajtásával kapcsolatban módosítja SIS II. tv-t. A módosítás célja az, hogy egyrészt igazságügyi hatósági (bírósági) kontroll mellett, adminisztratív tehernövekedés nélkül egyszerűsödjön a SIS II. rendszerben történő megjelölés elhelyezésével kapcsolatos eljárás, másrészt annak biztosítása, hogy - különösen abban az esetben, ha az európai elfogatóparancs végrehajtásával kapcsolatos megtagadási ok valószínűsíthető - személyi szabadságot korlátozó kényszerintézkedés elrendelésére csak a legszükségesebb esetben, a döntéshez elengedhetetlenül szükséges mértékben kerüljön sor. Végezetül egyértelművé teszi, hogy alapjogi indok alapján akkor is lehetőség van az európai elfogatóparancs végrehajtásának megtagadása, ha az európai elfogatóparancs végrehajtásával a terhelt alapvető jogai a büntetés végrehajtása során sérülnének. A hatályos szabályozás pontosítását indokolja, hogy a hatályos szöveg alapján az Európai Bíróság joggyakorlatával nem egyező módon az a jogértelmezés is felmerülhet, hogy az alapjogi sérelem kizárólag a folyamatban lévő büntetőeljárás vonatkozásában értékelhető.

A törvény új (4a) bekezdéssel egészíti ki az EUtv. 7. §-át, amelynek eredményeképpen a terhelt őrizetének elrendelése a felsorolt konjunktív feltételek teljesülése esetén az ügyészség engedélyével mellőzhető. Az európai elfogatóparancs végrehajtása során az „ügy ura” a bíróság, ám az őrizet mellőzésének engedélyezést nem helyénvaló bírósági hatáskörbe utalni, mert ezzel a döntéssel a bíróság a megtagadási ok valószínűsítésével lényegében előre döntene az eljárásban, amely a döntés jellege miatt elfogultsági aggályokat vethet fel. Az európai elfogatóparancshoz kapcsolódó eljárásban már alkalmazott megoldás az ügyészségi engedély előírása, hiszen az EUtv. 7. § (5) bekezdése előírja, hogy az őrizetet az azt foganatosító szerv az ügyészség engedélyével szünteti meg, ha minden kétséget kizáróan megállapítható, hogy az őrizetbe vett személy nem azonos azzal a személlyel, akivel szemben az európai elfogatóparancsot kibocsátották. Az őrizet mellőzésének lehetőségét - tekintettel a döntéssel kapcsolatos jogintézmény sajátosságaira - igazságügyi hatóság felügyelete, rendelkezése alá szükséges helyezni. A törvény által megjelölt esetekben az európai elfogatóparanccsal érintett személy elfogására [Rendőrségről szóló 1994. évi XXXIV. törvény 33. § (1) bekezdés b) pont] kerül sor, amelyet követően az elfogás tartama alatt, vagy az őrizet elrendelését követő rövid időn belül kell döntést hozni. A 7. § (5) bekezdéséhez megjelölt esethez hasonlóan az ügyészség alkalmas arra, hogy e rövid időtartam alatt rendelkezzen. Mindezekre figyelemmel gyakorlati és jogi megfontolások miatt is az ügyészség engedélyéhez célszerű kötni az őrizet elrendelésének mellőzését.

A módosítás alapvetően pontosító jellegű, célja a jogalkalmazói gyakorlat segítése és az átadási eljárások gyorsítása. Hátterében a következők állnak. Az Európai Unió Tanácsa által 2002. június 13-án elfogadott, az európai elfogatóparancsról és a tagállamok közötti átadási eljárásról szóló 2002/584/IB kerethatározat (a továbbiakban: 2002/584/IB kerethatározat) 19. cikke rendelkezik arról, hogy a keresett személyt az átadásról szóló határozat meghozatal előtt a kibocsátó tagállam igazságügyi hatósága által kijelölt személy segítségével hallgatja ki a végrehajtó tagállam igazságügyi hatósága. Az ennek való megfelelést az EUtv.-nek, a nemzetközi bűnügyi jogsegélyről szóló 1996. évi XXXVIII. törvénynek, illetve az Európai Unió tagállamai közötti kölcsönös bűnügyi jogsegélyről szóló, 2000. május 29-én kelt egyezmény és az egyezmény 2001. október 16-án kelt kiegészítő jegyzőkönyve kihirdetéséről szóló 2005. évi CXVI. törvénynek az eljárási jogsegélyeket szabályozó rendelkezései biztosították. A büntetőügyekben kibocsátott európai nyomozási határozatról szóló, 2014. április 3-i 2014/41/EU európai parlamenti és tanácsi irányelvnek való megfelelés érdekében azonban az EUtv. 2017. május 23-i hatállyal jelentősen módosult, amely alapjaiban érintette a tagállami bűnügyi együttműködés jogsegélyi formáit, a korábbi jogsegélyek rendszere átalakult, formalizáltabbá vált. Ez érintette a 2002/584/IB kerethatározat 19. cikkében foglaltaknak való megfelelést is. A terhelt határozat meghozatala előtti, a kibocsátó tagállam igazságügyi hatósága által kijelölt személy részvételével történő kihallgatása ugyanis lényegében egy klasszikus jogsegélyi együttműködési forma, amely nem azonos az európai nyomozási határozat által biztosított kihallgatási móddal, ugyanis annál közvetlenebb és gyorsabb együttműködést biztosít az európai nyomozási határozathoz szükséges formalizált eljárás (formanyomtatvány alkalmazása) nélkül.

A módosítás rögzíti az eljárás szabályait arra az esetre, ha a tagállami ítéletmegfeleltetést követően helye van a magyar bíróság határozatával összefüggésben feltételes szabadság megszüntetésének, a felfüggesztett szabadságvesztés végrehajtásának elrendelésének, a javítóintézeti nevelésből történő ideiglenes elbocsátás megszüntetésének, vagy a próbára bocsátás megszüntetésének és büntetés kiszabásának. Tekintettel arra, hogy a megszüntetésre okot adó elítélés, egy tagállami bírósági eljárás során hozott határozat, így ilyenkor nincs olyan magyar bíróság, amely hasonló esetben a megszüntetésre jogosult lenne. Ilyen esetben indokolt, hogy a megszüntetésről a feltételes szabadság megszüntetéséről, a felfüggesztett szabadságvesztés végrehajtásának elrendeléséről, a javítóintézeti nevelésről vagy a próbára bocsátásról rendelkező magyar bíróság döntsön. Ezért a bíróság a tagállami ítélet megfeleltetésről szóló jogerős határozatot az alapügyben eljárt bíróság részére küldi meg, mely a Be. egyszerűsített felülvizsgálatra vonatkozó rendelkezéseinek megfelelő alkalmazásával jár el, azonban minden esetben ügydöntő végzéssel határoz, a bűnügyi költséget pedig az állam viseli.

Az EUtv. 123. § (1) bekezdés a) pontjának módosítása a Tanács kölcsönös elismerés elvének büntetőügyekben hozott, szabadságvesztés büntetéseket kiszabó vagy szabadságelvonással járó intézkedéseket alkalmazó ítéleteknek az Európai Unióban való végrehajtása céljából történő alkalmazásáról szóló 2008/909/IB kerethatározatának való pontosabb megfelelés szolgálja. A hatályos szabályozás alapján - az elítélt átszállításhoz való hozzájárulása esetén - a specialitás szabálya alóli kivétel szűkebb a kerethatározatban foglaltnál, így annak alapján kizárólag a büntetőeljárás lefolytatására van lehetőség az elítélt külön hozzájárulása nélkül. Emiatt, ha egy már korábban kiszabott szabadságvesztést kell végrehajtani az elítélttel szemben az átszállítását követően, úgy védi őt a specialitás szabálya, míg ha egy büntetőeljárást kell lefolytatni vele szemben, akkor nem. E megkülönböztetés szükségtelen, ezért a módosítás révén a specialitás szabálya alóli kivétel ki fog terjedni az elítélttel szemben az egyéb bűncselekmény miatt korábban kiszabott szabadságvesztések végrehajtására is.

A 20. §-hoz

A Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény (a továbbiakban: Btká.) tartalmazza azokat az átmeneti rendelkezéseket, amelyek a Btk. hatálybalépéséhez kapcsolódnak. Ennek megfelelően a Btká. rendelkezik jelenleg arról, hogy a Be. alkalmazása során mely esetekben kell a Btk. hatálybalépését követően is a Büntető Törvénykönyvről szóló 1978. évi IV. törvény (a továbbiakban: 1978. évi IV. törvény) egyes jogintézményeit is alkalmazni, illetve az 1978. évi IV. törvény szerinti bűncselekményeket is figyelembe venni.

A Be. egyik kiemelkedő újítása, hogy a bűnüldözési célú titkos információgyűjtés ágazati szabályait a büntetőeljárásba integrálja és leplezett eszközök néven egységes követelményeket, garanciákat érvényesít. Erre tekintettel szükségessé vált rendezni a törvényben az új jogintézménnyel kapcsolatosan az 1978. évi IV. törvény és a Btk. alkalmazását a Be. viszonyában.

A 21-22. §-hoz

A Be. nem tartalmaz a régi Be. 218. § (4) bekezdésének megfelelő rendelkezést, erre tekintettel a törvény hatályon kívül helyezi a Btká. 18. §-át. Ezzel egyidejűleg úgy módosítja a Btká. sarkalatossági záradékát, hogy a hatályon kívül helyezett 18. § helyett a beiktatott új 13. § szerepeljen benne.

A 23. §-hoz

Pontosítja a Magyar Nemzeti Bankról szóló törvényt.

A 24. §-hoz

A jogalkalmazás egységessége érdekében egyértelműsíti a Bv. tv.-ben a kártalanítás kifizetésének módjait. Az elítélt vagy az egyéb jogcímen fogvatartott a kérelmét rendszeresített nyomtatványon nyújthatja be, amelyen a kifizetés módját meg kell jelölnie. A polgári jogi igény, illetve a kártérítés vagy a sérelemdíj jogosultja erről a nyilatkozatában rendelkezik. Indokolt a két esetkör elkülönítése a jogszabály szövegében.

A 25. §-hoz

A Btk. 87. § c) pontja alapján a felfüggesztett szabadságvesztést végre kell hajtani, ha az elkövető a pártfogó felügyelet magatartási szabályait súlyosan megszegi. Ennek az anyagi jogi rendelkezésnek az eljárási szabályait korábban a régi Be. 574. §-a, a különleges eljárások keretében tartalmazta. A próbaidőre felfüggesztett szabadságvesztés végrehajtásának a pártfogó felügyelet magatartási szabályainak megszegése miatti utólagos elrendelése, jellegét tekintve nem reparáló, hanem a büntetés-végrehajtás szakaszához tartozik, ezért indokolt ennek az eljárásnak a szabályait a Bv. tv.-ben szerepeltetni és a hatáskört a büntetés-végrehajtási bíróra telepíteni.

Az ügyészi indítványról a büntetés-végrehajtási bíró meghallgatáson határoz, ebből következően az eljárás lefolytatására bírósági titkár nem jogosult. Ha a büntetés-végrehajtási bíró a próbaidőre felfüggesztett büntetés végrehajtását nem rendeli el, az állam viseli a bűnügyi költséget.

Tekintettel arra, hogy a büntetés-végrehajtási bíró végzése elleni fellebbezésnek főszabály szerint nincs halasztó hatálya, azonban az indítvány tárgya a személyi szabadság elvonásával járó jogkövetkezmény, a törvény kimondja a büntetés-végrehajtási bíró végzése ellen bejelentett fellebbezés halasztó hatályát. Ha büntetés-végrehajtási bíró a szabadságvesztés végrehajtását elrendeli, az elítélt a végrehajtás megkezdésére halasztás engedélyezését kérheti. A halasztás elbírálására az általános szabályok az irányadók.

A 26. §-hoz

A szabadságvesztésre ítéltek esetében a feltételes szabadságra bocsátás intézménye a leghatékonyabb eszköze annak, hogy az elítélt mihamarabb elkötelezze magát a törvénytisztelő életmód folytatása mellett, segíti a társadalomba való visszailleszkedést és jelentősen hozzájárul a börtönzsúfoltság enyhítéséhez. Ez a büntetés-végrehajtási kedvezmény az elítélt számára nem automatikusan járó jogosultság, hanem a törvényi feltételek mellett is csupán adható lehetőség. A feltételes szabadságra bocsátás célja a büntetés anyagi jogi jogszabályban meghatározott céljával átfedést tartalmaz, és bár a hatályos normaszöveg széles mérlegelési lehetőséget biztosít a jogalkalmazó számára, ennek ellenére - konkrét jogszabályi rendelkezés hiányában - adott a lehetőség egy szűk jogértelmezésre.

A bírói gyakorlat nem volt egységes abban a tekintetben, hogy a büntetés céljának megvalósulása körében vizsgálandó-e az elkövetett bűncselekmény jellege és a kiszabott büntetés, vagy kizárólag a büntetés végrehajtása alatt tanúsított magatartás vehető figyelembe. A feltételes szabadságra bocsátás elsődlegesen a speciális prevenciót szolgáló intézmény, azonban nem hagyható figyelmen kívül a Btk. 79. §-a alapján, hogy a büntetés célja alapvetően a társadalom védelme, ezért nem mellőzhető ennek vizsgálata a feltételes szabadságra bocsátás engedélyezéséről való döntés alkalmával sem. A büntetés-végrehajtási bíró összetett szempontrendszer alapján hozza meg döntését, melynek egységes kialakításához a törvény példálózó jellegű felsorolással kíván hozzájárulni.

A törvény a hatályos szabályozáshoz képest egyértelművé teszi, hogy a feltételes szabadságra bocsátás kérdésében való döntés meghozatalakor értékelés tárgyát kell képeznie az elkövetett bűncselekmény büntetési célokhoz, illetve az elítéltnek az elkövetett bűncselekményhez való viszonyának vizsgálata. Ez nem jelenti azt, hogy a büntetés-végrehajtási bíró felülmérlegelné vagy újraértékelné azokat a körülményeket, amelyeket a perbíró a büntetéskiszabásakor értékelt. A speciál prevenciós célok érvényesülésének vizsgálatakor az elkövetett bűncselekményt, a kiszabott büntetést és a még végrehajtásra váró tartamot együttesen kell értékelni, amely egyúttal viszonyítási alap is abban a tekintetben, hogy az elítélt a büntetés kiszabását követően milyen magatartást tanúsított. Ez utóbbi körben a megbánásnak van kiemelkedő jelentősége, melyre utalhat az, hogy az elítélt a büntetés-végrehajtása alatt tett-e bármit, ami az okozott sérelem vagy kár reparálását szolgálja a sértett irányába, ideértve a bűncselekménnyel okozott kár megtérítését, a megítélt polgári jogi igény teljesítését vagy a teljesítés megkezdését. A törvény fenntartja a büntetés-végrehajtása alatt tanúsított magatartás értékelését, ami alatt a végrehajtás rendjének való megfelelés, vagyis a fenyítések és jutalmazások, továbbá a reintegrációs programokban való előrehaladás értendő.

A törvénytisztelő életmód folytatására való készség tág kategória. Ebben a körben értékelhető az elítélt jövőbeli lakhatására, foglalkoztatására, életmódjára vonatkozó elképzeléseiről szóló nyilatkozata, az ezzel összefüggésben benyújtott igazolások, a meghallgatás idején beszerzett bűnügyi nyilvántartási adatok vagy a pártfogó felügyelői vélemény. Vizsgálható továbbá az elítélt végrehajtandó szabadságvesztés kiszabását követően a végrehajtás megkezdéséig, illetve a kényszerintézkedések hatálya alatt töltött idő beszámítása folytán a szabadlábon lévő elítélt feltételes szabadságra bocsátásáról szóló döntésig terjedő időben tanúsított magatartása.

A törvényi szinten megjelenő mérlegelési szempontrendszer eredményeinek komplex vizsgálatának előírásával megteremthető egy egységes, a jogalkotói elvárásoknak és a megalapozott társadalmi igénynek megfelelő jogalkalmazási gyakorlat kialakítása.

A 27. §-hoz

A 27. § a) pontja szerinti módosítás a reintegrációs őrizetben lévő elítéltek foglalkoztatását érintő társadalombiztosítási jogszabályokkal - a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 8. § d) pontjának módosításával összefüggésben - való koherenciát szolgálja. Ezzel egyértelművé válik, hogy bár a büntetés-végrehajtási jogviszony a reintegrációs őrizet ideje alatt továbbra is fennáll, ha ezen időtartam alatt az elítélt munkát végez, arra nem a büntetésvégrehajtási intézetben lévő fogvatartottak munkáltatását szabályozó rendelkezések vonatkoznak, hanem az általa létesített munkaviszony vagy foglalkoztatásra irányuló egyéb jogviszony szabályai.

A 27. §-a a b)-d) pontban a Bv. tv.-n belüli belső koherencia megteremtése végett, a további pontokban a 2018. július 1. napjától hatályba lépett Be. fogalomhasználatához igazodó technikai pontosításokat hajt végre.

A 28. §-hoz

A végrehajtás foganatosítását szolgáló értesítőlap - főszabály szerint elektronikus - kiállításának és megküldésének eljárási menetében az értesítőlap egyes példányainak római számozása meghaladottá vált, a szabályozást pedig ennek megfelelően szükséges változtatni.

-----STARTING---POINT---VEGE---

A 29-31. §-hoz

A hatályba léptető rendelkezés, a sarkalatossági záradék és a jogharmonizációs záradék.