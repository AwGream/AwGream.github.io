2002. évi LX. törvény indokolása

a Magyar Köztársaság Kormánya és Románia Kormánya között állampolgáraik és más személyek visszafogadásáról szóló, Bukarestben, 2001. december 10. napján aláírt Egyezmény kihirdetéséről

Indokolás

A Magyar Köztársaság Kormánya és Románia Kormánya között állampolgáraik és más személyek visszafogadásáról szóló Egyezményt (a továbbiakban: Egyezmény) 2001. december 10. napján, Bukarestben írták alá. Az Országgyűlés az Egyezményt 2002. szeptember 17-én az 58/2002. (IX. 20.) OGY határozatával megerősítette. A nemzetközi szerződés 2002. november 30-án hatályba lépett.

Jelen Egyezmény a Magyar Köztársaság Kormánya és Románia Kormánya között Bukarestben, 1992. szeptember hónap 1. napján aláírt - kihirdette az 1995. évi XXV. törvény - személyek átvételéről szóló Egyezmény helyébe lép. Ennek oka az Európai Unió normáinak megfelelő módosítás, aminek eredményeként az új Egyezmény és végrehajtási jegyzőkönyve megfelel az Európai Unió Tanácsa 1994. november 30-i, egy tagállam és egy harmadik állam közötti visszafogadási egyezmény, valamint a Tanács 1995. július 24-i, a visszafogadási egyezmények végrehajtásáról szóló jegyzőkönyvek elkészítése során alkalmazandó ajánlásainak.

Az Egyezmény alapján a megkeresett Szerződő Fél különösebb formalitás nélkül visszafogadja saját állampolgárait, akik a megkereső Szerződő Fél államhatárát jogellenesen lépték át, vagy a jogszerű belépést követően a tartózkodáshoz szükséges feltételeket nem vagy már nem teljesítik (2. Cikk).

A Szerződő Felek, az Egyezményben meghatározott feltételek esetén kötelesek államuk területére visszafogadni harmadik országok azon állampolgárait vagy hontalan személyeket, akik a megkereső Szerződő Fél államának területén érvényes belépési vagy tartózkodási feltételeknek nem vagy már nem felelnek meg, feltéve, hogy az érintett személyek korábban a megkeresett Szerződő Fél államának területén tartózkodtak (4. Cikk).

Az Egyezmény rendelkezései kiterjednek a harmadik országok állampolgárainak hazájukba történő átutazására vagy átszállítására, ennek feltételeire, valamint az átszállítás megtagadásának lehetséges eseteire (6. Cikk).

Az Egyezmény megteremti az ismételt visszafogadás lehetőségét, azaz a megkereső Szerződő Fél különösebb formalitás nélkül visszafogadja az átadott, átszállított személyt, amennyiben utólag megállapítást nyer, hogy az érintett személy átadásának, átszállításának feltételei korábban nem álltak fenn [4. Cikk (3); 6. Cikk (3)].

Az Egyezmény kizárja azon személyek átszállításának lehetőségét, akiket a célállamban vagy az esetleges tranzitállamokban kínzás, embertelen, megalázó bánásmód, halálbüntetés fenyegeti, vagy faji, vallási, nemzeti hovatartozása, társadalmi csoporthoz tartozása vagy politikai nézetei miatt üldöztetésnek lenne kitéve, illetve fennáll a büntetőeljárás indítása vagy büntetés-végrehajtás lehetősége [6. Cikk (2)].

Az Egyezmény végrehajtása során személyes adatok is átadásra kerülnek, az azok védelmét szolgáló szabályokat az Egyezmény külön fejezete tartalmazza. Az adatvédelmi szabályok megfelelnek az egyének védelméről a személyes adatok gépi feldolgozása során, Strasbourgban, 1981. január 28. napján kelt Egyezménynek (kihirdette az 1998. évi VI. törvény), valamint a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek.

Az Egyezmény határozatlan időre szól. Az aláírt Egyezmény az állampolgárok alapvető jogait érinti, személyes szabadságukat korlátozza, ezért az alkotmányos szabályokra tekintettel, figyelemmel a jogalkotásról szóló 1987. évi XI. törvény 2. § c) pontjában, illetve 16. § (1) bekezdésében, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdésében foglaltakra, törvényi kihirdetése szükséges.

E törvény hatályba lépésével egyidejűleg hatályát veszti Magyar Köztársaság Kormánya és Románia Kormánya között Bukarestben, 1992. szeptember 1. napján aláírt, a személyeknek a közös államhatáron történő átvételéről szóló Egyezmény kihirdetéséről szóló 1995. évi XXV. törvény.