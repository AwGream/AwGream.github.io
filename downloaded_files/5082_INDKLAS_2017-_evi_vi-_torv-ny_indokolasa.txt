2017. évi VI. törvény indokolása

a Bolgár Köztársaság és Románia Európai Unióhoz való csatlakozásának figyelembevétele céljából, az egyrészről az Európai Közösség és tagállamai, másrészről a Tunéziai Köztársaság közötti társulás létrehozásáról szóló euromediterrán megállapodáshoz csatolt jegyzőkönyv kihirdetéséről

Általános indokolás

Jelen törvény célja a Bolgár Köztársaság és Románia Európai Unióhoz való csatlakozásának figyelembevétele céljából az egyrészről az Európai Közösség és tagállamai, másrészről a Tunéziai Köztársaság közötti társulás létrehozásáról szóló euromediterrán megállapodáshoz csatolt jegyzőkönyv (továbbiakban: Jegyzőkönyv) kihirdetése.

A Tunéziai Köztársaság és az Európai Unió kapcsolatrendszerét az 1995. július 17-én aláírt, az Európai Közösség és tagállamai, másrészről a Tunéziai Köztársaság közötti társulás létrehozásáról szóló euromediterrán megállapodás (továbbiakban: Megállapodás) szabályozza. A Megállapodás 1998. március 1-én lépett hatályba.

Az Európai Unió 2004-es bővítésre tekintettel 2005. május 31-én aláírásra került a Ciprusi Köztársaság, a Cseh Köztársaság, az Észt Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovák Köztársaság és a Szlovén Köztársaság Európai Unióhoz történő csatlakozásának figyelembevétele céljából az egyrészről az Európai Közösségek és azok tagállamai, másrészről a Tunéziai Köztársaság közötti társulás létrehozásáról szóló euro-mediterrán megállapodáshoz csatolt jegyzőkönyv. A Megállapodás és a 2004-es bővítéssel kapcsolatos jegyzőkönyv az egyrészről az Európai Közösségek és azok tagállamai, másrészről a Tunéziai Köztársaság közötti euro-mediterrán megállapodás, valamint az ahhoz csatolt jegyzőkönyv kihirdetéséről szóló 2011. évi XV. törvénnyel került kihirdetésre.

Románia és a Bolgár Köztársaság Európai Unióhoz történő csatlakozásáról szóló szerződést 2005. április 25-én írták alá Luxembourgban és 2007. január 1-jén lépett hatályba. A csatlakozási okmány 6. cikkének (2) bekezdése értelmében az új tagállamoknak az Megállapodáshoz való csatlakozását a Megállapodáshoz csatolt jegyzőkönyv elfogadásával hagyják jóvá.

A 2011-es tunéziai forradalom óta az Európai Unió politikai, pénzügyi és technikai segítséggel támogatja Tunézia demokratikus átalakulását. A demokratikus átmenetben elért jelentős haladásra való tekintettel 2014-ben az Unió és Tunézia megállapodott abban, hogy „kiemelt partnerséget” alakít ki. A kétoldalú kapcsolat jogalapja továbbra is az 1998 óta hatályban lévő Megállapodás. A 2013-2017-es időszakra vonatkozó európai szomszédságpolitikai cselekvési tervvel is alátámasztott kiemelt partnerség célja a politikai együttműködés és a gazdasági integráció megerősítése. Tunézia részesül az Európai Szomszédságpolitikai Eszköz keretéből. 2014 márciusában Tunézia és az EU Mobilitási Partnerséget indított. Az ország külkereskedelmi áruforgalmának 63%-át adja az EU tagállamokkal folytatott kereskedelme, amelynek összértéke a 2015. évben 20 milliárd euro volt. Az országgal szoros együttműködés alakult ki a terrorizmus elleni küzdelemben. Tunézia a régió pozitív szereplője, amely nyitottsággal és együttműködéssel tekint Európára. Az Unió továbbra is stratégiai partnerének tekinti Tunéziát.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza.

A Jegyzőkönyv 3 fejezetből és 10. cikkből áll.

A Jegyzőkönyv 1. cikke kimondja, hogy az Európai Unióhoz 2007-ben csatlakozott tagállamok a Megállapodás szerződő feleivé válnak, és az EU más tagállamaihoz hasonlóan elfogadják és tudomásul veszik a Megállapodás, valamint az ahhoz fűzött nyilatkozatok és levélváltások szövegét.

A Jegyzőkönyv I. Fejezete a Megállapodás IVa. mellékletében szereplő, az exportáló által kitöltendő származási nyilatkozat módosítását tartalmazza.

A II. Fejezet az áruk behozatalával kapcsolatos származási igazolások elfogadhatóságára vonatkozó átmeneti rendelkezéseket szabályozza.

A III. Fejezet általános és záró rendelkezéseket tartalmaz. A Jegyzőkönyvet az Európai Unió, valamint a tagállamok nevében az Európai Unió Tanácsa írja alá és hagyja jóvá, így belső jogi eljárás csak a kihirdetéshez szükséges. A Jegyzőkönyv 2007.január 1-től ideiglenesen alkalmazandó.

A 3. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba.

A Jegyzőkönyv az utolsó jóváhagyó okirat letétbe helyezésének napját követő első hónap első napján lép hatályba. Az Európai Unió és a tagállamok nevében az Európai Unió Tanácsa 2015. február 9-én jóváhagyta a Jegyzőkönyvet. Tekintve, hogy Tunézia részéről még nem történt meg a ratifikáció, a Jegyzőkönyv hatályba lépésének napja nem határozható meg.

A Jegyzőkönyv hatálybalépésének naptári napját, továbbá a kihirdető jogszabály 1. és 2. §-a hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.