2016. évi XIV. törvény indokolása

a Magyarország Kormánya és Mongólia Kormánya között a diplomata és szolgálati/hivatalos útlevéllel rendelkező állampolgáraik vízummentességéről szóló megállapodás kihirdetéséről

Általános indokolás

Jelen törvény célja a Magyarország Kormánya és Mongólia Kormánya között a diplomata és szolgálati/hivatalos útlevéllel rendelkező állampolgáraik vízummentességéről szóló, 2015. május 29-én Ulánbátorban aláírt Megállapodás (a továbbiakban: Megállapodás) kihirdetése.

A Kormány a keleti nyitás politikájának részeként törekszik a magyar-mongol kapcsolatrendszer sokoldalú fejlesztésére. E törekvés keretében indokoltnak látja a diplomata és a hivatalos/szolgálati útlevéllel rendelkező magyar és mongol állampolgárok vízummentes utazási lehetőségének bővítését. Az állami vezetők, valamint a hivatalos célból utazó képviselők, diplomaták, köztisztviselők és a gazdasági-kereskedelmi, befektetési intézményrendszer vezetői részére biztosított vízummentes tartózkodás időbeli kiterjesztése számottevően segítheti a két ország közötti politikai, gazdasági és kulturális kapcsolatok szorosabbra fűzését azáltal, hogy az eddiginél hosszabb időre mentesíti az utazókat a vízum beszerzésének időigényes eljárása alól. A jelenleg hatályos kétoldalú nemzetközi szerződés, a 96/1993. (VII. 1.) Korm. rendelettel kihirdetett, a Magyar Köztársaság Kormánya és Mongólia Kormánya között a diplomata és a szolgálati útlevéllel rendelkező állampolgáraik kölcsönös vízummentességéről szóló, Budapesten, 1992. szeptember 24. napján aláírt Egyezmény 30 napi vízummentes tartózkodást engedélyez a két állam említett útlevelekkel rendelkező állampolgárainak. A Megállapodás a schengeni vívmányok által engedélyezett maximális időtartamra, vagyis 180 napon belül 90 napra engedélyezi az egymás országaiba történő beutazást és tartózkodást. Ezen túlmenően a Megállapodás olyan rendelkezéseket tartalmaz, amelyek biztosítják az összhangot a hazánk Európai Uniós és schengeni tagállami státuszából fakadó kötelezettségekkel. A magyar és a mongol kormány között szakértői szinten lefolytatott egyeztetés eredményeként idén májusra kialakult a Megállapodás mindkét fél számára elfogadható szövege. A szerződés szövegének megállapítására a miniszterelnök a 42/2015. (V. 26.) ME határozatával adta meg a felhatalmazást. Ennek birtokában a Megállapodást 2015. május 29-én írta alá a külgazdasági és külügyminiszter Ulánbátorban. Mongólia Külügyminisztériuma 2015. szeptember 23-án kelt jegyzékével arról tájékoztatta a Külgazdasági és Külügyminisztériumot, hogy a Mongol Kormány már tejesítette a Megállapodás hatályba lépéséhez szükséges belső jogi eljárást.

Az Európai Unióban (EU) főszabályként uniós hatáskörbe tartozik annak eldöntése, hogy a harmadik államok polgárai vízummentesek-e vagy pedig vízumkötelezettek. A külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló, 2001. március 15-i 539/2001/EK tanácsi rendelet („Rendelet”) tartalmazza a harmadik államok besorolását a két kategória valamelyikébe. A Rendelet Mongóliát vízumkötelezett országként határozza meg. Ugyanakkor a Rendelet 4. cikk (1) bekezdés a) pontja lehetővé teszi, hogy az EU tagállamok saját hatáskörükben vízummentességet biztosítsanak az egyébként vízumkötelezett államok diplomata útlevéllel, szolgálati/hivatali útlevéllel vagy különleges útlevéllel rendelkező állampolgárainak. Magyarország Kormánya e lehetőséggel élve döntött a Megállapodás aláírásáról.

Részletes indokolás

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért kötelező hatályának elismerésére az Nsztv. rendelkezéseit kell alkalmazni.

Az 1. §-hoz

Az Nsztv. 7. § (1) bekezdés a) pontjára, és (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást és az törvénnyel kerül kihirdetésre.

A 2. §-hoz

Az Nsztv. 7. §-ban foglaltak szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelőn, a törvény e szakasza rögzíti a belső jogba transzformált Megállapodás hiteles angol- és magyar nyelvű szövegét. A Megállapodás leglényegesebb pontjai az alábbiak:

Az érvényes diplomata és szolgálati útlevéllel rendelkező magyar állampolgárok, illetve az érvényes diplomata és hivatalos útlevéllel rendelkező mongol állampolgárok száznyolcvan napos időszakonként a korábbi harminc nap helyett, kilencven napot meg nem haladó időtartamra vízum nélkül utazhatnak be, illetve tartózkodásra jogosító engedély nélkül tartózkodhatnak egymás államának területén.

Az egyik Félnek a másik Fél államába akkreditált diplomáciai vagy konzuli képviseletein szolgálatot teljesítő, vagy az ott székhellyel rendelkező nemzetközi szervezeteknél képviseletet ellátó azon állampolgárok, akik érvényes diplomata és szolgálati/hivatalos útlevéllel rendelkeznek, valamint az ezen személyekkel közös háztartásban élő családtagok akkreditálásához a beutazásukat megelőzően a fogadó államtól vízum beszerzése szükséges.

A Megállapodás rendelkezései nem mentesítik a személyi hatálya alá tartozó állampolgárokat azon kötelezettség alól, hogy ott tartózkodásuk ideje alatt a másik Fél államának a beutazásra, tartózkodásra, munkavállalásra és jövedelemszerző tevékenység folytatására vonatkozó hatályos jogszabályait betartsák.

A Megállapodás biztosítja a Szerződő Felek azon jogát, hogy a beutazási vagy tartózkodási engedélyt megtagadják azon személyektől, akiknek a jelenléte közrendi, közbiztonsági vagy közegészségügyi okból nem kívánatos. A Megállapodás alkalmazását bármelyik Fél közrendi, közbiztonsági vagy közegészségügyi okból részben vagy egészben ideiglenesen felfüggesztheti. A felfüggesztés megkezdéséről és annak feloldásáról diplomáciai úton értesíteni kell a másik Szerződő Felet.

A Szerződő Felek a Megállapodás végrehajtása során felmerülő vitáikat és nézeteltéréseiket konzultációk útján rendezik, harmadik állam vagy nemzetközi törvényszék bevonása nélkül.

A 4. §-hoz

Ez a törvény a kihirdetését követő napon lép hatályba. A Megállapodás a 11. cikk (1) bekezdése szerint, a Feleknek a hatálybalépéshez szükséges belső jogi követelményeik teljesítéséről szóló írásbeli, diplomáciai úton küldött értesítései közül az utolsónak a kézhezvételétől számított harmincadik (30.) napon lép hatályba.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

A Megállapodás deregulálta a korábbi nemzetközi szerződést, emiatt indokolt annak a belső jogba átültető jogszabályát is hatályon kívül helyezni.