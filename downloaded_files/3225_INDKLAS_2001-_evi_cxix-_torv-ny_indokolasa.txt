2001. évi CXIX. törvény indokolása

a takarmányok előállításáról, forgalomba hozataláról és felhasználásáról

-----STARTING---POINT---ALTALANOS--- 

A törvény a takarmányok előállítását, forgalomba hozatalát és felhasználását szabályozza annak érdekében, hogy a takarmányok biztosítsák az állatok korcsoportjának és hasznosítási irányának megfelelő táplálóanyag tartalmat, gazdasági haszonállatok esetében a genetikai potenciál hatékony kihasználását, valamint a jó minőségű és az ember egészségét nem veszélyeztető állati eredetű termékek előállítását.

A modern állattenyésztésben a megfelelő takarmányozásnak meghatározó szerepe van. A takarmány minősége meghatározza az állati eredetű termékek és élelmiszerek minőségét és nagy mértékben befolyásolja az állattenyésztés eredményességét. A takarmányokban lévő különféle anyagok hatással lehetnek az ember egészségére is. A takarmányok körébe nemcsak az ipari feldolgozás nélkül hasznosítható mezőgazdasági termékek (pl. széna, kukorica) tartoznak, hanem a takarmány-előállító üzemekben készült ipari alapanyagok és a különböző takarmánykeverékek is. A takarmánykeverékek előállításához felhasznált alapanyagok, adalékanyagok és előkeverékek, valamint az állatgyógyászati készítmények szigorú szabályozást igényelnek.

Az Európai Unió a fentiekre tekintettel harmonizálta a tagállamok jogszabályait. Így vált biztosíthatóvá az, hogy a takarmányok közvetlenül az állatok és közvetve az állati eredetű terméket fogyasztó emberek egészségét ne veszélyeztessék, ugyanakkor jó minőségükkel megfeleljenek a piaci verseny követelményeinek.

A takarmányok előállításáról és forgalomba hozataláról szóló jelenleg hatályos 1995. évi XCII. törvény által kialakított szabályozási rendszer módosítását az Európai Unió jogszabályaival való összhang megteremtése, a nemzetközi és a magyar tudomány eredményei, valamint a gazdasági életben és a gyakorlatban történt változások indokolják.

Az Európai Unió előírásainak átvétele során számos új, illetve a hatályos törvény előírásaitól eltérő fogalmat, valamint új hatósági feladatot kell meghatározni, illetve már meglévőket módosítani vagy megszüntetni, amelyek az 1995. évi XCII. törvény egészét érintik. Emiatt olyan mértékű tartalmi változtatásokra van szükség, amelyek megalapozzák és indokolttá teszik egy új törvény megalkotását.

A törvény meghatározza az alkalmazása szempontjából fontos fogalmakat, a takarmányozási hatóságokat, szabályozza a takarmány-előállító üzemek működésének, illetve az új takarmányok előállításának és forgalomba hozatalának engedélyezését, a takarmány előállítás, tárolás és forgalomba hozatal feltételeit, a takarmányok csomagolásával és jelölésével szemben támasztott alapvető követelményeket, a Magyar Takarmánykódex felépítését és kidolgozásának rendszerét, a takarmányozási hatóságok feladat- és hatáskörét, a hatósági vizsgálatok rendjét, meghatározza a hatósági intézkedéseket, a minőségvédelmi bírság kiszabásának rendjét, felhatalmazást ad a végrehajtási rendeletek megalkotására, és felsorolja azokat a közösségi jogszabályokat, amelyekkel a törvény összeegyeztethető szabályozást tartalmaz.

-----STARTING---POINT---RESZLETES---

Az 1. §-hoz

A törvény hatálya kiterjed a takarmányok minőségére és biztonságára, a takarmányok előállítására, forgalomba hozatalára, felhasználására, exportjára, importjára és országon való átszállítására. A törvény magába foglalja a takarmány-előállító üzemekkel, forgalmazó és tároló helyekkel kapcsolatos szabályozást, illetve meghatározza a hatóságok feladatait és rögzíti az ellenőrzések, engedélyezési és nyilvántartásba vételi eljárások főbb szabályait.

A 2. §-hoz

Az értelmező rendelkezések meghatározzák az Európai Unió előírásaival összhangban a takarmányozás szempontjából alapvetően szükséges fogalmakat. Ezáltal a törvény megteremti a magyar szabályozásnak az Európai Unió jogrendszerével való összeegyeztethetőségének alapját.

A 3. §-hoz

Az Európai Unióhoz való csatlakozásra történő felkészülés, valamint a hazai gyakorlat szükségessé tette a takarmányozási hatóságok feladatának módosítását.

A törvény értelmében takarmányozási hatóságként a Földművelésügyi és Vidékfejlesztési Minisztérium, az Országos Mezőgazdasági Minősítő Intézet (OMMI), az Állatgyógyászati Oltóanyag-, Gyógyszer- és Takarmány-ellenőrző Intézet (ÁOGYTI), illetve a megyei (fővárosi) állategészségügyi és élelmiszer-ellenőrző állomások (Állomás) járnak el.

Nagyobb változást jelent, hogy a törvény - a hatályos törvény előtti szabályozáshoz visszatérve - a takarmányozási ágazat ellenőrzésének központi szerv által történő összehangolását a szükséges mértékben visszaállítja. A hatályos törvény által a Földművelésügyi és Vidékfejlesztési Minisztériumra telepített operatív feladatot a gyakorlatban egy középirányító szervezet hatékonyabban tudja ellátni.

A 19 megyei és a fővárosi állomáson dolgozó takarmányfelügyelők szakmai tevékenységének összehangolását, és irányítását a törvény a jelenleg is működő ÁOGYTI-re bízza, amely erre nagyobb anyagi ráfordítás nélkül alkalmas. E tevékenysége során az ÁOGYTI érvényesíteni tudja a regionális és országos kihatású szakmai szempontokat, megszüntetve azt a gyakorlatot, hogy azonos esetekben a különböző megyei hatóságok különbözőképpen intézkedjenek, és lehetővé válik, hogy az Állomások egymás, megyén túli kihatású intézkedéseiről időben és pontosan értesüljenek.

A 4. §-hoz

A takarmány-előállító üzemek működésének engedélyezését és nyilvántartásba vételét az Európai Unió előírásai is tartalmazzák. A működési engedélyek megadásához szükséges, hogy az üzemeket a gyártani kívánt takarmányok körére, valamint az azokban felhasznált speciális anyagok (állatgyógyászati készítmények, adalékanyagok, előkeverékek) koncentrációjára homogenitás vizsgálatokkal bevizsgálják. E vizsgálatok a gyártani kívánt termékek körére megállapítják a gyártástechnológia alkalmasságát, valamint a jó minőségű és biztonságos termék-előállítás feltételeinek meglétét. A tapasztalatok szerint, a takarmány-előállító üzemek nagy részénél a vizsgálatok jelentős technológiai átalakítást, korszerűsítést igényeltek, amelynek felülvizsgálatára legalább 5 évenként szükség van.

A homogenitás vizsgálatokat és a működési engedély megadásához szükséges véleményt az országban egyöntetűen az erre szakmailag alkalmas ÁOGYTI készíti el, míg az üzem működésének humán-egészségügyi szempontból való véleményezését a területileg illetékes ÁNTSZ végzi. A hatóságok állásfoglalása alapján az illetékes Állomás adja ki a takarmány-előállító üzem működési engedélyét.

A takarmány forgalmazó és tároló helyek működésének engedélyezése külön jogszabály alapján történik. Az engedélyezés során az illetékes Állomás szakhatósági állásfoglalást ad. Az Állomásnak a törvényben megjelölt feladatok ellátása érdekében szüksége van a működési engedéllyel rendelkező forgalmazó és tároló helyek ismeretére, ezért nyilvántartást vezet a működési engedéllyel rendelkező létesítményekről. A létesítmények országos nyilvántartását az ÁOGYTI végzi.

Az 5. §-hoz

A takarmány-előállító üzemek esetében alapvető feltétel, hogy a jó minőségű termékelőállítás feltételein (GMP = Jó gyártási gyakorlat) kívül minden termékre vonatkozóan gyártmánylap készüljön. A gyártmánylapnak a takarmányra vonatkozó alapvető adatokat kell tartalmaznia, amelyeket a végrehajtási rendelet fog megadni. A gyártmánylapoknak a takarmány-ellenőrzés során kiemelkedő szerepe van, a gyártmánylap ad lehetőséget arra, hogy a hatóság ellenőrizni tudja a takarmányok részletes összetételét és beltartalmát.

További követelmény, hogy a takarmányok előállítására csak engedélyezett alapanyag és adalékanyag legyen felhasználható. Az alapanyagok és adalékanyagok vonatkozásában az Európai Unió előírásaival összhangban a Magyar Takarmánykódex fogja felsorolni azokat a feltételeket, amelyek mellett azok közvetlenül az állatok etetésére, illetve további keveréssel takarmánykeverékek előállítására felhasználhatóak.

A takarmány tároló helyeknek meg kell felelniük a minőségmegóvás követelményeinek, és biztosítaniuk kell, hogy a tárolt takarmányok állategészségügyi szempontból biztonságosan felhasználhatóak legyenek.

A takarmány forgalomba hozatalának feltétele, hogy a vásárló, illetve a felhasználó jól tudjon tájékozódni a takarmány beltartalmáról, felhasználhatóságáról és etethetőségéről. Ezeket az adatokat a kiszerelt takarmány esetén a csomagolóanyagon, címkén, ömlesztett takarmány esetén a kísérő okmányon kell feltüntetni.

A 6. §-hoz

A takarmányok előállításának, forgalomba hozatalának és tárolásának alapvető feltétele, hogy a takarmányok az állatok genetikailag adott termelőképességének kibontakoztatását szolgálják, ugyanakkor károsan ne veszélyeztessék közvetlenül az állat, vagy közvetve az ember egészségét. Ennek érdekében az Európai Unió előírásaival összhangban, a Magyar Takarmánykódex fogja szabályozni a takarmányok nemkívánatos anyag tartalmát és a tiltott anyagok körét.

Az előállítás során kizárólag olyan technológia alkalmazható, illetve anyag használható fel, amely a takarmány minőséghibáját nem fedi el.

Az ellenőrző hatóság a megengedettnél nagyobb mennyiségben nemkívánatos anyagot tartalmazó takarmány felhasználásáról a külön jogszabályban leírtaknak megfelelően intézkedik.

Az előállított takarmányok minőségéért és biztonságáért - az előállító által meghatározott minőségmegőrzési időn belül, az előállító által megállapított tárolási, raktározási és felhasználási feltételek betartása esetén - a takarmány előállítója felel. Import takarmányok esetében ez a felelősség az importőrt terheli.

A 7. §-hoz

Az új takarmányok engedélyezésénél és nyilvántartásba vételénél figyelembe kell venni azt a tényt, hogy Magyarország az Európai Unióba való belépése előtt még nem alkalmazhatja az Európai Unió engedélyezési és nyilvántartásba vételi rendszerét. A belépésig ezért külön kell szabályozni az engedélyezési eljárást. A belépést követően az új takarmányokat az Európai Unióban központilag engedélyezik, ezért a törvény 7. §-a a csatlakozási szerződést kihirdető törvény hatályba lépésével egyidejűleg hatályát veszti.

Az új takarmányok engedélyezési eljárása lehetővé teszi azt, hogy csak olyan új takarmányt lehessen az országban előállítani, felhasználni, illetve az országba behozni, amelyről az OMMI megállapította, hogy az nem veszélyezteti közvetlenül az állat és közvetve az ember egészségét, ugyanakkor az állat a gyártó által garantált minőségi értékeknek megfelelően fejti ki termelőképességét.

A 8. §-hoz

Az engedélyezési eljárás lefolytatásához esetenként szükség lehet az új takarmány kísérleti jelleggel való kipróbálására, illetve etetésére, az új import takarmány országba való behozatalára. Ezekhez külön engedély megadása szükséges.

A 9. §-hoz

A takarmány-előállító üzemben előállított takarmányokat olyan csomagolással kell ellátni, amely alkalmas a takarmányok külső behatásoktól való védelmére, minőségének megóvására és biztosítja a takarmány állategészségügyi szempontból való biztonságos felhasználhatóságát. Ömlesztett takarmányok esetén a tartálynak kell ezeknek a követelményeknek megfelelnie.

A fogyasztók megfelelő tájékoztatása megköveteli, hogy a kiszerelt takarmányok csomagolóeszközén, vagy az arra rögzített címkén, magyar nyelven, jól láthatóan, eltávolíthatatlanul fel legyenek tüntetve a takarmányra vonatkozó alapvető adatok, jellemzők és a felhasználás tekintetében megfelelő útmutató álljon rendelkezésre. Az ömlesztve szállított takarmányok esetében a szállítmányt kísérő okmányon kell a törvény által megkívánt adatokat feltüntetni.

A takarmány-előállító üzemen kívül előállított takarmány-alapanyagok (pl. búza, kukorica, árpa, extrahált napraforgó dara) esetében a takarmány elnevezésén kívül az előállítás helyét és a Takarmánykódexnek a vonatkozó előírásait kell feltüntetni.

A törvényben meghatározott követelményeket az import takarmányokra megfelelően alkalmazni kell.

A 10. §-hoz

A Magyar Takarmánykódex (Codex Pabularis Hungaricus) három kötete tartalmazza a takarmányokra és a létesítményekre vonatkozó részletes előírásokat.  Az I. kötetet, amely átveszi az Európai Unió kötelező részletes előírásait (pl. alapanyagok, adalékanyagok, nemkívánatos anyagok, tiltott anyagok, takarmány-előállító üzemek működésének feltételei), a földművelésügyi és vidékfejlesztési miniszter rendelettel adja ki.

A II. kötet a takarmányok részletes leírását, felhasználhatóságát, beltartalmi értékeit, valamint az állatfajok korcsoportnak és hasznosítási iránynak megfelelő táplálóanyag szükségletét tartalmazza, ajánlott szakmai irányelvek gyűjteményeként. A III. kötet az ajánlott takarmányvizsgálati módszereket adja meg. A II. és a III. kötet előírásait a földművelésügyi és vidékfejlesztési miniszter hivatalos lapjában közzéteszi.

A Takarmánykódex szakmai anyagát a 15 tagból álló Takarmánykódex Bizottság készíti el. A Bizottság a tudomány, a gazdaság, az ellenőrzési és engedélyezési feladatokat végző hatóságok, a Földművelésügyi és Vidékfejlesztési Minisztérium, a Gazdasági Minisztérium, az Egészségügyi Minisztérium és a Környezetvédelmi Minisztérium képviselőiből áll. A Bizottság működésével kapcsolatos feladatokat az FVM látja el.

A 11. §-hoz

A Földművelésügyi és Vidékfejlesztési Minisztérium a takarmányozási ágazat területén olyan átfogó feladatokat lát el, amelyek a szabályozás kialakításán túl kiterjednek az egyes  hatóságok munkájának irányítására, az ellenőrzési stratégia kialakítására, a szükséges képzések megszervezésére, a megfelelő információk áramlásának biztosítására, jelentések készítésére és a hatósági munka átláthatóságának és törvényességének biztosítására. Az FVM engedélyezi a laboratóriumok takarmányvizsgáló tevékenységét és a csatlakozást követően kijelöli az Európai Unió új takarmány engedélyezési eljárásában közreműködő nemzeti referenst, valamint az Európai Unió takarmányozási bizottságainak munkájában résztvevő magyar tagokat.

Az Országos Mezőgazdasági Minősítő Intézet feladata az Európai Unióba való belépésig az új takarmányok engedélyezése, majd a belépést követően a takarmányok engedélyezési eljárásához kapcsolódó vizsgálatok szakmai hátterének biztosítása. Fontos feladata az OMMI-nek a takarmányvizsgáló laboratóriumok, valamint azok vizsgálatainak minősítése, köranalízisekkel való ellenőrzése, valamint a laboratóriumokra vonatkozó nyilvántartások vezetése, a takarmánygazdálkodásra vonatkozó adatok összegyűjtése és értékelése. Az OMMI alkalmas arra, hogy a szakmai és műszeres felkészültséget igénylő új vizsgálati módszerek bevezetését, valamint a hatóságok által vett takarmány-alapanyag, -adalékanyag és előkeverék minták vizsgálatait elvégezze.

Az Állatgyógyászati Oltóanyag-, Gyógyszer- és Takarmány-ellenőrző Intézet vizsgálja a takarmányokba kevert állatgyógyászati készítményeket, ellenőrzi a gyógyszeres takarmányt vizsgáló laboratóriumokat, összehangolja a megyei takarmány ellenőrzés operatív tevékenységét és a takarmány-előállító üzemek működési engedélyének megadásához elvégzi a szükséges homogenitás vizsgálatokat. Tevékenysége biztosítja, hogy az országban azonos szakmai követelmények szerint történjen a takarmány-előállító üzemek alkalmasságának megítélése, amelyet az Európai Unió előírásai is megkövetelnek.

Az Állomások végzik a takarmány-előállító üzemek, tároló és forgalmazó helyek, valamint a takarmányok előállításának, forgalmazásának, tárolásának, importjának, exportjának és az országon való átszállításának ellenőrzését. Az ellenőrzések során az Állomás térítésmentesen mintát vehet.

A 12. §-hoz

Hatósági feladatot az ellenőrzött létesítmények területén, illetve a takarmányokra vonatkozóan az erre feljogosított személy kizárólag hatósági igazolvány birtokában végezhet.

A 13. §-hoz

A hatósági engedélyezési és ellenőrzési vizsgálatok, valamint az engedélyezési eljárás díjköteles, a díjak mértékét külön jogszabály állapítja meg. A díjat a vizsgálatot végző, illetve az eljáró hatóság számlájára kell befizetni.

A hatósági mintavétel során - a mikrobiológiai vizsgálatok kivételével - az engedélyezést kérelmező, vagy az ellenőrzött kérésére a hatóságnak ellenmintát kell venni. A mintavételről és az ellenőrzésekről a helyszínen jegyzőkönyvet kell felvenni.

A 14. §-hoz

A törvény meghatározza a takarmányozási hatóságok számára a jogszabályi előírások megszegése esetén (pl. hamisítás, minőségileg károsult termék, nem megfelelő címkézés) rendelkezésre álló szankciókat. Így lehetőség van a takarmány-előállító üzem működési engedélyének visszavonására, működésének felfüggesztésére, az előírásoknak nem megfelelő takarmány etetésre alkalmatlannak nyilvánítására, megsemmisítésének elrendelésére, értékének csökkentésére, előállításának, forgalomba hozatalának és felhasználásának korlátozására, szabálysértési eljárás indítására stb.

A 15. §-hoz

A hatóságok határozatai ellen benyújtott fellebbezések elbírálása során érvényesítésre került az az elv, hogy minisztériumi szinten minél kevesebb egyedi hatósági jogkör maradjon. Ennek megfelelően a takarmányok ellenőrzését végző Állomások elsőfokú határozatát a tevékenységüket szakmailag koordináló ÁOGYTI bírálja el másodfokon.

Az Állomásnak a takarmány-előállító üzem működési engedélyére vonatkozó határozatát a Földművelésügyi és Vidékfejlesztési Minisztérium bírálja el. Az ÁOGYTI e területen nem járhat el másodfokon, tekintettel arra, hogy az elsőfokú eljárásban közreműködik.

Az OMMI elsőfokú határozatát az FVM bírálja el, tekintettel arra, hogy az OMMI esetében nincs olyan központi szerv, amely a fellebbezési kérelmet elbírálhatná.

A 16. §-hoz

A minőségvédelmi bírság a hatályos 1995. évi XCII. törvény gyakorlatban bevált, fontos szankcionálási eszköze, ezért a törvény lényegében változatlan módon fenntartja a szabályozást.

A minőségvédelmi bírságot a végrehajtási rendeletben rögzített esetekben a takarmányok ellenőrzését végző Állomás szabhatja ki. A bírság mértéke, hasonlóan más minőségvédelmi bírságokhoz, a takarmány kereskedelmi értékének legalább kétszerese, de legfeljebb tízszerese lehet. A minőségvédelmi bírság más szankciók mellett is kiszabható.

A minőségvédelmi bírságot az Állomás számlájára kell befizetni, melynek felhasználásáról a minisztérium dönt. A befolyt összeget a takarmány vizsgálati módszerek korszerűsítésére és a takarmányok minőségének javítását szolgáló intézkedések megtételére lehet felhasználni.

-----STARTING---POINT---VEGE---

A 17. §-hoz

A törvény meghatározza, hogy mely rendelkezések maradhatnak a csatlakozásig hatályban és megjelöli azokat a paragrafusokat is, amelyek a csatlakozás napjától léphetnek hatályba.

A 18. §-hoz

A törvény megadja a felhatalmazásokat a törvény által rögzített kereteken belül a szükséges jogszabályok megalkotására, amelyek alapján a földművelésügyi és vidékfejlesztési miniszter - meghatározott szabályozási tárgykörben más miniszterekkel egyetértésben vagy együttesen - külön jogszabályban meghatározza a takarmányozási ágazatra vonatkozó részletes szabályokat.

A 19. §-hoz

A törvény rendezi az 1995. évi XCII. törvény hatályon kívül helyezéséből származó esetleges problémákat, megadva a szükséges átmeneti rendelkezéseket. A törvény kitér a takarmányvizsgálati laboratóriumi engedélyek, illetve a takarmány-előállító üzemek működési engedélyének érvényességére is.

A 20. §-hoz

A törvény az Európai Megállapodást kihirdető 1994. évi I. törvény 3. §-ával összhangban felsorolja azokat a közösségi jogszabályokat, amelyekkel részben összeegyeztethető szabályozást tartalmaz.