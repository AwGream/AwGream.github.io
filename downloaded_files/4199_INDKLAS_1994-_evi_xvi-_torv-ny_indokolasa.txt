1994. évi XVI. törvény indokolása

a Gazdasági Kamarákról

-----STARTING---POINT---ALTALANOS--- 

I.

A gazdasági kamaráknak a fejlett piacgazdaságú országokban hagyományosan nagy szerepük van a gazdaság fejlődésének és szerveződésének előmozdításában, a gazdasági tevékenységet folytatók általános, együttes érdekeinek érvényre juttatásában, az üzleti forgalom biztonságának és a piaci magatartás tisztességének megteremtésében és megőrzésében, valamint a gazdasággal összefüggő egyes közigazgatási feladatok ellátásában. A gazdasági kamarák meghatározó szerepet tölthetnek be egy átalakulóban lévő gazdaságban is, elősegíthetik a forgalmi viszonyok és az üzleti etika stabilizálódását, a gazdaság szereplőinek információval való ellátását, a nemzetközi kereskedelmi kapcsolatrendszer fejlődését, a gazdaság infrastruktúrájának javítását.

A magyar nemzetgazdaság korszerű piacgazdasággá történő átalakulásához, az állam gazdasági szerepvállalásának csökkentéséhez, illetve megváltoztatásához szükség van arra, hogy megfelelő szervezetek jöjjenek létre a gazdasággal összefüggő közfeladatok egy részének az érintettek önigazgatása útján történő ellátására. Ezek a szervezetek a gazdasági kamarák, amelyek a gazdaság hatékony működéséhez elengedhetetlen intézményi rendszer egyik fontos elemét jelentik, s amelyek létrehozásának elrendelése e törvényjavaslat (a továbbiakban: javaslat) alapvető célja.

II.

A gazdasági kamaráknak a magyar jogrendszeren belül történő elhelyezéséhez szükség van a gazdasági kamarák jogi személyiségének, köztestületi jellegének meghatározására, a szakmai, hivatásrendi kamarákhoz való viszonyuk tisztázására, az érdekképviseleti rendszerben betöltött szerepük megállapítására és a gazdasági érdekképviseleti szervezetekhez fűződő kapcsolataik rendezésére, valamint a gazdasággal összefüggő közigazgatási ügykörük számbavételére.

1. A javaslat a gazdasági kamarákat köztestületekként határozza meg.

A Polgári Törvénykönyvről szóló 1959. évi IV. törvény (a továbbiakban: Ptk.) egyes rendelkezéseinek módosítására irányuló, a Kormány által az Országgyűléshez ez év márciusában benyújtott 9434. számú törvényjavaslat a köztestületeket olyan önkormányzattal és nyilvántartott tagsággal rendelkező szervezetekként definiálja, amelyeknek a létrehozását törvény rendeli el, vagy amelyeknek az alapítására törvény hatalmaz fel meghatározott személyeket. A köztestület legfontosabb ismérve, hogy a tagságához, illetőleg a tagsága által végzett tevékenységhez kapcsolódó közfeladatot lát el.

A köztestületek szabályozása iránti igény döntően ebből - a közcélú szervezetek iránti igényből - ered: az elmúlt években bekövetkezett társadalmi változások ugyanis nyilvánvalóvá tették, nem tartható az államnak a közfeladatok ellátásában betöltött kizárólagos szerepe.

Szükség van olyan szervezetekre, amelyek alkalmassá tehetők a közfeladatok egy részének az államtól függetlenül történő ellátására. Különösen erős hangsúllyal fogalmazódott meg ez az igény a gazdasággal összefüggő közfeladatok tekintetében. A gazdasági kamarák azok a köztestületek, amelyek ennek a hangsúlyos igénynek képesek eleget tenni.

A köztestületek mint ún. közjogi jogi személyek jogképességének, jogalanyiságának csak a magánjogi, vagyonjogi vonatkozásait ragadhatja meg a Ptk., ezen kívül a köztestületek fogalmi jegyeinek általánosításával, egyneműsítésével a különböző közjogi felhatalmazottságú köztestületek - elsősorban természetesen magánjogilag releváns - közös fogalmi alapjának megteremtésére vállalkozhat. Ezért a köztestületekre vonatkozó jogalkotás csak az egyes köztestületi típusok közjogi szabályait meghatározó törvények elfogadásával válhat teljessé.

2. A Ptk. módosítására benyújtott 9434. számú törvényjavaslat a köztestületek hagyományos fajtái közül az akadémiát, valamint a gazdasági és szakmai kamarákat nevesíti; e törvényjavaslatnak továbbá fontos rendelkezése, hogy törvény előírhatja: meghatározott tevékenység csak valamely köztestület tagjaként folytatható.

E rendelkezésekre is figyelemmel, szükséges biztosítani a kamarai szabályozás összhangját: a gazdasági kamarákra és az egyes szakmai kamarákra vonatkozó törvényeknek egymással és a Ptk.-ban meghatározásra kerülő köztestületi fogalommal összhangban kell állniuk.

A kamarákra vonatkozó szabályozás kétfelé ágazik.

A gazdasági kamarákról egységes törvényt kell alkotni; ez a javaslat tárgya. A gazdaság területén más típusú kamara - a javaslatban szabályozottakon kívül - nem jöhet létre. Gazdasági tevékenységet csak valamelyik gazdasági kamara tagjaként lehet folytatni: aki gazdasági tevékenységet folytat, „automatikusan” a gazdasági kamara tagjává válik.

Az egyes szakmai kamarákról külön-külön törvények rendelkezhetnek. E törvények feladata, hogy - az általános köztestületi, kamarai ismérvek határain belül - az adott szakmai kamara, a tagok által gyakorolt hivatás sajátosságait megjelenítsék.

A szakmai - egyes hivatások gyakorlóit tömörítő - kamarák közül az ügyvédi és a közjegyzői kamarákról már hatályos jogszabály (az 1991. évi XXIII. törvénnyel módosított 1983. évi 4. törvényerejű rendelet, illetve az 1991. évi XLI. törvény) rendelkezik. A Kormány törvényjavaslatot nyújtott be az orvosi, illetve a gyógyszerészi kamarák szabályozására is. Előkészítés alatt áll a mérnöki és építész kamarákról szóló törvényjavaslat is.

Szakmai kamarák alakítása szempontjából elsősorban azok a - többnyire bizalmi elemeket, hangsúlyos etikai tartalmat hordozó - foglalkozások, hivatások jöhetnek számba, amelyek természetüknél fogva önszabályozást, önigazgatást igényelnek, s amelyek esetében az önigazgatás - többek közt a döntéshozók szakmai ismereteinél fogva - hatékonyabb, mint az állami irányítás. E szempontok figyelembevétele mellett is szükséges a kamarák „inflálódásának” elkerülése; nem lehet cél az, hogy az egész társadalmat különböző kamarákba vagy más köztestületekbe tömörítsük.

A gazdasági és a szakmai kamarák - köztestületi jellegükből adódóan - számos közös vonást mutatnak. Szükséges ugyanakkor a köztük meglévő különbségekre is felhívni a figyelmet: a szakmai kamarák tagjai - szemben a gazdasági kamarákkal - csak természetes személyek lehetnek; a szakmai kamarák érdekvédelmi funkciója hangsúlyosabb, mint a gazdasági kamaráké; a szakmai kamara - túl a hivatás etikája, jó hírneve felett való őrködésen - fegyelmi jogköröket is gyakorol, ami a gazdasági kamarák esetében kizárt; a szakmai kamara - éppen fegyelmi ügyekben - kizárhatja tagját, s ezzel megfoszthatja az adott hivatás gyakorlásának jogától, a gazdasági kamara viszont nem vonhatja meg a gazdasági tevékenység gyakorlásának jogát, nem zárhatja ki tagját.

Utalni kell továbbá arra is, hogy egyes hivatások gyakorlói a tevékenységüket - társas vagy egyéni vállalkozás keretében - gazdasági tevékenységként, azaz üzletszerűen is végezhetik. Ebben az esetben sem válik azonban valaki két különböző kamara tagjává, ugyanis a szakmai és a gazdasági kamarák alanyi-tagsági köre szükségképpen eltér egymástól: pl. az orvosi vagy mérnöki kamara tagja az e hivatást gyakorló természetes személy, a gazdasági kamaráé pedig az a gazdálkodó szervezet (ideértve az egyéni vállalkozást is), amelynek keretében az adott hivatás gyakorlását is igénylő gazdasági tevékenységet folytatják. A szakmai kamarából való kizárás csak a döntéssel érintett természetes személyt fosztja meg a hivatás gyakorlásának jogától, közvetlenül nem hat ki a szóban forgó gazdasági tevékenységet folytató gazdálkodó szervezet működésére.

Átfogó, általános, valamennyi kamara közös szabályait tartalmazó kamarai törvény megalkotására - az előzőekre is figyelemmel - sem szükség, sem lehetőség nincs. A kamaraalakítás ugyanis - szemben az egyesülési joggal - nem alanyi jog, azt mindig törvény rendeli el, ezért nem lehet és nem is szükséges meghatározni olyan feltételeket, amelyek teljesítésével valamely közösség kamara létrehozására szerezhet „jogosultságot”.

3. A gazdasági kamarák jelentőségének, rendeltetésének, jogrendszeren belüli helyének megállapításához szükség van a közigazgatásban betöltött szerepük értékelésére és minősítésére.

Mind a klasszikus magyar, mind pedig a külföldi (különösen a német) közigazgatástudomány azon az állásponton van, hogy a széles értelemben vett közigazgatás három formája különböztethető meg: az állami (központi), a helyi önkormányzati és a személyi (köztestületi) önkormányzati közigazgatás. E megközelítés szerint a köztestületek a funkcionális decentralizáció szervezetei, amelyek meghatározott közigazgatási ügyeket - a döntéshozók megfelelő tájékozottsága, szakmai felkészültsége és az igazgatás eredményességében való érdekeltsége folytán - hatékonyabban láthatnak el, mint az állami vagy a helyi önkormányzati szervek. A köztestület és az általa megvalósított igazgatás tehát része a közigazgatásnak, nem tartozik azonban sem az állami igazgatáshoz, sem a helyi önkormányzatihoz. A köztestületeknek előírt közfeladatok általában nem - s így a közigazgatási feladataik sem - minősülnek állami vagy helyi önkormányzati feladatnak.

Természetesen a gazdasági kamarák korántsem csak közigazgatást igénylő közfeladatokat látnak majd el, a gazdasággal összefüggő közigazgatás közfeladataiknak csak egyik - nem feltétlenül a legjelentősebb - csoportját fogja képezni; közigazgatási ügykörükkel azonban számolni kell, azt a törvényi szabályozásban is el kell ismerni.

4. A gazdasági kamarákra vonatkozó szabályozás nem alkotható meg a kamarák és a gazdasági érdekképviseleti szervezetek viszonyának tisztázása, rendeltetésük pontos meghatározása nélkül.

A javaslat előkészítése során felmerült egyik alapvető kérdés az volt, hogy a gazdasági kamarákról szóló törvény megalkotása mennyiben teszi szükségessé a gazdasági érdekképviseleti szervezetekre vonatkozó jogi szabályozás felülvizsgálatát, módosítását, kiegészítését.

A gazdasági érdekképviseleti szervezetek társadalmi szervezetek (egyesületek). E minőségükben a státuszukat - létrejöttüket, működésüket, jogi személyiségüket - közjogi szempontból az egyesülési jogról szóló 1989. évi II. törvény, magánjogi szempontból pedig a Ptk. vonatkozó rendelkezései megfelelően szabályozzák.

Az érdekképviseletekről az Alkotmány is rendelkezik; 36. §-a előírja a Kormánynak, hogy feladatai ellátása során működjön együtt az érdekelt társadalmi szervezetekkel, 70/C. §-ának (1) bekezdése pedig alapvető jogként ismeri el az ahhoz való jogot, hogy bárki gazdasági és társadalmi érdekeinek védelme céljából másokkal együtt szervezetet alakítson vagy ahhoz csatlakozzon.

A jogszabályok előkészítésével kapcsolatos érdekképviseleti jogokat a jogalkotásról szóló 1987. évi XI. törvény állapítja meg. A munkaügyi kapcsolatokban érvényesülő munkáltatói és munkavállalói érdekképviseleti jogokról a Munka Törvénykönyve és a közalkalmazottak jogállásáról szóló 1992. évi XXXIII. törvény rendelkezik. A szövetkezetek országos érdekképviseleti szerveinek jogait a szövetkezetekről szóló 1992. évi I. törvény szabályozza. Számos más jogszabály utal az érintett érdekképviseleti szervekkel való egyeztetés kötelezettségére, s több döntéshozó testületben intézményesen is jelen vannak az érdekképviseleti szervezetek (pl. az Országos Statisztikai Tanácsban vagy az Országos Képzési Tanácsban).

A gazdasági érdekképviseleti jogok szabályozásának tehát viszonylag differenciált rendszere alakult ki a magyar jogban, amely ugyanakkor - az egyesülési jogra mint alkotmányos alapjogra is figyelemmel - negatív módszert követ: minden megengedett a társadalmi szervezetek (egyesületek) számára, amit jogszabály nem tilt. A hatályos szabályozás egyenrangúként és egyenjogúként kezeli az összes társadalmi szervezetet, nem emel ki, nem privilegizál egyes érdekképviseleti szervezeteket.

A gazdasági kamarák létrejöttével sem válik kívánatossá e szabályozási szemlélet megváltoztatása. Szükség van ugyanakkor egyrészt a gazdasági kamarák és a gazdasági érdekképviseleti szervezetek pontos elhatárolására, másrészt a gazdasági érdekképviseleti szervezetek jogainak gyakorlására vonatkozó szabályozás kialakítására.

A gazdasági kamarák köztestületek, s mint ilyenek számos lényeges kérdésben különböznek a társadalmi szervezetként működő gazdasági érdekképviseleti szervezetektől.

A társadalmi szervezet (egyesület) magánjogi alapon, önkéntesen szerveződik, míg a gazdasági kamara létrehozását törvény írja elő. A társadalmi szervezet létrehozása alanyi jog, a köztestület alapítása törvényben előírt kötelezettség.

A társadalmi szervezet (egyesület) alapszabályában szabadon állapítja meg célját, feladatait. E szabadságának egyetlen korlátja, hogy célja nem ütközhet jogszabályba. A gazdasági kamara esetében fogalmi elem az, hogy e jogi személy - minthogy köztestület - közfeladatot lásson el, tehát tevékenységének meghatározó része nem lehet akármilyen jogilag megengedett céllal kapcsolatos, hanem csakis - tagjaival, azok tevékenységével összefüggő - közcélt szolgálhat.

A gazdasági kamarák és az érdekképviseleti szervezetek elhatárolásában - létrejöttük eltérő módja mellett - alapvető fontosságú az, hogy a gazdasági kamarák számára milyen közfeladatokat ír elő a törvény. Az államtól és a helyi önkormányzattól átvett, a gazdasággal összefüggő, érdemi és konkrét közfeladatoknak a gazdasági kamarák hatáskörébe utalása nélkül a gazdasági kamarák kiemelt szerepet élvező, privilegizált helyzetű érdekképviseleti szervezetekké alakulnának, ami alapvetően sértené a gazdasági érdekképviseleti szervezetek jogait és törvényes érdekeit. Ezért a javaslatnak ebből a szempontból is kulcskérdése a gazdasági kamarák feladatainak részletes, pontos meghatározása.

Szükség van továbbá a gazdasági kamarák és az egyes gazdasági érdekképviseleti szervezetek érdekérvényesítő tevékenysége közti viszony szabályozására is. A gazdasági kamarák jellegüknél fogva nem szolgálhatnak rész-, csoport-, ágazati, szociális (munkáltatói, illetve munkavállalói) érdekek képviseletére, érvényesítésére. Ilyen érdekek képviseletére a magánjogi alapon létrejött gazdasági érdekképviseleti szervezetek hivatottak, a javaslat ezért a gazdasági kamarák számára nem engedi meg az ilyen típusú érdekek érvényesítését.

A gazdasági kamarák a gazdaság egészét reprezentálják, s ezért a gazdaság átfogó, egyetemes érdekeinek képviseletére alkalmasak. A javaslat mindazonáltal garanciákat tartalmaz arra, hogy a kamarák e tevékenysége se csorbíthassa a gazdasági érdekképviseleti szervezetek jogérvényesítési lehetőségeit.

A gazdasági kamarák és a gazdasági érdekképviseleti szervezetek harmonikus, kiegyensúlyozott viszonyának kialakulását szolgálja a javaslat azzal is, hogy megteremti a gazdasági érdekképviseleti szervezetek képviseletét a gazdasági kamara elnökségében, továbbá e szervezetek számára intézményesített szerepet biztosít a gazdasági kamarák megalakításában.

A gazdasági kamarák létrehozása, közjogi felhatalmazottsága, feladataik és jogosítványaik jogszabályi rögzítése a magánjogi érdekképviseleteknek a közjogi struktúrák felé törekvésére, elmozdulására vezethet, ha a magánjogi alapon szerveződő társadalmi szervezetek nem látják biztosítottnak alapvető jogaik gyakorolhatóságát.

Ezért a kamarai feladatoknak a magánjogi érdekképviseleti funkcióktól való elválasztása csak akkor hatályosulhat a gyakorlatban, ha a magánjogi alapon álló gazdasági érdekképviseleti szervezetek is megfelelő garanciákat kapnak érdekképviseleti tevékenységük tényleges gyakorolhatóságára.

A közigazgatás szerveinek is szükségük van továbbá az érdekképviseleti szervezetekkel való - jogszabályban megkövetelt - egyeztetés kiszámíthatóságára.

Ezeknek az igényeknek a javaslat a gazdasági érdekképviseleti jogok gyakorlására vonatkozó szabályok (VII. fejezet) megállapításával kíván eleget tenni. Hangsúlyozni kell, hogy a javaslat előkészítésébe bevont gazdasági érdekképviseleti szervezetek a gazdasági kamarákról szóló törvény támogatását alapvetően ettől, tehát a joggyakorlásukra vonatkozó - döntő részben eljárási jellegű - szabályok megalkotásától tették függővé.

III.

A javaslat a gazdasági kamarák szabályozásában a következő alapelveket követi.

1. A gazdasági kamarák létrehozását - mivel köztestületekről van szó - a törvénynek kell elrendelnie. A javaslat ennek megfelelően a kamarák megalakítását az érintettek számára kötelezővé teszi. A gazdasági kamarákra vonatkozó szabályozás tehát nem lehet „keretjellegű” abban az értelemben sem, hogy csupán általában határozná meg a kamara ismérveit, s az érintettekre bízná, alapítanak-e gazdasági kamarát, s ha igen, hányat. Egy ilyen megoldás ugyanis lehetetlenné tenné, hogy a gazdasági kamarák közfeladatokat - esetenként közigazgatási feladatokat - lássanak el.

2. A szabályozásnak biztosítania kell, hogy a gazdasági kamarák az érintett személyek összességét átfogják, területüket teljességgel reprezentálják. Ezzel kapcsolatban ismételten le kell szögezni, hogy a gazdasági kamarákra csak akkor van szükség, ha konkrét, érdemi közfeladatok ellátására jönnek létre. E közfeladatok azonban csak akkor láthatók el eredményesen, ha a gazdasági kamarák az összes gazdálkodó szervezetet tömörítik, más szóval, ha a gazdasági tevékenység folytatásával a kamarai tagság együttjár. A teljes reprezentativitás biztosítja továbbá, hogy a gazdasági kamara érdekképviseleti tevékenysége ne rendelődjön alá ágazati, csoport- vagy egyedi érdekeknek. Független, önálló és pártatlan véleménynyilvánítás csak a területüket teljesen átfogó gazdasági kamaráktól várható.

Kényszertagság, avagy „automatikus” tagság alapján működnek a gazdasági kamarák - többek közt - Ausztriában, Franciaországban, Hollandiában, Németországban, Olaszországban és Spanyolországban. E kamarák a gazdaság szervezésében és fejlesztésében, az infrastruktúra megteremtésében és javításában, a gazdasági döntéshozatalban és közigazgatásban jóval nagyobb súllyal vesznek részt, mint a - sajátos jogtörténeti okok folytán - magánjogi alapon, önkéntesen szerveződő, érdemi jogosítványokkal csak kivételesen rendelkező kamarák, amelyekre Nagy-Britanniából, Írországból, Dániából, Belgiumból hozható példa. Ez utóbbi modell követése Magyarországon éppen azzal a veszéllyel járna, hogy a gazdasági kamarák érdekképviseleti szervezetekként alakulnának ki, s ezáltal fennmaradna az államnak és a helyi önkormányzatoknak a gazdasági feladatok ellátásában betöltött - történelmi előzményekre visszavezethető - túlsúlyos szerepe, amelyet ráadásul súlyosbítana a gazdasági érdekképviseleti szervezeteknek az „érdekképviseleti” kamarák megjelenése folytán bekövetkező térvesztése.

A tapasztalatok - főként a német és az osztrák gazdaság története alapján - azt mutatják, hogy egy átalakulóban lévő gazdaság fejlődését, a forgalmi viszonyok és az üzleti etika stabilizálódását, a gazdaság önkormányzó mechanizmusainak kiformálódását, a gazdaság szereplőinek információval való ellátását, a nemzetközi kereskedelmi kapcsolatrendszer kiépülését a teljes reprezentativitást biztosító kötelező, avagy „automatikus” tagság alapján létrejövő és működő kamarák szolgálhatják csak kellő hatékonyságal és eredményességgel.

A gazdasági kamarákra vonatkozó törvényalkotás egyik legfontosabb eredményeként el kell érni, hogy üzletszerű gazdasági tevékenység csak valamelyik gazdasági kamara tagjaként legyen folytatható. Csak ilyen módon biztosítható, hogy az érintettek gazdasági önigazgatása hozzájáruljon a forgalom biztonságának erősítéséhez, a piaci magatartásra vonatkozó etikai és egyéb követelmények maradéktalan érvényre juttatásához, a gazdasági tevékenység infrastruktúrájának, feltételeinek versenysemleges módon történő javításához.

A teljes reprezentativitás követelménye érvényesíthető egyrészt úgy, hogy a gazdasági kamarai tagságot a gazdasági tevékenység megkezdésének feltételévé teszi a törvény, másrészt úgy is, hogy a gazdasági tevékenység megkezdése - mintegy automatikusan - magával hozza a gazdasági kamara tagjává válást. A javaslat ez utóbbi módszert követi.

Ebből is adódik, hogy a gazdasági kamarák a javaslat szerint nem rendelkeznek olyan diszkrecionális jogkörrel, amely alapján a tagsági viszony létrejötte, illetve megszűnése versenyszempontú mérlegeléstől függne. A kamara nem korlátozhatja célszerűségi, versenypolitikai megfontolásokból a piacralépés és a piacon való érvényesülés szabadságát; egyetlen gazdálkodó szervezettől sem tagadhatja meg a kamarai tagságot, s nem jogosult tagjának kizárására sem.

A javaslat ennek megfelelően a gazdasági kamarai tagsági viszony létrejöttét a cégbejegyzéshez, egyéni vállalkozó esetében az egyéni vállalkozói igazolvány kiadásához, mezőgazdasági vállalkozó esetében pedig az adóhatósághoz való bejelentkezéshez köti. A tagsági viszony pedig a gazdálkodó szervezet jogutód nélküli megszűnésével, a vállalkozói tevékenység gyakorlásához való jog megszűnésével, illetve az adóköteles tevékenység befejezésével szűnhet meg. A javaslat továbbá szabályozza azokat az eseteket is, amikor a gazdálkodó szervezet - székhelyének áthelyezése folytán - az egyik területi gazdasági kamara helyett a másiknak válik a tagjává, továbbá, amikor a gazdálkodó szervezet az egyik fajta gazdasági kamarából egy másik típusúba jelentkezik át.

3. A javaslat háromféle gazdasági kamara megalakítását írja elő: kereskedelmi és ipar-, kézműves, valamint agrárkamarákat kell létrehozni. Más típusú gazdasági kamarák nem alakíthatók, e három fajta gazdasági kamara felállítását ugyanakkor a javaslat kötelezővé teszi.

E kamarai tagozódás indokai a következők:

- e három fajta gazdasági kamara az, amely ismert és elismert a külföldi - főként az európai - országokban, s amely alappal számíthat nemzetközi kapcsolatrendszerének kiépülésére, illetve továbbfejlődésére; a nemzetközi gazdasági kapcsolatok ápolása, fejlődésük előmozdítása pedig alapvető kamarai funkció;

- a magyar jogtörténetben is megtalálható e három gazdasági kamara előképe;

- a kereskedelmi és ipar-, az agrár-, valamint a kézműves kamara megkülönböztetése az érintett gazdasági tevékenységek tartalmi,érdemi sajátosságain alapul, s nem a cégforma szerint „darabolja fel” a gazdaságot a különböző kamarák közt;

- s végül: a javaslat előkészítésébe bevont gazdasági érdekképviseletek jelentős többségének véleményével, illetve konszenzust tükröző megállapodásával esik egybe a gazdasági kamarák előzőekben vázolt tipológiája.

Sokfajta - az említett háromnál több fajta - gazdasági kamara létrejötte azért nem lenne kívánatos, mert az a kamara érdekképviseleti funkcióinak káros megerősödéséhez, az összgazdasági szempontok háttérbe szorulásához, a köztestületi jelleg halványulásához és a gazdasági kamarák működőképességének veszélyeztetéséhez vezetne.

A kereskedelmi és iparkamara a gazdasági kamarák legnagyobb hagyományra visszatekintő, gazdaságilag legjelentősebb alaptípusa.

A kézműves kamara különválását a kereskedelmi és iparkamarától alapvetően a nagyipari jellegű, üzemi keretek közt folytatott, illetve a kézművesként végzett termelő, szolgáltató tevékenységek eltérő sajátosságai indokolják. A kézműves szakmák többsége képesítéshez kötött, illetőleg azzá válna, ami - a kereskedelmi és iparkamarához képest - különösen fontossá teszi a kézműves kamara közreműködését a képesítési követelmények meghatározásában, betartásuk ellenőrzésében, a szakképzésben és a vizsgáztatásban. A kézművesség továbbá - a szakembergárdával inkább rendelkező üzemekhez képest - lényegesen jobban rá van szorulva kamarájának információs, tanácsadói szolgáltatásaira.

Az agrárkamara önállósága mellett szóló érvek még inkább kézenfekvőek. A mezőgazdasági termelés sajátosságaira tekintettel az agrárágazatot gazdasági jogalkotásunk számos kérdésben eltérően kezeli a gazdaság többi területéhez képest. Az agrárpolitika a gazdaságpolitika szerves, ám elkülönült részét alkotja. Az agrárágazat a nemzetközi gazdasági kapcsolatokban is kiemelt figyelmet élvez és a gazdaság más területeitől eltérő bánásmódban részesül. A magyar gazdaságban az agrárágazat - hagyományosan - nagy súlyt képvisel. Az agrárszférában a gazdasági tevékenységgel összefüggésben speciális közfeladatok jelentkeznek. Mindezek a körülmények az önálló agrárkamara létrejöttének szükségességét támasztják alá.

A javaslat az egyes kamarai típusokra általában egységes szabályokat állapít meg (megjelölésükre - gyűjtőfogalomként - a gazdasági kamara kifejezést használja), s az egyes gazdasági kamarai típusokra csupán a tagságuk, illetve az általuk folytatott tevékenység sajátosságainak kifejezéséhez szükséges mértékben határoz meg külön, az adott kamarai típust nevesítő szabályokat.

A javaslat az egyes gazdasági kamarák tagsági körének pontos elhatárolására törekszik, figyelemmel a teljes reprezentativitás követelményére. Viszonylag széles teret enged ugyanakkor a kamarai önszabályozásnak, s szűk körben módot ad az egyes kamarai típusok közti választásra is - a kényszer-, avagy automatikus tagság elvének csorbítása nélkül.

4. A javaslat szerint a gazdasági kamaráknak területi alapon kell megszerveződniük; a gazdasági kamarák egy-egy meghatározott földrajzi terület gazdaságát teljességgel átfogják. A kamarai szerveződés alapelve gyakorlatilag a világon mindenhol a területi elv. Ezt az elvet az egyes országok gazdasági kamaráiban különböző mértékben egészíti ki, gazdagítja vagy éppen keresztezi a szakmai, ágazati szempontok szerinti, kamarán belüli szerveződés.

A javaslat is a területi elv dominanciáját érvényesíti, ugyanakkor nem zárja ki - a kamarai alapszabály erre vonatkozó rendelkezése esetén - a szakmai, ágazati szempontoknak a gazdasági kamarán belül intézményesített formában történő kifejezését, pl. szakmai bizottságok, tagozatok alakítása útján. Továbbá a gazdasági kamarákon belüli választási csoportok, az ún. kamarai osztályok esetében a javaslat előírja, hogy azokat szakmai, ágazati szempontok szerint kell megszervezni.

Az országos kamarák létrehozásában a javaslat az alulról történő szerveződésre helyezi a hangsúlyt: az országos gazdasági kamarákat - amelyek szintén köztestületek - az azonos típusú területi gazdasági kamarák alakítják meg.

5. A javaslat talán legfontosabb alapelve, hogy a gazdasági kamarák számára a gazdasággal összefüggő, érdemi közfeladatokat kell előírni. Ez a gazdasági kamarák rendeltetése: a gazdaság közös ügyeinek intézése.

A gazdasággal összefüggő egyes közfeladatok ellátásának a gazdasági kamarák hatáskörébe utalása természetszerűleg nem hozhat létre párhuzamos feladat- és jogköröket. A gazdasági kamaráknak átadott feladatok delegálásuknál fogva, attól kezdődően a továbbiakban már nem állami vagy helyi önkormányzati, hanem köztestületi gazdasági kamarai - feladatnak minősülnek, azaz az állami vagy helyi önkormányzati igazgatás véglegesen visszavonulhat (és vissza kell vonuljon) a gazdasági életnek azokról a területeiről, amelyeken a közfeladatok ellátására, az igazgatásra a gazdasági kamarák válnak hivatottá.

Az előzőekből is következik, hogy a gazdasági kamarák kötelesek ellátni a javaslatban számukra megállapított feladatokat. A javaslat a gazdasági kamarák tevékenységi körét tehát egyfelől úgy határozza meg, hogy előírja az átaluk kötelezően ellátandó feladatokat. Másfelől a javaslat meghúzza a gazdasági kamarák tevékenységének határait, megtiltva számukra bizonyos - érdekképviseleti jellegű, illetve üzletszerű - tevékenységek folytatását.

A javaslat négy csoportba sorolja a gazdasági kamarák feladatait: rendelkezik a gazdasági kamaráknak

- a gazdaság fejlesztésével kapcsolatos,

- az üzleti forgalom biztonságának megteremtésével összefüggő,

- a gazdaság általános érdekeinek érvényesítését szolgáló, valamint

- a gazdasági tevékenységet érintő közigazgatásban jelentkező feladatairól.

E feladatokat a javaslat részletesen kijelöli, s egyben meghatározza azokat, amelyeket a gazdasági kamarákon kívül csak az arra jogszabályban feljogosított szervezetek láthatnak el (”kizárólagos” gazdasági kamarai feladatok).

A javaslat a gazdasági kamarai feladatoknak a területi és az országos kamarák közti megosztásáról is az alulról szerveződés elvét követve rendelkezik: a feladatok főszabályként a területi gazdasági kamarákat terhelik, a gazdasági kamarai tevékenység súlypontját ezzel a javaslat területi szintre helyezi. Vannak azonban olyan feladatok, amelyek teljesítése országos koordinációt feltételez; ezért a javaslat egyrészt megállapít olyan feladatokat, amelyeket - a törvény erejénél fogva - az országos gazdasági kamaráknak kell ellátniuk; másrészt lehetővé teszi, hogy a területi kamarák bizonyos kamarai feladatok ellátását az országos gazdasági kamarákra bízzák.

A javaslat számol azzal, hogy a gazdasági kamarák csak fokozatosan lesznek képesek a gazdasággal összefüggő közfeladatok ellátásának átvételére. Gondoskodik ezért arról, hogy a törvény hatálybalépését követően is folytatódjék a gazdasággal összefüggő közfeladatok felülvizsgálata abból a szempontból: közülük melyek utalhatók kamarai hatáskörbe.

6. A gazdasági kamarák - mint a köztestületek általában - önkormányzatok: a gazdálkodó szervezetek önkormányzó-önigazgató szervezetei.

A javaslat szerint a gazdasági kamarák maguk állapítják meg alapszabályukat és más önkormányzati szabályzataikat, valamint költségvetésüket; testületeiket és tisztségviselőiket - közvetve vagy közvetlenül - a tagok választják; hivatali, ügyintéző szervezetük a választott szervek irányítása és ellenőrzése alatt áll.

A javaslat - a gazdasági kamarák önkormányzatát tiszteletben tartva - csupán a gazdasági kamarák szervezetének főbb elemeit, a kamarák működésének legfontosabb, garanciális szabályait állapítja meg. A javaslat meghatározza az alapszabály kötelező tartalmi elemeit és az alapvető jelentőségű választási szabályokat, valamint részletes rendelkezéseket tartalmaz az összeférhetetlenség eseteiről.

E keretek közt a gazdasági kamarák szervezetüket szabadon alakíthatják ki, önszabályozásukat maradéktalanul érvényesíthetik.

A kamarai önszabályozás természetesen nem jogalkotás; a kamara kötelező szabályokat csak a saját tagságára nézve alkothat, akárcsak a magánjogi alapon álló társadalmi szervezetek. A kamarai szabályozás súlyát azonban ez utóbbiakéhoz képest az biztosítja, hogy a kamara az adott terület egészét átfogja, valamely gazdasági tevékenység gyakorlóit kivétel nélkül, teljes mértékben magában foglalja.

A kamarai önszabályozás körében alkotott normák jogszabállyal természetesen nem lehetnek ellentétesek; ezt biztosítja a kamarák törvényességi felügyelete is.

7. A gazdasági kamarák független, önálló működésének két kulcskérdése van: milyen felügyelet érvényesül felettük, s mennyiben képesek működésük saját forrásaikból történő finanszírozására.

A gazdasági kamaráknak az államtól (a helyi önkormányzattól), annak szerveitől függetlenül kell működniük: tevékenységük felett csak törvényességi felügyelet gyakorolható.

A javaslat ennek megfelelően a gazdasági kamarák felett kizárólag törvényességi felügyeletet tesz lehetővé, azaz a kamarák külső kontrollja csupán működésük jogszerűségének ellenőrzésére szorítkozhat, célszerűségi, szakmai szempontokra nem terjedhet ki.

A kamarák törvényes működésének további garanciája a tagok számára biztosított jog a jogsértő kamarai határozatok bíróság előtti megtámadására.

A gazdasági kamarák önálló működését szolgálja finanszírozásuknak a javaslatban megállapított rendje is. A javaslat szerint a gazdasági kamarák működésének pénzügyi alapját a tagok által fizetett - adók módjára behajtandó köztartozásnak minősülő - működési hozzájárulás (tagdíj), valamint a kamara szolgáltatásaiért fizetett díjak és egyéb bevételek képezik. E bevételek módot adnak arra, hogy a gazdasági kamarák folyamatos működésük pénzügyi hátterét maguk teremtsék meg, s ne szoruljanak - függőséget eredményező - költségvetési támogatásra.

A gazdasággal összefüggő közfeladatok felülvizsgálata és újraosztása, illetve a kamarák előzőekben vázolt finanszírozási rendje megkönnyítheti az államháztartás reformját a gazdasággal kapcsolatos feladatok finanszírozása területén, s e körben hosszabb távon lehetségessé és szükségessé válhat az államháztartás bevételi és kiadási oldalainak együttes felülvizsgálata.

8. A javaslat a gazdasági kamarák első ízben történő megalakulására vonatkozó átmeneti szabályok megállapításával biztosítani kívánja, hogy a gazdasági kamarák újonnan, az első választás megtartásával alakuljanak meg. Másrészt a javaslat - anélkül, hogy a jelenleg létező szervezetek bármelyikét az új gazdasági kamarák általános jogelődjének tekintené - fenntartja a magyar kamarai tevékenység történeti és nemzetközi jogfolytonosságát.

A javaslat az átmenet, a megalakulás során a fő szerepet az előkészítő, ideiglenes kamarai bizottságoknak szánja. E bizottságok összetételét a javaslat úgy szabályozza, hogy a területi gazdasági kamarák megalakításában a gazdasági érdekképviseleti szervezeteknek, az országos gazdasági kamarák létrehozásában a területi kamarák küldötteinek biztosít meghatározó szerepet.

A gazdasági kamarák megalakítására vonatkozó átmeneti rendelkezések révén a javaslat kizárja annak jogi lehetőségét, hogy valamely gazdasági érdekcsoport - korábban kialakult, intézményesedett helyzeti előnyénél fogva - gazdasági súlyánál nagyobb szerepet tölthessen be a kamara megalakulásában, testületi életében.

A javaslat továbbá szabályozza az 1985. évi 11. törvényerejű rendelet alapján működő Magyar Gazdasági Kamarának az újonnan létrejövő kereskedelmi és iparkamarákhoz fűződő viszonyát, valamint rendelkezik a nemzetközi kereskedelmi ügyekben is eljáró állandó választottbíróság státuszáról is.

IV.

A gazdasági kamarákra vonatkozó jogi szabályozás jelentős hagyományra tekint vissza a magyar jogban.

Az egykori Magyarország területén először 1811-ben, Fiuméban alakult - sok más európai országhoz hasonlóan - francia rendeletre kereskedelmi kamara, amely azonban csak néhány évig működött. 1848 májusában, Klauzál Gábor az első magyar felelős minisztérium kereskedelmi minisztere ugyan felhívta a kereskedő testületeket, tegyenek javaslatot a kereskedelmi kamarák létrehozására, azonban a beérkezett javaslatok megtárgyalására már nem nyílt mód. Így első ízben a kereskedelmi és iparkamarák magyarországi felállításáról a bécsi abszolút kormány rendelkezett 1850 márciusában.

Az első magyar kamarai törvény, a kereskedelmi és iparkamarákról szóló 1868. évi VI. törvénycikk megalkotására az iparűzés szabadságának megteremtésével összefüggésben, az említett, 1850. évi szabályozás jelentős részének és alapelveinek a tartalmi átvételével került sor. E törvény rendelkezései - bár a kamarák több ízben is szorgalmazták a revíziót - 1934-ig változatlanul hatályban maradtak, s a törvény köré fokozatosan kiépült az a - többnyire rendeleti szintű - joganyag, amely a kereskedelmi és iparkamarákat a gazdasággal összefüggő közigazgatás fontos szereplőivé tette.

A kézműves kamarák előfutárai az ipartestületek, amelyekről első ízben az 1884. évi XVII. tc. (ipartörvény) rendelkezett. Az ipartestületek átfogó szabályozását az 1932. évi VIII. törvénycikk teremtette meg, amely létrehozta az ipartestületek országos központját is.

A mezőgazdasági kamarák az előbbiekhez képest viszonylag későn, a mezőgazdasági érdekképviseletekről szóló 1920. évi XVIII. törvénycikk alapján alakultak meg.

A tervutasításokra és a termelőeszközök lényegében kizárólagos állami tulajdonára alapozó gazdasági és társadalmi berendezkedéssel, a totalitáriánus államhatalommal nem volt összeegyeztethető a gazdaság szereplőit tömörítő közjogi önkormányzatok léte és működése. A szovjet jogelmélet hatására jogrendszerünkből eltűnt a köztestületek és a magántestületek (egyesületek) megkülönböztetése.

A kereskedelmi és iparkamarákat az 5.590/1948. Korm. számú rendelet megszüntette. E rendelet alapján a kamarai vagyon az államkincstárra szállt át. A mezőgazdasági kamarákat 1949-ben szintén kormányrendelettel szüntették meg. Az ipartestületek működése is ellehetetlenült, noha a rájuk vonatkozó törvény hatályon kívül helyezésére csupán az 1958. évi 9. törvényerejű rendelettel került sor.

A kereskedelmi és iparkamarát azonban az állam - legalábbis országos szinten - nem nélkülözhette a külkereskedelmi kapcsolatokban, s így még 1948-ban kormányrendelettel létrehozták - a külkereskedelmi és egyéb „kinevezett” vállalatokat tömörítő félállami szervként - a Magyar Kereskedelmi Kamarát, amely - a rá vonatkozó újabb és újabb jogszabályokkal együtt változó formában - a mai napig fennáll: jelenleg Magyar Gazdasági Kamaraként működik az 1985. évi 11. törvényerejű rendelet alapján, immár nem állami szervként, hanem az egyesülési jogról szóló 1989. évi II. törvény hatálya alá tartozó társadalmi szervezetként.

A javaslat hagyatkozik a magyar jogtörténetnek a gazdasági kamarákkal kapcsolatos, gazdag hagyományaira, választott jogi megoldásaival azonban összességében egy olyan korszerű, modern gazdasági kamarai rendszer kiépítését célozza, amely - történeti gyökereinek elvesztése nélkül - napjaink bel- és külgazdasági követelményeinek felel meg.

A korszerű kamarai szabályozás kialakításában a javaslat nagyban merített a jogösszehasonlítás eredményeiből. A javaslat elsősorban a közjogi alapon működő gazdasági kamarákkal rendelkező európai országok jogfejlődésére és tapasztalataira épít; kevésbé veszi alapul a munkaügyi-szociális funkciókat is betöltő osztrák vagy a gazdaság egészét átfogó egységes gazdasági kamarát ismerő olasz kamarai rendszert, ellenben közel áll a német, a francia és a holland modellhez. Mindazonáltal e külföldi példák mechanikus recepciójától tartózkodik: nagy mértékben figyelembe veszi a magyar gazdaság és jogrendszer sajátosságait is.

Végül feltétlenül fel kell hívni a figyelmet arra, hogy a javaslat előkészítése kezdettől fogva az érintett gazdasági érdekképviseletek bevonásával, véleményük megkérésével és lehetőség szerinti figyelembevételével folyt. Így a gazdasági érdekképviseleti szervezeteknek nemcsak a törvénytervezet szövegével kapcsolatban volt módjuk észrevételeik megtételére, hanem már a javaslat koncepciójának kiformálódása során is állást foglalhattak a legfontosabb érdemi kérdésekben.

-----STARTING---POINT---RESZLETES---

Az 1. §-hoz

A javaslat meghatározza a törvény személyi hatályát, amely - értelemszerűen - a gazdasági kamarákra és a tagságukat alkotó gazdálkodó szervezetekre terjed ki. Ez utóbbiak közül a javaslat azonban csak a belföldi székhellyel vagy telephellyel rendelkezőket vonja a törvény hatálya alá. Így nem vonatkozik a javaslat azokra a külföldi gazdálkodó szervezetekre, amelyek Magyarországon letelepedés nélkül folytatnak gazdasági tevékenységet (pl. egy fővállalkozás keretében), illetve csupán kereskedelmi képviseletet vagy információs és szervíz irodát működtetnek.

Kiterjed továbbá a javaslat hatálya a gazdasági érdekképviseleti szervezetekre, de csak az érdekképviseleti jogok gyakorlása tekintetében. Nem érinti tehát az érdekképviseleti szervezeteknek az egyesülési jogról szóló 1989. évi II. törvényben rögzített jogállását, nem vonatkozik e szervezetek alapítására, megszűnésére, gazdálkodására vagy felügyeletére. A javaslat VII. fejezete csupán e szervezetek joggyakorlását szabályozza, s az e fejezetben foglalt rendelkezéseknek is elsősorban az állami és helyi önkormányzati szervek a címzettjei. Ezen kívül a javaslat nagy szerepet ad a gazdasági érdekképviseleteknek a területi gazdasági kamarák megalakításában (VIII. fejezet), intézményesíti jelenlétüket a kamara elnökségében (37. §), valamint egyes, fontosabb gazdasági kamarai döntések meghozatala, szabályzatok megalkotása előtt megköveteli véleményük megkérését [8. § (4) bek., 10. § (2) bek., 27. § (1) bek. g) pont, 37. § (4) bek., 49. § (2) bek.].

A javaslat csupán egyetlen kérdésben, nevük megválasztásában korlátozza a társadalmi szervezetként működő gazdasági érdekképviseleti szervezeteket; annyiban, amennyiben - meghatározott átmeneti idő után - a „kamara” elnevezés használatának jogát kizárólag a törvénnyel létrehozott, köztestületként működő kamarák számára tartja fenn (77. §).

A 2. §-hoz

A javaslat megadja néhány, az alkalmazása szempontjából lényeges fogalom definícióját.

Hatályos jogunk az egyes jogágak különböző nézőpontjaiból adódóan többféleképpen határozza meg a gazdasági, üzletszerű vagy vállalkozói tevékenységet.

A társasági adóról szóló 1991. évi LXXXVI. törvény 1. §-ának (1) bekezdése pl. a vállalkozási tevékenységet jövedelem- és vagyonszerzésre irányuló vagy azt eredményező gazdasági tevékenységként definiálja. E fogalom rendkívül széles kört fog át, felöleli az olyan szervezetek - pl. alapítványok, egyesületek - tevékenységét is, amelyeket alapvetően, elsődlegesen nem gazdasági tevékenység folytatására hoztak létre, de működésük során mégis szereznek jövedelmet, illetve vagyont. A gazdasági kamarák azonban ez utóbbi szervezeteket nem tömöríthetik, semmilyen indok nem szól amellett, hogy e szervezeteket is a gazdasági kamarák tagsági körébe soroljuk. A gazdasági kamaráknak azokat a szervezeteket kell felölelniük, amelyeknek fő célja, rendeltetése, hogy gazdasági tevékenységet folytassanak, s amelyeket eleve jövedelem- és vagyonszerzés céljából hoznak létre.

Ezért a javaslat a gazdasági tevékenység fogalmának meghatározásakor a tisztességtelen piaci magatartás tilalmáról szóló 1990. évi LXXXVI. törvény (a továbbiakban: Tpt.) 2. §-ának b) pontjában rögzített fogalmat veszi alapul, és tekintettel van a gazdasági társaságokról szóló 1988. évi VI. törvény 4. §-ának (1) bekezdésében foglaltakra is.

A Tpt. 2. §-ának b) pontja szerint a nyereség- és vagyonszerzés céljából üzletszerűen, ellenérték fejében folytatott termelő vagy szolgáltató tevékenység minősül gazdasági tevékenységnek. A javaslat ezt a meghatározást azzal veszi át, hogy az üzletszerűség fogalmi elemeivé teszi a tevékenység rendszerességét, visszterhességét és nyereség-, illetve vagyonszerzési célzatát.

A javaslat a Tpt.-hez igazodik a termelő és a szolgáltató tevékenység értelmezésében is: a szolgáltató tevékenység magában foglalja a kereskedelmet is.

Az egyéni vállalkozásról szóló 1990. évi V. törvény (a továbbiakban: Etv.) 2. §-ának (1) bekezdésében a hatályos szöveg üzletszerű gazdasági tevékenységről szól, s az üzletszerűség fogalmi jegyeit a javaslatban foglaltaktól eltérően állapítja meg. Mivel az Etv. és a javaslat közötti összhang hiánya a gyakorlatban gondot okozhatna, a javaslat 84. §-a (1) bekezdésének b) pontja módosítja az Etv. említett rendelkezését.

A javaslat a Ptk. egyes rendelkezéseinek módosításáról szóló 9434. számú törvényjavaslattal összhangban - annak az Alkotmánybíróság 54/1992. (X. 29.) AB határozatán alapuló rendelkezéséből kiindulva - határozza meg a gazdálkodó szervezet fogalmát. Ennek megfelelően a javaslat az egyéni vállalkozókat (és a mezőgazdasági vállalkozókat) is a gazdálkodó szervezet kategóriájához sorolja; ezáltal a gazdasági tevékenység folytatására jogosult valamennyi jogalany gazdálkodó szervezetnek minősül, s mint ilyen valamelyik gazdasági kamara tagjává válik.

A javaslat ugyanakkor - bár tartalmilag átveszi a Ptk. 685. §-ának c) pontja helyébe javasolt definíciót - saját meghatározást ad a fogalomra. Egyrészt azért, hogy a gazdasági kamarákról szóló törvény alkalmazásában ne okozzon zavart valamely későbbi, csak a Ptk.-t érintő terminológiai változás; másrészt azért, mert a javaslat - a Ptk.-val ellentétben - nem kívánja a lakásszövetkezeteket és a vízgazdálkodási társulatokat a gazdálkodó szervezetek, azaz a kamarai tagok közé sorolni; harmadrészt azért, mert a javaslatban - technikai okokból - a mezőgazdasági vállalkozó külön kategóriát képez, s így a gazdálkodó szervezetek felsorolásának külön meg kell említenie; s végül azért, mert így világossá tehető, a Ptk. 685. §-a c) pontjának második mondatában felsoroltakat, azaz az államot, a költségvetési szervet, a köztestületet, illetve az alapítványt a javaslat nem tekinti gazdálkodó szervezetnek, azaz a gazdasági kamarák tagjának.

A javaslat az egyéni vállalkozó fogalmát az Etv.-vel összhangban definiálja.

Az Etv. 2. §-ának (2) bekezdése szerint az egészségügyi, illetve a szociális szolgáltató tevékenység egyéni vállalkozás keretében történő folytatását a Kormány szabályozza. Ennek a 113/1989. (XI. 15.) MT rendelet tesz eleget, amely az egészségügyi vállalkozás megkezdését az Állami Népegészségügyi és Tisztiorvosi Szolgálat illetékes megyei intézetének engedélyétől, míg egyes szociális vállalkozások megkezdését a köztársasági megbízott, másokét a jegyző engedélyétől teszi függővé, speciális feltételeket írva elő a vállalkozás számára.

A javaslat hatálya e vállalkozásokra, az ilyen tevékenységet folytató egyéni vállalkozókra is kiterjed, azonban rájuk vonatkozóan - az említett sajátosságokra figyelemmel - a tagsági viszony keletkezésével és megszűnésével összefüggő részletes szabályok megállapítására a Kormány számára ad felhatalmazást a 83. § (2) bekezdésében.

Az Etv. 4. §-ának (2) bekezdése vállalkozói igazolvány nélkül is módot ad mezőgazdasági vállalkozás folytatására. A tervezetben a „mezőgazdasági vállalkozó” kategóriája kizárólag az Etv.-ben biztosított lehetőséggel élő természetes személyekre vonatkozik, ebben az esetben ugyanis a gazdasági kamarai tagság keletkezésére és megszűnésére a többi egyéni vállalkozóhoz képest sajátos rendelkezések az irányadók. A mezőgazdasági vállalkozó kategóriája kiemelésének és elkülönítésének tehát pusztán jogtechnikai jelentősége van. E technikai jellegű megkülönböztetésnek azonban csak a gazdasági kamarákról szóló törvény szempontjából van helye, s nem érinti az Etv. alkalmazását, amelyben a mezőgazdasági vállalkozó éppúgy egyéni vállalkozónak számít, mint az, aki a vállalkozói igazolványt kiváltotta.

A javaslat - vállalkozói igazolvány kiadásának hiányában - az adóhatósághoz történő bejelentkezéshez köti a mezőgazdasági vállalkozók tagsági viszonyának keletkezését, ez az a technikai eltérés, amely e fogalom elkülönítését indokolja.

A tervezet megadja a gazdasági érdekképviseleti szervezet fogalmát is, mégpedig úgy, hogy a definíció - kellően általános jellege folytán - valamennyi gazdasági érdekképviseleti szervezetet felölelje. E törvényi definíció nem emel ki, nem privilegizál egyes társadalmi szervezeteket; nem képzelhető el tehát, hogy valamely gazdasági érdeket képviselő szervezet a törvényi meghatározásban megadott körön kívül rekedjen.

Az egyesülési jogról szóló 1989. évi II. törvény 3. §-ának (1) bekezdése szerint ugyanis a társadalmi szervezet olyan önkéntesen létrehozott, önkormányzattal rendelkező szervezet, amely az alapszabályban meghatározott célra alakul, nyilvántartott tagsággal rendelkezik, és céljának elérésére szervezi tagjai tevékenységét. A 2. § (1) bekezdése szerint az egyesülési jog alapján - többek közt - érdekképviseleti szervezet is létrehozható és működtethető; e § (3) bekezdése szerint pedig társadalmi szervezet minden olyan tevékenység végzése céljából alapítható, mely összhangban van az Alkotmánnyal és amelyet törvény nem tilt.

E rendelkezésekhez képest a gazdasági érdekképviseleti szervezet specifikumait a javaslat a szervezeti célban és a tagsági körben jelöli meg. E társadalmi szervezetek célja a gazdálkodó szervezetek érdekeinek közvetlen kielégítése vagy harmadik személyek (nyilvánvalóan ideértve pl. a Kormányt vagy a minisztériumokat is) irányában történő érvényesítése; tagjaiknak pedig gazdálkodó szervezeteknek vagy általuk létrehozott társadalmi szervezeteknek kell lenniük. Tekintettel a javaslatban foglalt egyéb fogalommeghatározásokra, e definíció egyértelműen felöleli az összes olyan társadalmi szervezetet, amely valamilyen gazdasági érdeket képvisel, érvényesít.

Meg kell említeni végül, hogy a javaslat az országos gazdasági érdekképviseletekre is ad - nem taxatív jellegű - meghatározást, mivel azonban e fogalomnak csak az érdekképviseleti jogok gyakorlásáról szóló VII. fejezet szempontjából van jelentősége, ez utóbbi definíció is ott kapott helyet [a 60. § (2) bekezdésében].

A 3. §-hoz

A javaslat a gazdasági kamarákat - az általános indokolásban kifejtettek alapján - köztestületeknek minősíti. Köztestületi mivoltukból következik, hogy a gazdasági kamarák jogi személyek.

Meg kell azt is említeni, hogy a Ptk. módosítása során a köztestületek létrejöttére, működésére, megszűnésére, felügyeletére, gazdálkodására és tartozásaiért való felelősségre vonatkozóan - jogszabály eltérő rendelkezése hiányában - az egyesületekre irányadó szabályok megfelelő alkalmazását írja elő.

Mivel a javaslat gyakorlatilag teljes körűen szabályozza a gazdasági kamarák jogállását, ezért a hivatkozott utaló szabály csak igen szűk körben - pl. a tagoknak a kamara tartozásaiért viselt felelőssége tekintetében - érvényesül.

Egyértelművé teszi a javaslat továbbá azt is, hogy a gazdasági kamarákat közvetlenül nem maga a törvény hozza létre (ez voltaképpen nem is lenne lehetséges), hanem azokat meg kell alakítani - a törvény erre kötelező rendelkezése alapján. A kamarák létrehozására a javaslat a gazdálkodó szervezeteket kötelezi. A gazdálkodó szervezetek közvetlenül maguk alakítják meg a területi gazdasági kamarákat, az országos gazdasági kamarák létrehozásában pedig közvetve - a területi kamarában választott küldötteik útján - vesznek részt.

A javaslat - az általános indokolásban említett megfontolásokra figyelemmel - megállapítja a gazdasági kamarák fajtáit. Ez - a köztestületi jellegre és a teljes reprezentativitás követelményére tekintettel - elkerülhetetlenül szükséges.

A javaslat kifejezetten rendelkezik arról, hogy a kereskedelmi és ipar-, az agrár-, valamint a kézműves kamarákon kívül másfajta kamara a gazdaság területén nem alakítható.

A gazdasági kamarákra vonatkozó általános szabályok közt a javaslat szól a gazdasági kamarák hivatásáról, megemlítve a főbb kamarai feladatköröket, ezzel is hangsúlyozva, hogy a kamarát kamarává leginkább az teszi, ha közfeladatokat lát el. A gazdasági kamarai feladatok meghatározásában így a javaslat több lépcsős módszert követ. Egyrészt az általános rendelkezések közt - mintegy a gazdasági kamarai fogalom elemévé téve a kamarák hivatását - meghatározza a főbb funkciócsoportokat, majd e csoportosítást követve a IV. fejezetben sorolja fel részletesen, konkrétan a gazdasági kamarák feladatait. A záró rendelkezések közt pedig végrehajtja azokat a törvénymódosításokat, amelyek a IV. fejezetben a kamarák számára előírt feladatokkal kapcsolatban szükségessé váltak. Végül a javaslat végrehajtási jellegű felhatalmazást ad a Kormánynak a IV. fejezetben megállapított gazdasági kamarai feladatokkal összefüggésben szükségessé váló - törvényi szintet nem igénylő - jogszabálymódosításokra.

Kiemelkedő elvi jelentőségű a javaslat 3. §-ának (4) bekezdésében foglalt rendelkezés, amely világossá teszi: a gazdasági kamarák nem a gazdasági érdekképviseleti szervezetek helyett, nem azok rovására jönnek létre. Ezt az általános jellegű deklarációt a javaslat a gazdasági kamarák tevékenysége elé állított korlátok [31. § (1) bek., 62. §] kijelölésével negatív módon, az érdekképviseleti szervezetek joggyakorlásának a VII. fejezetben történő szabályozásával pedig pozitív módon teszi kézzelfoghatóvá.

A 4-6. §-okhoz

A javaslat az általános indokolásban ismertetett területi elvet érvényesítve írja elő a gazdasági kamarák megalakítását. Abból indul ki, hogy minden megyében és a fővárosban meg kell szervezni a kereskedelmi és ipar-, a kézműves, valamint az agrárkamarát. Teret enged ugyanakkor a gazdaságföldrajzi realitások érvényesülésének, s módot ad - az azonos fajtájú megyei (fővárosi) gazdasági kamarák egyesülésével - regionális, több megyét átfogó területi kamarák alakítására is.

Számol továbbá a javaslat a megyénél kisebb területi egységekkel is; itt már önálló területi kamara alakítását nem engedi meg, azonban lehetőséget nyújt arra, hogy valamely területi gazdasági kamara helyi szervezeti egységet hozzon létre, s azt alapszabályában - a Ptk. 30. §-ának (1) bekezdésére figyelemmel - jogi személyiséggel ruházza fel.

A javaslat kötelezővé teszi a területi gazdasági kamarák számára az országos gazdasági kamarák megalakítását. Akárcsak a területi kamarák, az országos gazdasági kamarák is köztestületek, azaz nem szövetségek, esetükben az egyesülési jogról szóló 1989. évi II. törvény alkalmazása éppúgy kizárt, mint a területi kamarák vonatkozásában.

A 7-10. §-okhoz

A területi gazdasági kamarák egyes fajtáinak tagsági körét a javaslat - a teljes reprezentativitás megteremtése érdekében - részletesen szabályozza, azzal azonban, hogy viszonylag széles teret enged a kamarai önszabályozásnak. E pontos, helyenként aprólékos, ám egyúttal rugalmas szabályozási technikával a javaslat a gazdasági kamarák köztestületi jellege, valamennyi gazdálkodó szervezetet átfogó mivolta, illetve a gazdaság változatos és változékony viszonyai közt kíván harmonikus egyensúlyt találni.

Az egyes gazdálkodó szervezeteknek a különböző területi gazdasági kamarákhoz történő besorolásakor a javaslat két szempontot vesz figyelembe: egyrészt az adott gazdálkodó szervezet székhelyét, másrészt az általa végzett gazdasági tevékenység érdemi sajátosságait. A tagsági kör meghatározásában ugyanakkor nem tulajdonít jelentőséget a cégformának vagy a tulajdoni viszonyoknak.

A gazdálkodó szervezet ahhoz a területi gazdasági kamarához tartozik, amelynek illetékességi területén székhelye található. Ettől az általános elvtől a javaslat két értelemben tér el.

Egyrészt 33. §-ának (3) bekezdésében lehetővé teszi, hogy az országos gazdasági kamara alapszabálya rendelkezzen arról: a gazdálkodó szervezet a fióktelepe szerint illetékes területi gazdasági kamarának is tagja lehet (az általa fizetett tagdíjnak az érintett területi kamarák között történő arányos megosztása mellett). E rendelkezést főleg az indokolja, hogy vannak olyan jelentős - általában fővárosi székhelyű - pénzintézetek, amelyek fiókjai egy-egy megye, régió gazdasági életében fontos szerepet töltenek be, s kívánatos, hogy az ottani kamara életében is részt vehessenek.

Másrészt a javaslat a székhely fogalmának a mezőgazdasági vállalkozó esetében sajátos értelmezést ad. A mezőgazdasági vállalkozó székhelyének lakóhelye minősül [9. § (3) bek.].

Bonyolultabb feladat a különböző fajtájú területi gazdasági kamarák tagsági körének elhatárolása.

A kereskedelmi és iparkamara esetében a javaslat a „maradék-elvet” követi: e kamarához tartozik minden olyan gazdálkodó szervezet, amely nem válik a kézműves vagy az agrárkamara tagjává. Ez azonban csak a szabályozás „technikája”, s nem érinti a kereskedelmi és iparkamarák gazdasági jelentőségét, amely minden bizonnyal a legnagyobb lesz a gazdasági kamarák között.

A kereskedelmi és iparkamarák tagságát így rendkívül szerteágazó, sokféle, egymástól különböző, sőt távol eső gazdasági tevékenységet folytatók alkotják majd. Ez azonban korántsem hátrány, hanem a javaslat céljaival megegyező eredmény: a gazdasági kamarák ugyanis nem „vertikálisan”, egy-egy ágazatot felölelve szerveződnek, hanem területi alapon, egy adott megye, régió valamennyi gazdálkodó szervezetét „horizontálisan” átfogva. Számos kereskedelmi és iparkamarai feladat csak így valósítható meg.

A kézműves kamara tagságát egyik oldalról a kézműves szakmák jegyzéke alapján, másik oldalról a kisipari jellegű gazdasági tevékenység ismérvei szerint lehet majd meghatározni. A javaslat 78. §-ában foglaltak értelmében az előbbieket 1996. december 31-ig a javaslat 1. melléklete fogja felsorolni, ezt követően azonban - a melléklet hatályon kívül helyezése mellett - a Magyar Kézműves Kamara alapszabálya állapítja meg a kézműves szakmák jegyzékét. A javaslat a kisipari jelleg ismérveinek meghatározását kezdettől fogva a Magyar Kézműves Kamara alapszabályára vagy más önkormányzati szabályzatára bízza, azzal, hogy példálózva felsorolja a figyelembe veendő, fontosabb szempontokat. Garanciális jelentőségű, hogy az említett kérdésekben a Magyar Kézműves Kamara a többi országos gazdasági kamarával egyetértésben, az érintett gazdasági érdekképviseleti szervezetek véleményét kikérve dönt, s hogy a kisipari jelleg meghatározásáról, illetve a kézműves szakmák jegyzékéről a Magyar Közlönyben is közleményt kell közzétenni. (Ez utóbbi rendelkezésre a jogalkotásról szóló 1987. évi XI. törvény 57. §-ának (3) bekezdése ad lehetőséget.)

A kézműves kamarához tehát két - konjuktív - feltétel együttes megléte esetén tartozik a gazdálkodó szervezet: egyrészt gazdasági tevékenységével kézműves szakmát kell gyakoroljon, másrészt gazdasági tevékenységének kisipari jellegűnek kell lennie.

A területi agrárkamarák tagsági körének megvonásában a mezőgazdasági és erdőgazdasági tevékenységek jegyzékének van szerepe. Ezzel kapcsolatban vitatott volt, hogy csupán a mezőgazdasági és erdőgazdasági tevékenységet végzők tartozzanak-e az agrárkamarához vagy az élelmiszeripari feldolgozó tevékenységet is folytatók. A javaslat a szűkebben megvont agrárkamarai tagsági kör mellett foglal állást, mivel az agrárkamara funkcióit kevésbé a vertikális kapcsolatok ápolásában látja, mint inkább valamely terület agrárgazdaságának fejlesztésében. A fejlett piacgazdasággal rendelkező országokban kialakult és általánosnak mondható gyakorlat szerint is az a kívánatos, hogy a kamarai szerveződésben a termelői és az élelmiszerfeldolgozói kör egymástól elkülönüljön.

A javaslat a mezőgazdasági és erdőgazdasági tevékenységek meghatározásában a kézműves kamarák esetében követett módszert alkalmazza: 1996. december 31-ig a 2. melléklet sorolja fel e tevékenységeket, majd a Magyar Agrárkamara fog - a kézműves kamara esetében ismertetett rendben - e tevékenységek meghatározásáról alapszabályában rendelkezni.

A javaslat az egyes gazdasági kamarai típusok tagsági körének meghatározásában a gazdálkodó szervezetek tevékenységének „profilját” a következő - fokozatosságot érvényesítő - módszerrel veszi figyelembe.

A kézműves, illetve az agrárkamarához tartozik a gazdálkodó szervezet, ha kizárólag kézműves, illetve mezőgazdasági és erdőgazdasági tevékenységet folytat; választása szerint lehet az említett kamarák tagja, ha nettó árbevételében a kézműves, illetve a mezőgazdasági és erdőgazdasági tevékenységből származó rész legalább ötven százalékot tesz ki.

Az értékesítés nettó árbevételének kimutatására a számvitelről szóló 1991. évi XVIII. törvény rendelkezéseit kell alkalmazni, azzal, hogy a javaslat - szubszidiárius jelleggel, arra az esetre, ha a gazdálkodó szervezetet nem terheli beszámolókészítési kötelezettség - a nettó árbevétel fogalmát maga is meghatározza [egyébként a helyi adókról szóló 1990. évi C. törvény 52. §-ának 22. i) pontjával összhangban]. Összességében a javaslat a gazdálkodó szervezetek fő tevékenységének, „profiljának” - a tagsági besorolás szempontjából releváns - megállapításában az általánosan érvényesülő számviteli szabályokra épít.

Számol a javaslat azzal is, hogy a kézműves, illetve a mezőgazdasági (erdőgazdasági) tevékenységhez bizonyos kereskedelmi, illetve szolgáltató tevékenységek elválaszthatatlanul kötődnek; ez utóbbiakat ezért - a kamarai tagság megállapítása szempontjából - kézműves, illetve mezőgazdasági (erdőgazdasági) tevékenységnek minősíti. A javaslat annak megállapítását, hogy a kereskedelmi, illetve szolgáltató tevékenység mikor kapcsolódik közvetlenül a kézműves, illetve az agrártevékenységhez, a Magyar Kézműves Kamara, illetve a Magyar Agrárkamara alapszabályára vagy más önkormányzati szabályzatára utalja. Az erről szóló közleményt szintén közzé kell tenni a Magyar Közlönyben.

Végül meg kell említeni, hogy a gazdálkodó szervezet tevékenységi körének a különböző fajtájú gazdasági kamarák közti átjelentkezés szabályozásában (21. §) is nagy jelentősége van: a javaslat a gazdálkodó szervezet profilja alapján ad lehetőséget a más fajtájú gazdasági kamarába történő átjelentkezésre, illetve teszi kötelezővé azt.

A 11-14. §-okhoz

A területi gazdasági kamarai tagsági viszony keletkezését illetően hangsúlyozni kell, hogy a javaslat nem változtat a piacralépés hatályos jogi szabályozásán. Egyrészt nem telepíti a gazdálkodó szervezetek jogi elismerését a kamarákhoz, másrészt a jogi elismerés tartalmi feltételein sem változtat. Továbbra is csak jogszabálysértés esetén lehet a cégbejegyzést megtagadni; s az egyéni vállalkozáshoz való jog megmarad - meghatározott feltételek megléte esetén fennálló - alanyi jognak, továbbra sem kötődik engedélyhez.

A javaslat a gazdasági kamarai tagsági viszony létrejöttét a cégbejegyzéshez, egyéni vállalkozó esetében az egyéni vállalkozói igazolvány kiadásához, mezőgazdasági vállalkozó esetében pedig az adóhatósághoz való bejelentkezéshez és az az alapján történt nyilvántartásba vételhez köti.

Ez utóbbival kapcsolatban meg kell jegyezni, hogy az adózás rendjéről szóló 1990. évi XCI. törvény (a továbbiakban: Art.) 12. §-ának (1) bekezdése értelmében a vállalkozói tevékenységet folytató, illetve általános forgalmi adóköteles értékesítést végző magánszemélynek az adóhatósághoz be kell jelentenie bevételszerző tevékenysége megkezdését. Ez a szabály a javaslat szerinti mezőgazdasági vállalkozókra - mint gazdasági (vállalkozási) tevékenységet folytató személyekre - is vonatkozik. Figyelembe kell venni továbbá az adóhatóságoknak e rendelkezés alkalmazásával kapcsolatban folytatott gyakorlatát is, amely szerint - a magánszemélyek jövedelemadójáról szóló 1991. évi XC. törvény 19-20. §-ai alapján - a mezőgazdasági kistermelést vállalkozói igazolvány nélkül végző magánszemély is vállalkozónak minősül, ha e tevékenységéből évi 2 M Ft-ot meghaladó árbevétele származik.

A gazdálkodó szervezetek kamarai tagsági viszonya tehát nem a gazdasági kamara aktusával keletkezik, hanem a cégbejegyzéshez, a vállalkozói igazolvány kiadásához, az adóhatósági nyilvántartásba vételhez kötődik. Ez utóbbi - bírósági, illetve hatósági - aktusok hozzák létre konstitutív hatállyal a kamarai tagsági viszonyt. A kamarai nyilvántartásba vétel csupán deklaratív hatályú. Ebben a rendben a tagsági viszony valóban „automatikusan” keletkezik, abban az értelemben, hogy a gazdasági kamarák nem folytatnak le tagfelvételi eljárást (még azon az alapon, olyan módon sem, mint pl. az ügyvédi kamarák, melyeknél szintén nem tagadható meg a tagfelvétel, ha fennállnak a tagság feltételei), s így nemcsak érdemben, hanem technikailag is kizárt annak a lehetősége, hogy a gazdasági kamarák bárkit is kirekesszenek tagságukból és ezáltal a piacról.

A tagsági viszony létrejöttének időpontja is általában az említett - bírósági, hatósági - aktusokhoz kötődik, ez alól a javaslat csupán abban az esetben tesz kivételt, ha a gazdálkodó szervezet a tevékenységet már a cégbejegyzést megelőzően megkezdi. Ilyenkor ugyanis a gazdálkodó szervezet köteles az illetékes területi gazdasági kamaránál bejelentkezni. A bejelentkezés alapján a gazdálkodó szervezetet a tag jogai illetik meg és kötelezettségei terhelik. A tagsági viszonyt azonan ebben az esetben is a cégbejegyzés hozza létre, a cégbejegyzés marad a konstitutív erejű döntés, azonban a tagsági viszony a gazdasági kamaránál történt bejelentkezés időpontjára visszaható hatállyal jön létre.

Az országos gazdasági kamaráknak nem közvetlenül a gazdálkodó szervezetek, hanem az általuk létrehozott területi gazdasági kamarák a tagjai. A tagsági viszony létrejötte itt is bírósági döntéshez kötődik: a területi kamara - alapszabálya elfogadásának napjára visszaható hatállyal - a bírósági nyilvántartásba vételével válik az országos gazdasági kamara tagjává. (Ez utóbbi rendelkezés természetesen feltételezi, hogy már létezik országos gazdasági kamara, s lényegében csak az egyesüléssel, illetve szétválással létrejövő területi kamarákra vonatkozik. Az átmeneti szabályok a 74. § (3) bekezdésben ettől eltérően rendelkeznek.)

A 15-18. §-okhoz

A gazdasági kamarák önkormányzatok: tagjaik irányítása alatt, az ő szolgálatuk érdekében működnek. A tagok nagy számára tekintettel ugyanakkor a gazdasági kamarában a közvetlen demokrácia útja nem járható: a döntéshozó szervek választott testületek.

Mindazonáltal a gazdasági kamarák tagjait számottevő önkormányzati jogosítványok illetik meg a kamarák működésével kapcsolatban.

A területi gazdasági kamarák tagjai tanácskozási és szavazati joggal részt vehetnek a választási csoportként működő kamarai osztály ülésén és ott megválaszthatják a küldöttgyűlés tagjait, passzív választójog illeti meg őket, tisztséget viselhetnek és igénybe vehetik a kamarai szolgáltatásokat. E jogokat - az egyéni és a mezőgazdasági vállalkozók kivételével - a gazdálkodó szervezetek természetesen a szervezeti képviselet szabályai szerint gyakorolják. A passzív választójog esetében azonban ennél tovább megy a javaslat: küldött vagy testületi szerv tagja csak természetes személy lehet, szervezet nem. A 15. § c) pontja mindazonáltal biztosítja, hogy csak olyan személyek lehessenek kamarai küldöttek, illetve testületi szervek tagjai, akik vagy maguk is tagjai a kamarának (egyéni vagy mezőgazdasági vállalkozóként) vagy pedig tagjai (részvényesei), illetőleg alkalmazottjai olyan gazdálkodó szervezetnek, amely a kamarának tagja.

A területi gazdasági kamarák tagjait kötelességek is terhelik: a gazdálkodó szervezetek kötelesek megfizetni a működési hozzájárulást, azaz a kamarai tagdíjat (amelyet a kamara adók módjára hajthat be az 54. § (4) bekezdése alapján), valamint meg kell tartaniuk a kamara alapszabályában és más önkormányzati szabályzataiban foglaltakat.

A javaslat továbbá - a statisztikáról szóló 1993. évi XLVI. törvény (a továbbiakban: Stat. tv.) megfelelő módosításával [ld. a 82. § (2) bekezdésének h)-j) pontjait] - módot ad arra, hogy a gazdasági kamarák kötelező adatszolgáltatással járó statisztikai célú adatgyűjtést hajtsanak végre, ha az országos gazdasági kamara erre irányuló kezdeményezése alapján az adatgyűjtést felveszik a hivatalos statisztikai szolgálat éves országos adatgyűjtési programjába. A kamarákat természetesen az adatgyűjtés során kötik a Stat. tv. előírásai [így pl. a gazdálkodó szervezeteket érintő adatszolgáltatási kötelezettség témaköreit behatároló rendelkezés a Stat. tv. 8. §-ának (5) bekezdésében], e keretek közt azonban a gazdálkodó szervezeteket kamarájuk irányában adatszolgáltatási kötelezettség terheli.

A javaslat az országos gazdasági kamarák tagjainak, azaz a területi gazdasági kamaráknak a jogait és kötelezettségeit is szabályozza - az előbbiekkel analóg módon, értelemszerű eltérésekkel. A területi kamarák jogaikat az országos gazdasági kamarában küldötteik útján gyakorolják.

A 19-23. §-okhoz

A javaslat a tagsági viszony keletkezésével kapcsolatban érvényesített elveket követve szabályozza a gazdasági kamarai tagsági viszony megszűnését.

A területi gazdasági kamarában a tagsági viszony a gazdálkodó szervezet jogutód nélküli megszűnésével, a vállalkozói tevékenység gyakorlásához való jog megszűnésével (Etv. 13-14. §), illetve az adóköteles tevékenység befejezésével (Art. 15. § (2) bekezdés) szűnhet meg. A megszűnés esetében is igaz az, hogy a kamarai nyilvántartásból való törlés csupán deklaratív hatályú, s hogy a kamara nem hozhat olyan döntést, amellyel a tagsági viszonyt saját elhatározásából, maga szünteti meg.

Az előbb említett esetekben a kamarai tag, a gazdálkodó szervezet megszűnése, piacról történő kilépése folytán szakad meg a tagsági viszony; a gazdálkodó szervezet így a továbbiakban - mivel nem létezik, nem működik többé - semmilyen gazdasági kamarának nem marad tagja, gazdasági kamarai tagsága általában szűnik meg.

Ettől eltérő az a két eset, amelyeket a javaslat szintén szabályoz: amikor a gazdálkodó szervezet - székhelyének áthelyezése folytán - az egyik területi gazdasági kamara helyett egy másiknak válik a tagjává, továbbá, amikor a gazdálkodó szervezet az egyik fajta gazdasági kamarából egy másik típusúba jelentkezik át.

A javaslat a székhelyváltoztatással kapcsolatos eljárás főbb elemeit határozza meg, a részletes szabályozást az országos gazdasági kamara alapszabályára (más önkormányzati szabályzatára) bízza. A székhelyváltozásról - a javaslat 24. §-a szerint - a cégbíróság, a jegyző, illetve az adóhatóság értesíti a kamarát.

Az átjelentkezést illetően a javaslat - a kamarák köztestületi jellegének megóvása érdekében - bizonyos korlátokat állít fel.

Egyrészt a „kamaraváltást” csupán naptári évenként, az év kezdetére szóló hatállyal engedi meg.

Másrészt a gazdálkodó szervezet a javaslat szerint csak olyan fajtájú gazdasági kamarába jelentkezhet át, amelynek tagjai közé a törvény besorolja, vagy amelyet a törvény alapján majd választhat. E választási lehetőséget is tovább korlátozza a megalakulást követő, nagyobb szabadságot engedő átmeneti idő elteltével a javaslat annyiban, hogy a gazdálkodó szervezet csak akkor jelentkezhet majd át olyan fajtájú gazdasági kamarába, amelyet a törvény szerint választhat (azaz amelyhez nem tartozik eleve hozzá, választási lehetőség nélkül), ha annak a kamarának, amelyből átjelentkezik még választása alapján sem lehetne tagja. E rendelkezéstől ugyanakkor az érintett gazdasági kamarák - akár egyedi esetben, akár általános érvénnyel - megállapodásukkal eltérhetnek.

A javaslat az átjelentkezést akkor teszi kötelezővé, ha a gazdálkodó szervezet egyáltalán nem folytat olyan tevékenységet, amely ahhoz a gazdasági kamarához tartozik, amelynek a gazdálkodó szervezet tagja. A gazdálkodó szervezet tehát köteles átjelentkezni a megfelelő fajtájú gazdasági kamarába, ha kizárólag olyan tevékenységet folytat, amely alapján a törvény másik fajta gazdasági kamara tagjai közé sorolja.

Mivel az átjelentkezésről egyébként hivatalosan tudomást nem szerezhetnének, a kamaráknak arról értesíteniük kell a cégbíróságot, a jegyzőt, az adóhatóságot, hogy azok a későbbiekben is teljesíthessék a gazdasági kamarai tagsági viszony alakulásával összefüggő - a javaslat 24. §-ában szabályozott - feladataikat.

Az átjelentkezéssel kapcsolatos eljárás szabályozását a javaslat - a székhelyváltozás esetéhez hasonlóan - az országos gazdasági kamarák hatáskörébe utalja.

A gazdasági verseny szabadsága, a piacról való kirekesztés lehetőségének elkerülése szempontjából alapvető fontosságú az a szabály, hogy a gazdálkodó szervezet területi gazdasági kamarai tagsága csak a törvényben felsorolt okokból szűnhet meg; a gazdasági kamara nem jogosult tagjának kizárására. A kizárással, mint a tagokkal szemben alkalmazható szankcióval a gazdasági kamara nem élhet, a javaslat más kényszerítő eszközöket (etikai szankcionálás, a tagdíj behajtása stb.) ad a kamara kezébe.

A területi gazdasági kamarák csak jogutóddal szűnhetnek meg - egyesülés vagy szétválás folytán. A szétválásról hozott döntésben rendelkezni kell a vagyon megosztásáról. A területi gazdasági kamarák egyesülése, szétválása nem érinti tagjaik jogait és kötelességeit, azaz a gazdálkodó szervezetek gazdasági kamarai tagsági viszonya változatlan és folyamatos marad a területi kamarák egyesülése, szétválása esetén is.

A területi gazdasági kamarák jogutód nélkül nem szűnhetnek meg: ezt a javaslat kizárja azzal, hogy megalakításukat, létüket, működésüket kötelezővé teszi.

A 24-25. §-okhoz

A javaslat meghatározza a bíróságok és a hatóságok feladatait a gazdasági kamarai tagság keletkezésével és megszűnésével kapcsolatban. E szervek a gazdasági kamarák számára azokat az adatokat kötelesek csupán megadni, amelyeknek a tagsági viszony szempontjából jelentősége van.

Így a cégbíróság csupán a gazdálkodó szervezet bejegyzéséről, törléséről, székhelyének vagy tevékenységi körének megváltozásáról, valamint - a cégbejegyzés előtti bejelentkezésnek a 13. §-ban szabályozott kötelezettségére figyelemmel - a gazdálkodó szervezet bejegyzésére irányuló kérelem elutasításáról értesíti az illetékes területi gazdasági kamarát. A javaslat 83. §-ának b) pontja erre vonatkozóan kiegészíti a bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet (a továbbiakban: Ctvr.) 17. §-át.

Az egyéni vállalkozók esetében a javaslat a jegyző számára állapít meg értesítési kötelezettséget: a községi, városi, fővárosi kerületi jegyző a vállalkozói igazolvány kiadásáról, az egyéni vállalkozó székhelyének, tevékenységének, illetve tevékenységi körének megváltozásáról, valamint az egyéni vállalkozói tevékenység gyakorlására való jog megszűnéséről értesíti az illetékes területi gazdasági kamarát. A javaslat 82. §-a (1) bekezdésének c) és d) pontjai e rendelkezéssel összhangban módosítják, illetve egészítik ki az Etv. 4. §-ának (3) bekezdését, illetve 7. §-át. Ez utóbbi szabályok közül ki kell emelni azt, hogy a bejelentésben a vállalkozónak nyilatkoznia kell arról, melyik gazdasági kamara tagjává válik, illetve melyik gazdasági kamarát választja.

A javaslat a mezőgazdasági vállalkozók esetében az adóhatóságra rója a kamara értesítésének kötelezettségét. Az elsőfokú állami adóhatóságnak kell értesíteni az illetékes területi agrárkamarát, ha a mezőgazdasági vállalkozó a bejelentéshez kötött adóköteles tevékenységét bejelentette, illetve székhelye vagy tevékenysége megváltozott, vagy az adóköteles tevékenységét megszüntette. (Az Art. szükséges módosítását a javaslat 82. §-a (1) bekezdésének k) pontja tartalmazza.)

Az említett - bíróságot, hatóságot terhelő - értesítési kötelezettségek szempontjából figyelembe kell venni egyrészt, hogy e szervek a felsorolt (a kamarai tagsági viszony szempontjából releváns) adatokról, körülményekről hivatalosan és - eljárásuk rendes menetében - minden esetben tudomást szereznek, illetve bizonyos esetekben éppen a saját aktusukról kötelesek a kamarát tájékoztatni. Ezt támasztja alá pl. a Ctvr. 8. és 17. §-a, valamint a cégbejegyzésről és a cégjegyzékről szóló 13/1989. (XII. 16.) IM rendelet, az Etv. 6., 7. és 13. §-a, az Art. 11. §-ának (6) bekezdése, 12. §-ának (1) bekezdése és 15. §-a.

Másrészt meg kell említeni azt is, hogy a szóban forgó értesítési kötelezettség nem sérti az üzleti titkok, az adótitkok és a személyes adatok védelmére vonatkozó rendelkezéseket.

A Tpt. 5. §-a (3) bekezdésnek a) pontja szerint üzleti titok a gazdasági tevékenységhez kapcsolódó minden olyan tény, információ, megoldás vagy adat, amelynek titokban maradásához a jogosultnak méltányolható érdeke fűződik. Nyilvánvaló, hogy ilyen érdek megléte nem állapítható meg annak a ténynek a titokban maradásával kapcsolatban, hogy a gazdálkodó szervezet székhelyét megváltozatta-e. Továbbá az említett adatok a cégjegyzék nyilvánossága [Ctvr. 2. § (2) bek.] folytán amúgy sem titkosak. Ez igaz az egyéni vállalkozói igazolványban feltüntetett adatokra is.

Az Art. 46. §-ának (1) bekezdése ugyan az adózást érintő minden tényt, adatot, körülményt, határozatot, igazolást vagy más iratot adótitoknak minősít, 47. §-a (1) bekezdésének b) pontja szerint azonban alapos okkal történik az adótitok felhasználása, ha azt törvény előírja vagy megengedi. A javaslat esetében erről van szó: így nem valósulhat meg az adótitokkal kapcsolatos titoktartási kötelezettségnek az Art. 46. §-a (3) bekezdésében szabályozott megsértése.

A személyes adatok védelméről szóló 1992. évi LXIII. törvény 3. §-ának (1) bekezdése a személyes adat kezelését nemcsak az érintett hozzájárulása, hanem törvény erre vonatkozó rendelkezése alapján is megengedi; 22. §-a pedig külön törvényben történő szabályozásra utalja a közhitelű nyilvántartásból (pl. a cégjegyzékből) történő adatszolgáltatás kérdését. A javaslat által előírt értesítési kötelezettség tehát az adatvédelmi rendelkezéseket sem sérti.

A javaslat továbbá előírja azt is, hogy a területi gazdasági kamarát nyilvántartásba vevő bíróság (tehát ebben az esetben nem a cégbíróság) a területi kamara nyilvántartásba vételéről és törléséről értesítse az országos gazdasági kamarát.

A 26. §-hoz

A gazdaság fejlődésének előmozdítása hagyományos kamarai funkció. Utal erre pl. a német, a holland kamarai törvény is, továbbá az 1868. évi VI. törvénycikk 3. §-ának a) pontja is.

A javaslat ezt az általánosan megjelölt funkciót, kamarai „hivatást” konkrét feladatok meghatározása révén tölti meg tartalommal.

A gazdaság infrastruktúrájának fejlesztése, a műszaki fejlődés előmozdítása, a külgazdasági kapcsolatok ápolása, a vásárok szervezése, a tagok számára történő tanácsadás, a tagok sok szempontból történő tájékoztatása és más szolgáltatások nyújtása - mind-mind olyan feladat, amelyet a gazdasági kamarák hagyományosan ellátnak. Ezekkel kapcsolatban azt kell csupán megjegyezni, hogy az említett tevékenységeket természetesen és értelemszerűen végezhetik más szervezetek is, így a gazdasági érdekképviseleti szervezetek is.

Külön magyarázatot két - a gazdaság fejlődésének előmozdításával összefüggő - kamarai feladat igényel.

A javaslat szerint a gazdasági kamarák közreműködnek a szakképzésben. Erről a szakképzésről szóló 1993. évi LXXVI. törvény rendelkezik, amely a gazdasági kamarák számára több, a szakképzéssel összefüggő közfeladat ellátását írja elő. Ezzel kapcsolatban fel kell hívni a figyelmet arra, hogy a szóban forgó törvény 7. §-ának (2) és (3) bekezdései értelmében a gazdasági kamara meghatározhatja azoknak a szakképesítéseknek a körét és követelményeit, amelyekre mesterképzés folytatható, illetőleg mestervizsgáztatás szervezhető; a mesterképzés és -vizsgáztatás feltételeiről a gazdasági kamara gondoskodik. E törvénynek a gazdasági kamarákra és a tanulószerződés alapján folyó gyakorlati képzésre vonatkozó rendelkezéseit azonban csak a gazdasági kamarákról szóló törvény hatályba lépésétől kezdődően lehet és kell alkalmazni.

A javaslat továbbá a kamarák számára meghatároz bizonyos, a szabványosítással, a minőségüggyel és az iparjogvédelemmel összefüggő feladatokat. A kamarák e feladatköre nem érinti az e területen működő államigazgatási szervek hatósági jogkörét.

A gazdaságfejlesztéssel összefüggő közfeladatok finanszírozásában a javaslat a gazdasági kamarákat kettős szerepkörrel ruházza fel. Egyrészt a gazdasági kamarák felhasználják bevételeik egy részét e feladatok finanszírozására; másrészt közreműködnek - a szükséges információk, tájékoztatások megadásával, az összgazdasági érdekek megjelenítésével - a gazdaság fejlesztésére létrehozott, elkülönített állami pénzalapok felhasználásában. Ez utóbbi feladatkörük teljesíthetősége érdekében a javaslat 82. §-a megfelelően módosítja az egyes érintett alapokra (a Központi Műszaki Fejlesztési Alapra, a Befektetésösztönzési Alapra, a Kereskedelemfejlesztési Alapra, a Piaci Intervenciós Alapra, a Területfejlesztési Alapra, valamint a földművelésügyi alapokra) vonatkozó törvényeket, az említett alapok felhasználását illetően véleményezési jogot adva a gazdasági kamaráknak. E jog gyakorlása a javaslat alapján egyben kötelessége is a gazdasági kamaráknak.

A gazdaságfejlesztéssel összefüggő közfeladatok finanszírozásában érvényesülő kettősség nem jár együtt azzal, hogy az elkülönített állami pénzalapok idővel szükségképpen feleslegessé válnának. Fontos azonban, hogy a javaslat - 82. §-a (2) bekezdésének a) pontjában - akként módosítja az államháztartásról szóló 1992. évi XXXVIII. törvény 56. §-át, hogy gondoskodik a gazdasággal összefüggő alapok működésének négyévenként esedékes országgyűlési felülvizsgálata során az érintett gazdasági kamarák - az alap indokoltságával és további működésével kapcsolatos - véleményének megismertetéséről.

A 27. §-hoz

A gazdasági kamarák funkciói közül átalakulóban lévő gazdaságunkban rendkívül fontos az üzleti forgalom biztonsága, a piaci magatartás tisztessége feletti őrködés.

A hagyományos, nemzetközileg széles körben elfogadott gazdasági kamarai feladatok közé tartozik a származási igazolások, bizonyítványok és a kereskedelmi forgalomban szükséges más okmányok kiállítása és hitelesítése, a kereskedelmi szokványok összeállítása és közreadása, a tagjaik nemzetközi gazdasági kapcsolataival összefüggő bizonyos ügyek intézésében való közreműködés, a vásárok minősítése és felügyelete.

A gazdasági kamarák a javaslat szerint tagjaikról - gazdasági tevékenységükkel kapcsolatos adatokat tartalmazó - nyilvántartást vezetnek. E nyilvántartás nem helyettesítené, nem váltaná fel a bíróság által vezetett cégjegyzéket, változatlanul az utóbbiba történő bejegyzés maradna konstitutív hatályú, ahhoz kötődne a cég jogi elismerése. A kamarának ugyanakkor - a teljes reprezentativitásra is figyelemmel - szüksége van a tagjairól vezetett nyilvántartásra, valamint az üzleti életnek is igénye van olyan - célszerűen kamarai - nyilvántartásra, amely a cégjegyzékhez képest több, gazdasági szempontból fontos adatot tartalmaz. E nyilvántartás készítése során a gazdasági kamara az üzleti titkok és a személyes adatok védelmére vonatkozó szabályok szerint köteles eljárni, s a javaslat behatárolja azoknak az alapvető személyazonosító adatoknak a körét, amelyeket e nyilvántartás tartalmazhat.

Fontos, az államtól átvett feladata a gazdasági kamaráknak, hogy összeállítsák és közzétegyék a különböző jogszabályokban hatósági engedélyhez kötött tevékenységek hiteles jegyzékét. Ez korábban a Ctvr. 25. §-a (4) bekezdésének c) pontja alapján igazságügy-miniszteri jogkör volt, e rendelkezést azonban a 84. § (1) bekezdésének b) pontja hatályon kívül helyezi.

A javaslat azt is megköveteli, hogy a kamarák figyelemmel kísérjék azoknak a jogszabályoknak az érvényesülését, amelyek az egyes tevékenységek folytatását hatósági engedélyhez kötik.

A javaslat szerint a gazdasági kamaráknak az is feladata, hogy a hatóságoknak, illetve a bíróságoknak megadják a dömpingellenes és a piacvédelmi intézkedés meghozatalára irányuló eljárásokban szükséges tájékoztatást. Ezeket az eljárásokat jelenleg a 111/1990. (XII. 23.) Korm. rendelet és a 113/1990. (XII. 23.) Korm. rendelet szabályozzák. Az eljárások megindításában az érintett hazai termelők érdekképviseleti szervezeteinek, a forgalmi viszonyokról való tárgyilagos, objektív tájékoztatásban a gazdasági kamaráknak lehet szerepe.

A javaslat 27. §-a (1) bekezdésének g), h) és i) pontjai etikai természetű jogköröket állapítanak meg a gazdasági kamarák számára. A tisztességes piaci magatartás követelményeinek megállapításában a kamaráknak a javaslat önszabályozási jogot is biztosít, azzal azonban, hogy a gazdasági kamaráknak az üzleti etikára vonatkozó szabályzatai természetesen nem lehetnek ellentétben a Tpt. rendelkezéseivel. (Ezt biztosítja az is, hogy a javaslat 58. §-ának (2) bekezdése szerint a törvényességi felügyelet gyakorlója kikéri a Gazdasági Versenyhivatal véleményét a kamarai etikai szabályzat törvényességéről.) A Tpt. és a kamarai etikai szabályok viszonyának értékelésekor ugyanakkor figyelembe kell venni, hogy eltérő természetű normákról van szó. A Tpt. a jogilag értékelhető magatartásokra vonatkozik és ennek megfelelő a szankciórendszere is; míg a kamarai etikai szabályzat természeténél fogva morális, erkölcsi nézőpontú, s ezért e normák megsértőivel szemben csupán erkölcsi elmarasztalásnak lehet helye. Mindebből következik, hogy az etikai szabályzat a Tpt.-vel nem ütközik akkor sem, ha az abban megköveteltekhez képest további, illetve más természetű - etikai - követelményeket támaszt a kamara tagjaival szemben. A kamarai etikai szabályok megsértése összességében nem értékelhető úgy, hogy a gazdálkodó szervezet - mintegy szükségképpen - a Tpt.-be ütköző módon járt el. Természetes, hogy az etikai szabályzat csupán a gazdasági verseny tisztaságának, tisztességének biztosítására szorítkozhat, e körön kívül a tagok számára kötelezettségeket nem állapíthat meg. Az etikai szabályzat továbbá nyilvánvalóan nem követelhet meg olyasmit sem a tagoktól, ami ellentétes a jogszabályokkal, illetve nem válhat a gazdasági verseny korlátozásának burkolt eszközévé.

A gazdasági kamarákat a javaslat arra is feljogosítja, hogy az üzleti etikát, az iparjogvédelmi és a szerzői jogokra vonatkozó jogszabályokat vagy a fogyasztók érdekeit sértő gazdasági tevékenységet folytató tagjaikkal szemben etikai természetű szankciókat (figyelmeztetést, nyilvános figyelmeztetést) alkalmazzanak. A kamarák e jogköre természetesen nem érinti az ilyen ügyekben eljáró államigazgatási szervek és bíróságok hatáskörét, az előttük folyó eljárás megindításának sem feltétele a kamara etikai fórumainak igénybevétele. A Tpt. által tiltott tényállások megvalósulásáról továbbra is a bíróság, illetve a versenyfelügyeleti szerv dönt, a rájuk vonatkozó szabályok szerint. A Tpt. alapján folyó versenyfelügyeleti, illetve bírósági eljárásokban, illetve a kamarai etikai ügyekben hozott határozatok egymással nem kerülhetnek az ítélt dolog, a res iudicata viszonyába, mivel - bár a ténybeli alap azonos lehet - eltérő jogokról, jogcímekről van szó, s az is kizárt, hogy a szóban forgó eljárásokban azonos felek vegyenek részt.

A 28. §-hoz

Az általános indokolás már szólt a gazdasági kamaráknak a gazdaság általános, együttes érdekeinek érvényesítésével kapcsolatos feladatairól. E § rendelkezéseit a VII. fejezet, illetve a 31. § (1) bekezdésében foglalt rendelkezés figyelembevételével kell alkalmazni.

Fontos, hogy a gazdasági kamarák megalapozott véleményt alkossanak a gazdaság átfogó érdekeinek érvényesítése során; ezért a javaslat előírja - a Stat. tv. korábban már ismertetett módosításával összhangban -, hogy a kamarák gyűjtsenek adatokat tagjaik körében, azokat elemezzék, s az elemzések eredményéről a nyilvánosságot is tájékoztassák. A gazdasági kamarák e statisztikai szerepköre szintén hagyományosnak mondható, megemlíti pl. az osztrák törvény és az 1868. évi VI. törvénycikk is.

A javaslat - az Alkotmány 9. §-ára figyelemmel - kiemeli azokat a legfontosabb értékeket, amelyek megóvására, védelmére a gazdasági kamarák speciális érdekképviseleti szerepkörükben hivatottak: így a kamarák kezdeményezik a vállalkozás jogának és a gazdasági verseny szabadságának érvényesülését, illetve a piacgazdaság működését akadályozó vagy korlátozó jogszabályok, intézkedések módosítását vagy hatályon kívül helyezését, továbbá az ilyen körülmények megváltoztatásához szükséges jogszabályok, intézkedések meghozatalát.

Az Alkotmány 10. §-ának (2) bekezdése szerint az állam kizárólagos gazdasági tevékenységének körét törvény határozza meg. Ebből is kitűnik, hogy az Alkotmány a piacgazdasági elvek érvényesülése szempontjából garanciális jelentőségű kérdésnek tekinti, mely tevékenységek folytatására van az államnak kizárólagos joga. Indokolt, hogy az ezzel kapcsolatos döntés a gazdasági kamarák véleményének ismeretében szülessen meg, a javaslat ezért külön nevesíti a gazdasági kamarák véleménynyilvánításának ezt a sajátos esetét. Hasonlóképpen kiemeli a gazdasági kamarák véleményének fontosságát a gazdálkodó szervezetek piacralépését megtiltó jogszabályok megalkotása során.

A felsorolt értékek, a piacgazdasági elvek védelmére a gazdasági kamarát éppen a teljes körű reprezentativitása, a különböző gazdasági ágazatokat átfogó jellege teszi alkalmassá. Egy partikulárisabb érdekeket, valamely foglalkozás vagy ágazat szempontjait érvényesítő gazdasági érdekképviseleti szervezettől ilyen általános megfontolások figyelembevétele nem várható el, az általa képviselt vállalkozói kör konkrét érdekeivel adott esetben akár ellentétes is lehet a felsorolt értékek, elvek maradéktalan érvényesítése.

A 29. §-hoz

A javaslat - az általános indokolásban kifejtettekre figyelemmel - közigazgatási ügykörrel is felruházza a gazdasági kamarákat.

A gazdasági kamarák eljárnak azokban a közigazgatási ügyekben, amelyek intézésére törvény vagy kormányrendelet számukra felhatalmazást ad (ilyennek minősül a szakképzésről szóló 1993. évi LXXVI. törvény 30. és 31. §-ában a gazdasági kamarák számára megállapított közigazgatási feladat), valamint törvényben vagy kormányrendeletben meghatározott esetekben és módon (pl. szakértőként vagy szakhatóságként) közreműködnek a gazdasággal összefüggő államigazgatási ügyek ellátásában. A kamarák közigazgatási ügyekben való eljárására, illetve az államigazgatási ügyek intézésében való közreműködésére az államigazgatási eljárás általános szabályait kell alkalmazni azzal, hogy a gazdasági kamara határozata ellen közvetlenül bírói jogorvoslatra van lehetőség.

A 30. §-hoz

A javaslat rendelkezik a gazdasági kamarák feladatainak a területi és az országos kamarák közötti megosztásáról is. Egyrészt megállapít olyan feladatokat, amelyeket az országos gazdasági kamaráknak kell ellátni, másrészt lehetővé teszi, hogy a területi kamarák bizonyos kamarai feladatok ellátását az országos gazdasági kamarákra bízzák (átruházott hatáskör). Minden egyéb feladat ellátására a területi kamarák hivatottak. E körben fontos azt is megemlíteni, hogy a javaslat a nemzetközi kereskedelmi ügyekben eljáró állandó választottbíróságot a Magyar Kereskedelmi és Iparkamarához telepíti, amely a jövőben biztosítja e választottbíróság működési feltételeit, továbbá megválasztja és visszahívja a választottbírókat. Ennek indokai közt meg kell említeni, hogy a külföldi gyakorlat is azt támasztja alá: a nemzetközi kereskedelmi jogvitákban is hatáskörrel rendelkező választottbíróságnak az országos kereskedelmi kamara mellett kell működnie. Ez fontos a kamarai választottbíróság nemzetközi elismerése szempontjából, s elejét veheti a vállalkozói érdekeket sértő jogbizonytalanságnak is.

A 31. §-hoz

A javaslat - az általános indokolásban is említett érvek alapján - a gazdasági kamarák tevékenységének korlátozásaként úgy rendelkezik, hogy a gazdasági kamarák ágazati, szakmai, munkáltatói és munkavállalói érdekképviseletet nem láthatnak el. Ez a rendelkezés nem azt jelenti, hogy a gazdasági kamarák eleve „nem juthatnak szóhoz” azokban az ügyekben, amelyekben valamely gazdasági érdekképviseleti szervezet különösen érintett, és véleményt nyilvánít, hanem csupán úgy értelmezhető, hogy a gazdasági kamara az adott kérdéshez nem közelíthet érdekképviseleti - ágazati, szakmai, munkáltatói vagy munkavállalói - szemszögből.

Mint arra az általános indokolás is utal, eltérő, illetve ellenkező koncepciót érvényesítő kamarai rendszerekre is hozható fel példa (pl. Ausztriából, Hollandiából). A jelenlegi magyarországi érdekképviseleti struktúra - különösen a már viszonylag kialakultnak minősíthető munkaügyi egyeztetési fórumrendszer - azonban a legkisebb megrázkódtatással a német típusú gazdasági kamarákat képes befogadni: azokat, amelyek érdekképviseleti szerepköre a gazdaság általános szempontjainak érvényesítésére szorítkozik, s amelyek érdekképviseleti tevékenysége elé a törvény korlátokat állít (mint pl. a német törvény, amely szerint nem tartozik a kereskedelmi és iparkamarák feladatai közé a szociálpolitikai és munkajogi érdekek képviselete).

A javaslat kijelöli azokat a feladatokat, amelyek ellátására kizárólagosan a gazdasági kamarák hivatottak. Ilyenek a következők: a hatósági engedélyhez kötött tevékenységek hiteles jegyzékének összeállítása, a kereskedelmi okmányok kiállítása és hitelesítése, a kereskedelmi szokványok összeállítása és közreadása, a vásárok minősítése és felügyelete. E feladatok kizárólagosan kamarai jellege is csupán relatív, az e feladatok ellátásához szükséges tevékenységeket az arra jogszabályban feljogosított más szervezetek is végezhetik.

A 32. §-hoz

A gazdasági kamarák köztestületi mivoltából az is adódik, hogy önkormányzattal rendelkező szervezetek. A gazdasági kamarák éppúgy önkormányzatok, mint a helyi vagy a társadalombiztosítási önkormányzatok.

Az önkormányzati működés a gazdasági kamarák sine qua non kritériuma: nélküle aligha lenne várható a közfeladatoknak az állami vagy helyi önkormányzati szerveknél hatékonyabb ellátása. Önkormányzati működés hiányában semmi sem legitimálhatná a gazdasági kamarák általános, „egyetemes” érdekérvényesítő szerepkörét.

A 33. §-hoz

A javaslat meghatározza a gazdasági kamara alapszabályának kötelező tartalmi elemeit. Emlékeztetni kell azonban arra, hogy a javaslat a kamarai önkormányzat érvényesülése érdekében sok helyen csupán arra szorítkozik, hogy valamely kérdésben előírja vagy lehetővé tegye az alapszabály rendelkezését. E kérdéseket, ügyeket a javaslat ismételten nem sorolja fel, e helyt csupán a másutt nem említett kérdések alapszabályba foglalását követeli meg.

Garanciális jellege folytán ki kell emelni azt a rendelkezést, amely szerint az országos gazdasági kamara alapszabályában kell meghatározni azokat a feladatokat, amelyeket az országos gazdasági kamara - a javaslat 30. §-ának (5) bekezdése alapján - a területi kamarák által átruházott hatáskörben lát el; azaz az országos gazdasági kamara a területi kamarák számottevő hányadának akarata ellenére nem vonhat el feladatot. Az alapszabály megállapítása ugyanis a területi kamarák küldötteiből álló küldöttgyűlés hatáskörébe tartozik, s az alapszabály elfogadásához legalább kétharmados többség szükséges.

A 34-48. §-okhoz

A javaslat - megfelelő mozgásteret hagyva az önszabályozás számára - a kamara szervezetének csupán a főbb elemeit határozza meg.

A gazdasági kamara legfőbb szerve a küldöttgyűlés. Testületi szervei az elnökség, az ellenőrző bizottság, az etikai bizottság, valamint az alapszabály által ilyennek minősített más szervezeti egység. A kamarát az elnök képviseli. A kamara további tisztségviselői: az alelnök, az ellenőrző bizottság elnöke, az etikai bizottság elnöke és a titkár.

A javaslat - mint azt az általános indokolás is megemlíti - nem követi a közvetlen demokrácia módszerét, mivel az a gyakorlatban, a tagok nagy számára tekintettel, kivitelezhetetlen lenne.

A legfőbb döntéshozó szerv tehát választott testület: tagjait, azaz a küldötteket a területi gazdasági kamarák esetében a gazdálkodó szervezetek választási csoportokban, azaz kamarai osztályokban választják, az országos gazdasági kamarák esetében pedig a területi kamarák küldöttgyűlései delegálják. A küldöttek számát mindkét esetben az alapszabály határozza meg (kivéve az első küldöttválasztást, amikor - elfogadott alapszabály hiányában - a területi kamarák esetében az ideiglenes kamarai szervező bizottságok döntenek a 69. § alapján erről, illetve, az országos kamara esetében, maga a javaslat határozza meg - 73. §-ának (1) bekezdésében - a küldöttek számát).

A javaslat felsorolja a küldöttgyűlés kizárólagos hatáskörébe tartozó ügyeket, külön megjelölve a csakis a területi, illetve az országos kamarai küldöttgyűlés hatáskörébe eső kérdéseket. A javaslat e rendelkezéseitől természetesen az alapszabály sem térhet el: azaz nem utalhatja ezeket az ügyeket más kamarai szerv kompetenciájába. A kizárólagos küldöttgyűlési hatáskörbe tartozó kérdéseken túl ugyanakkor az alapszabály más ügyekben is a küldöttgyűlés döntését kívánhatja meg.

A javaslat - garanciális jelentőségükre figyelemmel - megállapítja a küldöttgyűlés összehívására, határozatképességére, határozathozatalára vonatkozó rendelkezéseket azzal, hogy a részletes szabályozást a kamarai alapszabályra vagy más önkormányzati szabályzatra (pl. az ügyrendre) bízza. (34-38. §)

A gazdasági kamara működésének a küldöttgyűlések közti időszakban történő irányítása az elnökség feladata. Az elnökség jogkörének, döntési szabadságának fontos korlátja, hogy a küldöttgyűlés határozatainak megfelelően köteles eljárni.

Az elnökség összetétele sajátos szabályozás alá esik. Az elnökségi tagok számát az alapszabály határozza meg. Hivatalból tagja a testületnek az elnök. A tagok kétharmadát - beleértve az elnököt is - a küldöttgyűlés választja meg, mégpedig [az 51. § (1) bekezdése szerint] azok közül a természetes személyek közül, akik vagy tagjai - vállalkozói minőségükben - a kamarának, vagy tagjai (részvényesei), illetőleg alkalmazottjai olyan gazdálkodó szervezetnek, amely a gazdasági kamarának tagja. Az elnökségi tagok fennmaradó részét - egyharmadát - a gazdasági kamara tagjainak tevékenységi körében érdekelt érdekképviseleti szervezetek delegálják. Erre a területi kamarák esetében az illetékességi területükön székhellyel rendelkező, illetve az országos gazdasági érdekképviseleti szervezetek képviselői egyaránt jogosultak, az országos gazdasági kamarák esetében viszont csak az országos érdekképviseleti szervezetek küldhetnek képviselőket az elnökségbe.

A gazdasági érdekképviseleti szervezeteknek adott delegálási jog indoka, hogy ezáltal megteremthető a kamarák és az érdekképviseleti szervezetek együttműködésének, információcseréjének, esetleges véleményegyeztetésének intézményes kerete, rendszeresen működő fóruma. Ez a szervezeti megoldás nem veszélyezteti a kamara önállóságát, hiszen az elnökségbeli egyharmados képviselet erre arányánál fogva, továbbá a küldöttgyűlés hatáskörére figyelemmel nem ad lehetőséget; viszont az intézményesített érdekképviseleti jelenlét az elnökségben jobban szolgálja a kamarák és érdekképviseletek harmonikus együttélését, mint valamely, a kooperációt általánosságban előíró, szankció nélküli szabály. (37-38. §)

A javaslat szerint a kamarát az elnök önállóan képviseli; rendelkezik ugyanakkor a javaslat a képviseleti jogkör delegálásának lehetőségéről és rendjéről. A delegálás történhet az elnök döntésével vagy alapszabályi rendelkezéssel. Ez utóbbi esetben a képviseleti jogkör az elnökségtől függetlenül érvényesül.

A javaslat szerint az országos gazdasági kamarákban mindenképpen, a területiekben pedig az alapszabály ily módon történő rendelkezése esetén alelnök is működik. Jogkörét az alapszabály határozza meg. (39-40. §)

A gazdasági kamarák működése nem csupán külső kontrollt - törvényességi felügyeletet -, hanem belső, választott szerv útján történő ellenőrzést is igényel. Sőt, mivel a kamarák feletti felügyelet csak a tevékenység jogszerűségére terjedhet ki, a gazdasági kamara saját szervei által megvalósított, belső ellenőrzés a külsőnél nagyobb jelentőségű.

A gazdasági kamarában az ellenőrző bizottság vizsgálja, hogy a kamara tevékenysége, gazdálkodása megfelel-e a jogszabályoknak, a kamara alapszabályának és más önkormányzati szabályzatainak. Az ellenőrző bizottság vizsgálja a gazdálkodás célszerűségét is, továbbá egyeztetést végez és állást foglal a kamara testületi szervei által hozott határozatok elleni bejelentések (59. §) ügyében. A gazdálkodás kontrollja körében továbbá köteles legalább két évenként független könyvvizsgálóval megvizsgáltatni a kamara pénzügyeit.

A javaslat az összeférhetetlenségi és a felelősségi-beszámolási szabályok meghatározásával megteremti az ellenőrző bizottság független, önálló, elfogulatlan működésének feltételeit, továbbá megfelelő eszközöket ad a bizottság kezébe az ellenőrzés során észlelt hibák, hiányosságok orvoslására.

A javaslat nevesíti az etikai bizottságot is, mint a 27. § (1) bekezdésének g)-i) pontjaiban meghatározott kamarai feladatok teljesítésére hivatott szervet. Mivel viszonylag elkülönült ügycsoportról van szó, a javaslat feljogosítja az etikai bizottság elnökét arra, hogy a bizottság feladatkörében önállóan képviselje a gazdasági kamarát.

Mind az ellenőrző, mind az etikai bizottság tagjait a küldöttgyűlés választja. Fontos, a hatékony és szakszerű működés érdekében szükséges rendelkezés az, hogy - eltérően az 51. § (1) bekezdésében, illetve az 52. § (1) bekezdésében megállapított általános szabályoktól - az ellenőrző bizottság tagja - a területi kamara tagján, illetve a vele az 51. § (1) bekezdésében meghatározott jogviszonyban álló személyen, továbbá, országos kamara esetében, a területi kamara küldöttjén kívül - megfelelő szakértelemmel rendelkező más személy is megválasztható. (41-44. §)

A gazdasági kamara számos feladatának operatív végrehajtása a kamara ügyintéző szervezetére tartozik. Az ügyintéző szervezetet a titkár irányítja, aki egyrészt gyakorolja a gazdasági kamara ügyintéző szervezetében dolgozók felett a munkáltatói jogokat, másrészt a kamarai hatáskörbe utalt közigazgatási ügyekben a közigazgatási szerv vezetőjeként jár el.

A titkár a kamarával munkaviszonyban áll; felette a munkaviszony létesítésével és megszüntetésével, továbbá a munkaszerződés módosításával kapcsolatos munkáltatói jogokat az elnökség, az egyéb munkáltatói jogokat az elnök gyakorolja. A javaslat a titkár szabályozásával egy tisztségviselő-típust jelöl meg: annak nincs ugyanakkor akadálya, hogy a kamara alapszabálya vagy más önkormányzati szabályzata a titkári tisztség viselőjének elnevezésére más megfelelő kifejezést használjon (igazgató, főigazgató, főtitkár stb.). (45. §)

A javaslat megállapítja a kamarai tisztségviselőkre vonatkozó összeférhetetlenségi szabályokat, valamint az általános indokolásban kifejtettek alapján lehetőséget ad - a területi szerveződés elvének sérelme nélkül - más kamarai szervezeti egységek (pl. tagozatok, szakmai bizottságok) létrehozására. (46-47. §)

Külön nevesíti a javaslat az agrárkamarák speciális szervezeti egységeit, a mezőgazdasági bizottságokat, amelyek részben - az agrárkamarai osztályok mellett - a küldöttek megválasztására szolgálnak, részben pedig ellátják a helyi termelés és piacszervezés feladatait. (48. §)

A 49-52. §-okhoz

A választási szabályok a gazdasági kamarákról szóló törvények fontos részét alkotják: nagy súllyal szerepelnek pl. az osztrák vagy a holland törvényben, illetve az 1868. évi VI. törvénycikkben. A megfelelő, kiegyensúlyozott választási szabályok biztosítják az egyes gazdasági ágazatok arányos befolyását a gazdasági kamara döntéseire, a különböző érdekek közt egyensúlyozni képes önkormányzati működést, a gazdaság általános érdekeinek képviseletéhez szükséges legitimációt.

A javaslat mindezekre figyelemmel viszonylag részletesen szabályozza a gazdasági kamarák választási rendszerét, amelynek alapegységei a kamarai osztályok.

A tagoknak a kamarai önkormányzatban való részvételére a kamarai osztályok szolgálnak, amelyeket szakmai, ágazati szempontok szerint - az érdekképviseletek bevonásával - kell létrehozni, s amelyek megválasztják a küldötteket. A javaslat megállapítja a kamarai osztályok számának felső határát, mert csak így biztosítható, hogy a gazdasági kamarák működését partikuláris érdekeket képviselő csoportok küzdelmei ne lehetetlenítsék el, hogy a kamarák választási rendszere ne váljon áttekinthetetlenül bonyolulttá, felaprózottá.

Alapvető fontosságú kérdés, hogy az egyes kamarai osztályok milyen arányban választanak küldötteket a küldöttgyűlésbe. Ebből a szempontból érdekes tapasztalattal szolgál a magyar kamarai hagyomány: az 1868. évi VI. törvénycikk alapján létrejött kereskedelmi és iparkamarák szinte kezdettől fogva, egészen az 1934. évi revízióig igényelték, hogy a szabályozás biztosítsa a kamarához tartozók „közgazdasági súly” szerinti képviseletét. Enélkül, úgy vélték, csorbul az „együttes érdekképviselet” elve, torzul a kamara önkormányzati jellege. Figyelemre méltó, hogy a hatályos külföldi gazdasági kamarai törvények és az e törvények alapján elfogadott kamarai választási szabályzatok többnyire szintén a gazdasági súly szerinti képviselet elvéből indulnak ki.

A javaslat is azt tűzi ki célul, hogy a gazdasági kamarák testületi összetételükben az adott terület gazdaságának pontos „leképeződései”, visszatükrözői legyenek. Ezért elrendeli, hogy az egyes kamarai osztályok a gazdasági súlyuknak megfelelő számú küldöttet válasszanak. A részletesebb szabályozást viszont az alapszabályra utalja: annak kell rendelkeznie - többek közt - a kamarai osztályok által képviselt gazdasági súly megállapításának módjáról. Alapvetően tehát az érintetteken múlik: milyen szempontok szerint biztosítják az arányos képviselet követelményének érvényesülését. Mindazonáltal a javaslat utal arra is, hogy az alapszabályban a gazdasági súly megállapításakor a kamarai osztály létszámát is figyelembe lehet venni. Megengedi továbbá a javaslat azt is, hogy a gazdasági súly megállapításakor az alapszabály akár kizárólag a létszámot vegye figyelembe; a gyakorlatban ez nyilván csak a kézműves kamaráknál fordulhat majd esetleg elő, ott ugyanis valamennyi tag kisipari jellegű - azaz közel azonos gazdasági horderejű - tevékenységet folytat.

A választási csoportok kamarai osztálynak nevezését elsősorban az 1868. évi VI. törvénycikk által teremtett hagyomány követése indokolja. A névválasztás természetesen nem módosít e csoportok funkcióján. A kamarai osztályok tehát nem állandóan működő, érdemi ügykörrel rendelkező szervei a kamarának (még akkor sem, ha évenkénti ülésezésük előírásával a javaslat valamelyes folyamatosságot teremt a működésükben), semmiféle kamarai döntés közvetlen meghozatalára nem jogosultak; ez utóbbi ugyanis a küldöttgyűlés, illetve az elnökség hatáskörébe tartozik. Ezen az sem változtat, hogy a küldött az őt megválasztó kamarai osztályhoz viszonylag szorosan kötődik: évente köteles beszámolni, illetve mandátumát az osztály megkötheti.

A kamarai osztályban történő küldöttválasztás általános elve alól a javaslat két kivételt tesz.

Egyrészt az agrárkamarában érvényesül eltérő szabályozás: itt ugyanis a küldöttek egy részét - legalább egyharmadát és legfeljebb felét - nem a kamarai osztályban, hanem a mezőgazdasági bizottságokban választják. Annak elkerülése érdekében, hogy valamely kamarai tag esetleg kétszeresen is éljen választójogával, a javaslat előírja: az agrárkamara kamarai osztályában nem gyakorolhatja kamarai választójogát az, aki mezőgazdasági bizottságban választ küldöttet (s ez nyilván fordítva is igaz). Előírja továbbá, hogy a mezőgazdasági vállalkozók csak a mezőgazdasági bizottságokban választhatnak.

Másrészt a javaslat az országos kamara esetében is eltér a kamarai osztályban történő választás elvétől:

a területi kamarák testületei - így elsősorban küldöttgyűlései - ugyanis már tükrözik az ágazati tagozódást, a gazdaság egyes területeinek súlyát, jelentőségét. Nincs szükség e szempont kétszeres érvényesítésére. Ezért a javaslat szerint az országos kamara küldöttgyűlésére a küldötteket a területi gazdasági kamara küldöttgyűlése választja meg.

A törvényes keretek közt a választások részletes szabályait az alapszabály állapítja meg.

A javaslat fontos alapelvnek tekinti, hogy a gazdasági kamarák valóban a gazdálkodó szervezetek önkormányzatai, a tagok által működtetett és irányított szervezetek legyenek. Ezért előírja, hogy - eltérő rendelkezés hiányában - küldöttnek, testületi szerv tagjának, illetve a kamara elnökének (alelnökének) csak az a nagykorú magyar állampolgár választható meg, aki tagja a gazdasági kamarának vagy tagja (részvényese), illetőleg alkalmazottja olyan gazdálkodó szervezetnek, amely az adott kamarának tagja. Az országos kamarák esetében pedig azt is előírja a javaslat, hogy testületi szerv tagjának, illetve elnöknek csak a területi kamara küldötte választható.

A javaslat a passzív választójog értelemszerű korlátait is megállapítja (az országgyűlési képviselők választásáról szóló 1989. évi XXXIV. törvény 2. §-ával összhangban). Ki kell emelni azt, hogy - a gazdasági kamarának az állami és a helyi önkormányzati igazgatástól való elkülönültsége érdekében - a javaslat szerint nem viselhet tisztséget sem a területi, sem az országos gazdasági kamarában az, aki közszolgálati jogviszonyban áll. A köztisztviselőkről szóló 1992. évi XXIII. törvény 5. §-a szerint a közszolgálati jogviszony az állam és az önkormányzat, valamint a nevükben foglalkoztatott köztisztviselő, ügykezelő, fizikai alkalmazott között munkavégzés céljából létesített jogviszony.

A javaslat szabályozza - felső határt kijelölve - a kamarában megválasztottak mandátumának időtartamát, az újraválaszthatóságot és a visszahívás lehetőségét is.

Az 53-55. §-okhoz

A javaslat abból indul ki, hogy a gazdasági kamara non-profit szervezet: gazdasági tevékenységet nem folytathat - sem közvetlenül, sem pedig közvetve, gazdasági társaság tagjaként (részvényeseként). Gazdasági tevékenységet is igénylő feladatainak ellátása érdekében csupán közhasznú társaságot alapíthat, amely szintén nonprofit szervezet. E szabályozás hátterében az áll, hogy a gazdasági kamarák a gazdaság szervezésére, fejlesztésére irányuló tevékenységük során sem válhatnak tagjaik versenytársaivá, mert az köztestületi mivoltukkal összeegyeztethetetlen lenne.

A gazdasági kamara a működésével járó költségeket a tagjai által fizetett működési hozzájárulásból, azaz a kamarai tagdíjból, valamint a szolgáltatásaiért fizetett díjakból és egyéb bevételeiből fedezi.

A javaslat az országosan egységes kamarai tagdíj lehetősége mellett foglal állást, módot adva ugyanakkor olyan keretszámok megállapítására, amelyek közt a területi gazdasági kamarák a tagdíj pontos mértékét maguk állapítják meg.

Az Art. 2. §-ának (2) bekezdése szerint a végrehajtás és az azzal összefüggő nyilvántartás tekintetében az Art. rendelkezéseit kell alkalmazni azokra a köztartozásokra, amelyekre jogszabály az adók módjára való behajtást rendeli el. E köztartozások az adók módjára behajtandó köztartozások, amelyek közé a javaslat a kamarai tagdíjat is besorolja. A behajtásra a javaslat - élve az Art.-ben adott lehetőséggel - a területi gazdasági kamarát hatalmazza fel. (Meg kell említeni, hogy jogrendszerünk már ismeri a közjogi önkormányzat számára adott ilyenfajta felhatalmazást: pl. a társadalombiztosítás esetében a javaslatéhoz közel álló rendelkezéseket tartalmaznak az 1975. évi II. törvény 104-105/B. §-ai.)

A javaslat előkészítése során vitatott volt, hogy a kötelezően fizetendő kamarai tagdíj miként számolható el. A javaslat abból indult ki, hogy - lévén önkormányzatok - a kamarák a tagdíjat maguk határozzák meg. Ezzel - valamint a számvitel rendjével - nem volt összeegyeztethető az az igény, hogy a tagdíj a számított adóból legyen levonható, hiszen így végső soron - sarkított esetben - a költségvetés a teljes adóbevételtől eleshetett volna. A javaslat szerint a tagdíj költségként számolható el; ennek érdekében a 82. § (1) bekezdésének o) és p) pontjai módosítják a magánszemélyek jövedelemadójáról szóló 1991. évi XC. törvény és a társasági adóról szóló 1991. évi LXXXVI. törvény vonatkozó rendelkezéseit. Mindazonáltal nem lehet lemondani annak az igénynek az érvényesítéséről, hogy a kamarai tagdíj bevezetése hosszabb távon összességében ne eredményezze a vállalkozók terheinek növekedését.

Az 56. §-hoz

A javaslat egyértelművé teszi, hogy a gazdasági kamara munkaviszonyban álló tisztségviselőinek és az ügyintéző szervezet alkalmazottainak jogállására a Munka Törvénykönyvét kell alkalmazni. Ennek tisztázására elsősorban a kamarák közigazgatási ügykörére figyelemmel van szükség.

Az 57-59. §-okhoz

A gazdasági kamarák felett kizárólag törvényességi felügyelet érvényesül. Ez a felügyelet értelemszerűen csak arra terjed ki, hogy az alapszabály és a többi önkormányzati szabályzat megfelel-e a jogszabályoknak, továbbá hogy a kamara szerveinek határozatai nem sértik-e a jogszabályokat, az alapszabályt vagy a többi önkormányzati szabályzatot. A jogszerűségen kívül más - célszerűségi, hasznossági - szempont a felügyelet körében nem mérlegelhető.

A törvényességi felügyeletet a Kormány által rendeletben kijelölt miniszter gyakorolja. Erre több példa is felhozható a külföldi jogokból; miniszteri felügyelet alatt álltak az 1868. évi VI. törvénycikk alapján létrejött magyar kereskedelmi és iparkamarák is. Fontos szempont az is, hogy a jelenlegi hazai szakmai kamarák felett is miniszter gyakorolja a törvényességi felügyeletet, s nyilvánvalóan e kérdésben is kívánatos a kamarai szabályozás összhangjának biztosítása.

Közvetlen beavatkozási lehetőséget a javaslat nem ad a miniszter számára: ha a kamara törvényessége másképpen nem állítható helyre, a bírósághoz kell fordulnia. A bíróság a törvénysértés orvoslására az 1989. évi II. törvény 16. §-ából - azaz a társadalmi szervezetek felügyelete köréből - ismert intézkedéseket alkalmazhatja, azzal, hogy a kamara működésének - a közfeladatok ellátása szempontjából fontos - folyamatossága érdekében részletesen szabályozza a felügyelőbiztos feladatait.

Lényeges az, hogy a kamara önkormányzati működése a törvénysértés kiküszöbölését követően azonnal, teljes körűen ismételten érvényesüljön. Ezért a javaslat elrendeli, hogy a kamara más szerveinek, tisztségviselőinek a működése sem függeszthető fel tovább, ha a felügyelőbiztos felhívására a küldöttgyűlés helyreállítja a működés törvényességét.

Garanciális jelentőségű az a szabály, hogy nem rendelhető ki felügyelőbiztosként, aki gazdasági kamarában tisztséget nem viselhet. Így pl. köztisztviselő sem lehet felügyelőbiztos, ami szavatolja, hogy még a törvényesség helyreállításáig terjedő átmeneti időben sem kerülhet a kamara közvetlen minisztériumi irányítás alá.

A törvényességi felügyelet akkor gyakorolható eredményesen, ha az arra hivatottak időben és megfelelően tudomást szereznek a felügyelet körébe tartozó kérdésekről. Ezért a javaslat előírja a gazdasági kamarák számára, hogy azokat a határozataikat, amelyekre a törvényességi felügyelet kiterjed, továbbá alapszabályukat és egyéb önkormányzati szabályzataikat küldjék meg a miniszternek. Ez csupán adminisztratív természetű kötelesség: nem jár azzal, hogy a szóban forgó határozatok és szabályzatok érvényessége miniszteri jóváhagyástól függne.

A törvényességi felügyelet nem teszi feleslegessé a tagok által gyakorolt kontrollt - ezért a javaslat rendelkezik a jogsértő határozatok bírósági felülvizsgálatának lehetőségéről -, továbbá nem érinti a kamara közigazgatási ügyben hozott határozatával szemben a javaslat 29. §-ának (3) bekezdésében biztosított bírói utat.

A jogsértő határozatok bírósági felülvizsgálatát illetően ki kell emelni, hogy a tervezet módot ad a vitáknak a kamarán belül történő rendezésére: perindítás előtt a sérelmet szenvedett tag (illetve országos kamaránál: területi kamara) köteles a jogsértést a határozatról történt tudomásszerzéstől számított harminc napon belül, de legkésőbb a határozat meghozatalától számított hat hónapon belül az ellenőrző bizottságnak bejelenteni. Jogbizonytalansággal járna, ha a kamarai határozatok jogszerűségét bármely tag hosszú idő elteltével is vitathatná, ezért a javaslat az előbb említett hat hónapos határidőt jogvesztő jellegűnek minősíti.

Az ellenőrző bizottsági eljárás, egyeztetés igénybevételének előírása nem jelenti a bírósághoz fordulás jogának korlátozását. A tag a jogsértő határozat bírósági felülvizsgálatát kérheti akkor is, ha számára az ellenőrző bizottság állásfoglalása nem kielégítő, s akkor is, ha a bizottság nem foglal állást a számára erre megállapított határidőn, azaz a bejelentést követő harminc napon belül.

A 60. §-hoz

A javaslat - az általános indokolásban előadottakra tekintettel - külön fejezetben szabályozza a gazdasági érdekképviseleti jogok gyakorlását.

Nem kíván szakítani a javaslat a társadalmi szervezetekre vonatkozó hatályos szabályozásban követett negatív módszerrel, amely azzal jár, hogy a társadalmi szervezetek számára minden megengedett, amit jogszabály nem tilt. Elkerüli a javaslat az érdekképviseleti, társadalmi szervezetek hierarchizálását, azt a veszélyt, hogy közülük egyeseket privilegizáljon, s ezzel megmerevítse az érdekképviseleti struktúrákat. Végül a javaslat nem lép fel az érdekképviseleti szervezetekre vonatkozó általános, átfogó szabályozás - ún. „érdekképviseleti törvény” - megalkotásának igényével sem.

A javaslat - a gazdasági kamarák szabályozásához kapcsolódóan - meghatározza az állami, helyi önkormányzati szervek kötelességeit a gazdasági érdekképviseleti szervezetekkel való kapcsolattartásban. Formalizálja, intézményesíti e kapcsolattartás módját, megadja annak garanciális eljárási szabályait, arra törekszik, hogy mindkét fél - a véleményt kérő és a véleményt adó - számára egyaránt kiszámíthatóvá tegye a gazdasági tárgyú koncepciók, jogszabályok előkészítésében való együttműködést.

A javaslat tehát nem jogokat, esetleg többlet jogokat ad a gazdasági érdekképviseleti szervezetek számára, hanem e jogok tényleges gyakorolhatóságát mozdítja elő a joggyakorlás szabályainak és a másik (kormányzati, önkormányzati) oldal kötelességeinek megállapításával.

A javaslat a véleménykérés kötelezettségét a gazdasági tárgyú jogszabályok alkotására, programok elfogadására, intézkedések meghozatalára vonatkozó előterjesztések tekintetében írja elő. Ezek a véleményegyeztetés tárgyai. A javaslat tehát szélesebb kört fog át, mint a jogalkotásról szóló 1987. évi XI. törvény.

E kötelezettség az előterjesztésnek a Kormányhoz, a miniszterhez, illetve a helyi önkormányzat képviselőtestületéhez történő benyújtását megelőzően áll fenn, s a Kormányra tartozó döntés esetében elsősorban a minisztereket (vagy más, kormányelőterjesztés benyújtására feljogosított személyeket), a miniszterre tartozó döntés esetében a minisztérium apparátusát, a helyi önkormányzat hatáskörébe utalt ügyben pedig a polgármestert, a képviselőtestület bizottságának elnökét, továbbá az előterjesztés benyújtására jogosult egyéb szerveket, személyeket terheli.

A véleménykérés címzettjei a Kormány és a miniszterek hatáskörébe tartozó ügyekben az érdekelt országos érdekképviseleti szervezetek és az érintett országos gazdasági kamarák. A helyi önkormányzatok esetében a területükön működő gazdasági érdekképviseleti szervezetektől és az illetékes területi gazdasági kamaráktól kell véleményt kérni.

A javaslat példálózó jellegű definíciót ad az országos gazdasági érdekképviseleti szervezet fogalmára. A javaslatban említetteket tehát mindenképpen országos gazdasági érdekképviseleti szervezeteknek kell tekinteni, de a felsoroltakon kívül más szervezetek is országos gazdasági érdekképviseleti szervezetnek minősülhetnek.

A javaslat szerint így pl. országos érdekképviseleti szervezetek - a VII. fejezet alkalmazása szempontjából - azok, amelyek tagjai az Érdekegyeztető Tanácsnak, valamint azok, amelyek részt vesznek az országos gazdasági kamara elnökségébe delegált érdekképviseleti képviselők megválasztásában, illetve kijelölésében. Ez utóbbi kört illetően a javaslat voltaképpen az érintettekre bízza, kit, mely szervezetet ismernek el országosnak, azaz olyannak, amely az országos kamarai elnökségbe tagot delegálhat. Ez a döntés az elnökség érdekképviseleti tagjainak delegálásakor születik meg; konzekvenciáit a javaslat az országos gazdasági érdekképviseleti szervezet meghatározásakor is levonja.

A kötelezettség tartalmát illetően hangsúlyozni kell, hogy a felsorolt szervek csak a véleménykérésre kötelesek, a vélemény figyelembevételére nem. Nincs szó tehát egyeztetési, avagy vétójogról, ilyet a javaslat nem vezet be. Az ugyanis nyilvánvalóan politikai, illetve célszerűségi, szakmai kérdés, hogy a Kormány, annak tagjai, illetve a helyi önkormányzati képviselőtestületek milyen mértékben fogadják el az érdekképviseletek és a kamarák álláspontját. A javaslat csupán arra szorítkozik, hogy előírja: az érdekképviseleti és a kamarai vélemények ismeretének hiányában ne szülessen gazdasági tárgyú döntés.

A 61. §-hoz

A javaslat részletesen szabályozza azt, miként lehet és kell megállapítani az előterjesztés tárgya szerint érdekelt gazdasági érdekképviseleti szervezetek körét. (A kamarák esetében erre nincs szükség, mivel az ő esetükben a törvény alapján megállapítható lesz, mikor kell megkérni a véleményüket.)

Az érdekelt szervezetek körének megállapításában a javaslat kulcsszerepet juttat a minisztérium, illetve a képviselőtestület hivatalos lapjának: ebben kell közölni azoknak a gazdasági tárgyú előterjesztéseknek a listáját, amelyeknek az adott naptári év során történő benyújtását tervbe vették. Nyilvánvaló, hogy ez a tájékoztatás nem lenne teljes az előterjesztés tárgyáról adott rövid ismertetés és a benyújtás előirányzott időpontjának megjelölése nélkül; a javaslat szerint ezért a jegyzékben mindezt fel kell tüntetni.

Ezt követően, a jegyzék ismeretében „jelentkezhetnek be” a gazdasági érdekképviseleti szervezetek: közölhetik, melyek azok az előterjesztések, amelyekkel kapcsolatban igényt tartanak véleményük megkérésére. Ha ezt elmulasztják, természetesen a véleménynyilvánítástól nincsenek elzárva a továbbiakban sem, azonban azt nem kifogásolhatják, hogy nem kérték meg a véleményüket olyan előterjesztésről, amellyel kapcsolatban nem tartottak igényt véleményük megkérésére (kivéve persze, ha az előterjesztés tárgya utóbb nagyban megváltozott). Továbbá önmagában a bejelentkezés - szélsőséges esetben - nem elegendő: az előterjesztő nem köteles megkérni a gazdasági érdekképviseleti szervezet véleményét olyan előterjesztéssel kapcsolatban, amely nyilvánvalóan - sem közvetlenül, sem közvetve - nem érinti a gazdasági érdekképviseleti szervezet tagjait vagy az általuk végzett tevékenységet, még akkor sem, ha ez a szervezet magát érdekeltnek nyilvánítva bejelentkezett.

Fontos, az egyeztetést technikailag megkönnyítő szabályt tartalmaz a javaslat a szövetségekre vonatkozólag: ha a gazdasági érdekképviseleti szervezetekből álló szövetség igényt tart véleményének megkérésére, az előterjesztő nem köteles megkérni a szövetség tagjainak, azaz az egyes érdekképviseleti szervezeteknek a véleményét, akkor sem, ha egyébként erre vonatkozó igényüket közölték. Ez a szabály a szövetség tagságát alkotó érdekképviseletek közti nézetkülönbségek feloldását a szövetségen belülre utalja, s csak a szövetség által képviselt közös, egységes álláspont megismerését teszi kötelezővé. Ugyanakkor nyilvánvaló, hogy egy jól működő szövetség nem ad véleményt olyan kérdésben, amelyben esetleg kiküszöbölhetetlen ellentétek vannak a tagságát alkotó egyes érdekképviseletelek közt. Másrészt a szövetség bejelentkezése természetesen nem akadályozhatja a tagjaként működő gazdasági érdekképviseleti szervezetet abban, hogy önállóan véleményt nyilvánítson; a javaslat ilyen esetben azonban véleménye megkérését nem követeli meg.

A sürgősebb esetekre vonatkozóan a javaslat rendelkezik a vélemények megkérésének gyorsított, „sommás” eljárási rendjéről is.

A vélemények megkérésére vonatkozó szabályokat a gazdasági tárgyú érdekképviseleti kezdeményezésekre is megfelelően alkalmazni kell.

A 62. §-hoz

A gazdasági kamara a javaslat szerint a feladataival összefüggő előterjesztésekről nyilvánít véleményt. A kamarai feladatokat a IV. fejezet állapítja meg. A kamara a véleménynyilvánításra nemcsak jogosult, hanem egyben köteles is, állásfoglalásaival, tájékoztatásaival elő kell mozdítania a gazdasági döntéshozatal megalapozottságát, eredményességét.

A gazdasági kamarák tevékenységének a 31. § (1) bekezdésében kijelölt korlátaira tekintettel az előterjesztőnek nem kell megkérnie a gazdasági kamara véleményét olyan kérdésekben, amelyek kizárólag ágazati, szakmai, munkáltatói vagy munkavállalói érdekeket érintenek.

A 63. §-hoz

A javaslat szabályozza a véleményegyeztetés rendjét.

Hangsúlyozni kell, hogy a javaslatból következően az előterjesztőt az előkészítő munka kezdetétől terheli az érdekképviseletek és a kamarák bevonásának kötelezettsége. Nem elegendő tehát az előkészítő munka „végeredményét” ismertetni, módot kell adni a koncepcionális kérdések megvitatására is az előkészítés korábbi szakaszában.

Az előterjesztés tervezetére érdemi választ kell adni: azaz nem elegendő az észrevétel formális elutasítása vagy „félretétele”. Az érdemi válaszadási kötelezettséget természetesen nemcsak írásban lehet teljesíteni; erre számos más forma áll rendelkezésre (egyeztető megbeszélés tartása vagy akár rövid úton, távbeszélőn történő tájékoztatás stb.).

A véleményegyeztetés során - értelemszerűen - célszerű megkísérelni az egyetértés kialakítását; vétójogot azonban a javaslat nem ad. Mindazonáltal a fennmaradt lényeges véleménykülönbségről a döntéshozót tájékoztatni kell.

Fontos kérdés, hogy a VII. fejezetben megállapított szabályok megsértése mennyiben szankcionálható. A javaslat az érdekképviseleti és kamarai vélemények megkérésére és az egyeztetésre vonatkozó rendelkezések megsértéséhez nem fűz közvetlenül semmilyen jogkövetkezményt. E szabályok megszegése már a politikai, illetve a köztisztviselői fegyelmi felelősség körébe tartozik; a véleménykérés elmaradása vagy más mulasztás önmagában nem akadályozza a jogszabály megalkotását, illetve nem eredményezi a jogszabály alkotmányellenességét. Mindazonáltal a javaslat gondoskodik az esetleges szabályszegés ismertté válásáról és kivizsgálásáról. Ha ugyanis a gazdasági érdekképviseleti szervezet vagy a gazdasági kamara azt észleli, hogy a VII. fejezetben megállapított szabályokat megszegték, intézkedés végett a Kormányhoz, az Országgyűlés elnökéhez és illetékes bizottságához, illetve a helyi önkormányzat képviselőtestületéhez fordulhat. A megtett intézkedésekről vagy az intézkedés mellőzéséről pedig a gazdasági érdekképviseleti szervezetet, illetve a gazdasági kamarát kellő időben - az indokokat is ismertetve - tájékoztatni kell.

A 64. §-hoz

A javaslat egyértelművé teszi, hogy a VII. fejezet rendelkezései az érdekképviseletekre vonatkozó hatályos szabályozásunkban - mint azt az általános indokolás is bemutatta - csupán a különös szintjén fogalmazódtak meg. Speciális, kizárólag a gazdasági döntéshozatalban érvényesülő rendről van tehát szó, amely nem érinti a többi érdekképviseleti szabályozás érvényesülését. A javaslat tehát nem törekszik az érdekképviseleti tevékenység átfogó szabályozására; erre tárgyánál fogva amúgy sem lenne alkalmas.

A 65. §-hoz

A gazdasági kamarák jelenleg még nem léteznek, azokat a javaslat alapján újonnan kell létrehozni, szinte a „semmiből” megteremteni. Ennek következtében kiemelkedően fontosak a gazdasági kamarák megalakulására vonatkozó átmeneti szabályok, amelyeknek a javaslat külön fejezetet szentel.

A gazdasági kamarákat e fejezet - a VIII. fejezet - rendelkezései szerint kell ugyan megalakítani, de szubszidiárius jelleggel a javaslat más fejezeteiben foglalt rendelkezéseket is alkalmazni kell. Másképpen fogalmazva ez azt jelenti, hogy a javaslat egyéb rendelkezései a kamarák megalakulása során annyiban érvényesülnek, amennyiben a VIII. fejezet nem állapít meg eltérő szabályokat (mint pl. a 68. §-ában, 71. §-a (3) bekezdésében, 73. §-a (1) bekezdésében vagy 74. §-a (3) bekezdésében).

A 66-71. §-okhoz

A megalakulás folyamatában a következő főbb problémákat kell megoldani.

Egyrészt számolni kell azzal, hogy a tagsági viszony keletkezésére vonatkozó általános, automatizmust biztosító szabályok a megalakulás során nem érvényesülnek a javaslat hatálybalépésekor már létező, működő gazdálkodó szervezetekre. Föl kell tehát mérni, meg kell állapítani a kamarák tagságát, azaz össze kell állítani a gazdasági kamarák tagjainak jegyzékét.

Másrészt az alakuló küldöttgyűléseket megfelelően elő kell készíteni, döntési helyzetet kell számukra teremteni különböző javaslatok kidolgozásával (pl. az alapszabály tervezetének elkészítésével).

Harmadrészt finanszírozni kell a kamarák megalakításával járó mindennapi kiadásokat (postaköltség, terembér stb).

A javaslat a felsorolt feladatok megoldásában a területi kamarák esetében a megyénként (illetve a fővárosban) szervezett, a gazdasági érdekképviseletek képviselőiből álló ideiglenes kamarai szervező bizottságoknak juttat meghatározó szerepet.

Az első lépés e bizottságok összehívása: erről a javaslat szerint a megyei (fővárosi) főjegyző, illetve a megyei jogú város jegyzője gondoskodik - az érdekképviseleti szervezetek bejelentkezése alapján - a javaslat hatálybalépésétől számított 45 napon belül. A bizottságok alakuló ülésére azokat a gazdasági érdekképviseleti szervezeteket kell meghívni, amelyek a gazdasági kamara megalakításában való érdekeltségüket valószínűsítették.

A második lépés az alakulás előkészítése során az egyes területi gazdasági kamarák tagjegyzékének előkészítése. Ehhez a bizottságok számára a cégbíróság, a jegyző és az állami adóhatóság soron kívül szolgáltatnak adatokat a 24. §-ban meghatározott körben, az ott ismertetett korlátok közt.

A bizottságok - egymás közt egyeztetve - döntenek azoknak a gazdálkodó szervezeteknek az ideiglenes besorolásáról, amelyek a javaslat alapján nem tartoznak eleve valamely gazdasági kamarai típushoz, hanem választhatják a kézműves vagy az agrárkamarai tagságot is.

A tagjegyzéket a települési önkormányzatok hivatali helyiségében közszemlére kell tenni, hogy az érintett gazdálkodó szervezetek kamarai besorolásukról tudomást szerezhessenek, s ha kívánnak, az ellen kifogást emelhessenek.

Ha a kifogás a választható kamarai tagság körében merül fel, a bizottság köteles a gazdálkodó szervezet kérését teljesíteni, azaz köteles ahhoz a fajtájú kamarához beosztani, amelynek tagságát választja, a bizottság által történt besorolásától eltérően. Ebben az esetben a bizottság nem mérlegelhet: köteles a gazdálkodó szervezet átsorolására.

A tagjegyzékkel kapcsolatos - a bizottság által el nem fogadott - bármely kifogás bíróság előtt is érvényesíthető. A javaslat garantálja a gyors eljárást és döntést ezekben az ügyekben.

A Magyar Kézműves Kamara és a Magyar Agrárkamara, illetve elfogadott alapszabályuk hiányában a bizottságnak az általános szabályoktól - a 8. § (4) bekezdésétől és a 10. § (2) bekezdésétől - eltérve kell megállapítaniuk a gazdasági tevékenység kisipari jellegének ismérveit, illetve azt, hogy a kereskedelmi és szolgáltató tevékenység mikor kapcsolódik közvetlenül a kézműves, illetve a mezőgazdasági tevékenységhez. Az előbbi kérdésben az ipartestületek országos érdekképviseleti szervezetének véleményét kell a bizottságoknak kikérni, az utóbbit illetően a javaslat határoz meg bizonyos iránymutató szempontokat.

A tagjegyzékek lezárását követi a területi kamarák megalakulásának harmadik szakasza, amelyben a bizottságok kialakítják - átmenetileg - a kamarák választási struktúráját és megszervezik, hogy az így létrejött ideiglenes kamarai osztályok megválasszák a küldötteket a területi gazdasági kamara alakuló küldöttgyűlésére.

A területi gazdasági kamara megalakulásának utolsó fázisa az alakuló küldöttgyűlés megtartása, amelyet szintén a szervező bizottságok tartoznak előkészíteni.

A területi gazdasági kamarákat - az előbbiekben ismertetett rendben - 1994. szeptember 30-ig kell megalakítani. Az előkészítést végző ideiglenes kamarai szervező bizottságok a területi gazdasági kamarák létrejöttével megszűnnek.

A 72-74. §-okhoz

A javaslat az országos gazdasági kamarák megalakítását a már létrejött területi gazdasági kamarákra bízza: a megalakítás előkészítése a területi kamarák egy-egy küldöttéből álló bizottság feladata. Az első ülés összehívásáról a fővárosban választott küldött gondoskodik, azonban ez csak egyetlen eljárási cselekményre vonatkozó technikai jellegű szabály, semmiféle előjogot nem biztosít.

Elfogadott alapszabály hiányában a javaslatnak kell megállapítania, hogy az országos gazdasági kamara alakuló küldöttgyűlésére a területi kamarák milyen arányban delegálnak küldötteket. A javaslat értelmében az alakuló küldöttgyűlésen megyénként - ideértve a fővárost is - azonos számú küldött vesz részt. Regionális, több megyét átfogó területi kamara esetében ezt a szabályt értelemszerűen kell alkalmazni: az ilyen területi kamara a hozzá tartozó megyék arányában választ küldöttet. (A bizottság egyhangú döntéssel a javaslatban megszabott aránytól eltérhet.)

Az alakuló küldöttgyűlést a bizottság hívja össze és készíti elő.

Az országos gazdasági kamarákat 1994. december 31-ig kell megalakítani.

A 75. §-hoz

Eltérő elvek érvényesítésére van szükség a gazdasági kamarák létrehozásának, illetőleg folyamatos működésének finanszírozásában. A javaslat szerint a gazdasági kamarák megalakulásával járó költségeket a központi költségvetésből kell megelőlegezni, és az így kapott támogatást meghatározott időn belül a kamaráknak tagdíjaikból és egyéb bevételeikből vissza kell téríteniük.

A megalakulással járó költségek finanszírozása mellett a gazdasági kamaráknak szükségük van a működésük megkezdéséhez szükséges ingatlanvagyonra is. Ezért a kamarákat a kincstári vagyon terhére el kell látni a szükséges épületekkel és más ingatlanokkal.

Kétségtelen, hogy a kamarák létrehozása - az előzőek alapján - átmenetileg terhet jelent az államháztartás számára, azonban a kamarák létrejötte - hosszabb távon - elősegíti az államháztartás reformját, a gazdasággal összefüggő - jelenleg az állam által ellátott - közfeladatok finanszírozásából adódó terhek csökkentését. Mindezekre figyelemmel elengedhetetlenül szükséges a gazdasági kamarák megalakításával összefüggő költségigények felmérése, s annak eldöntése, hogy a szükséges támogatás az 1994. évre vonatkozó költségvetési törvénybe beépíthető-e. A gazdasági kamarák elhelyezésére szolgáló ingatlanok számának meghatározása, illetve az erre a célra felhasználható helységek kijelölése szintén soron kívüli kormányzati feladatot jelent. E feladatok végrehajtására a Kormány megteszi a szükséges intézkedéseket.

A 76. §-hoz

A javaslat a Magyar Gazdasági Kamarára vonatkozóan differenciált átmeneti rendelkezéseket tartalmaz.

Egyrészt a javaslat előírja, hogy a Magyar Gazdasági Kamarának az 1985. évi 11. törvényerejű rendeletben meghatározott azokat a feladatait, amelyek a kereskedelmi és iparkamaráknak a javaslatban megállapított feladataival azonosak, 1994. december 31-ét követően a Magyar Kereskedelmi és Iparkamara, illetve a területi kereskedelmi és iparkamarák látják el.

Másrészt a javaslat rendelkezik a nemzetközi szerződésekben, továbbá a Magyar Gazdasági Kamara által külföldi gazdasági kamarákkal kötött szerződésekben a Magyar Gazdasági Kamara részére megállapított jogokról és kötelezettségekről. E jogok és kötelezettségek a törvény hatálybalépésével egyidejűleg a Magyar Kereskedelmi és Iparkamarára - mint jogutódra - szállnak át, feltéve, hogy a javaslatban meghatározott kamarai feladatok teljesítésével összefüggnek.

Harmadrészt a javaslat szabályozza a nemzetközi kereskedelmi ügyekben is eljáró állandó választottbíróság helyzetét: a Magyar Kereskedelmi és Iparkamara mellett működő állandó választottbíróság a Magyar Gazdasági Kamara mellett szervezett állandó választottbíróság jogutódja lesz.

Végül a javaslat számol azzal a lehetőséggel, hogy a Magyar Gazdasági Kamara vagyonát vagy annak egy részét az újonnan létrejövő országos gazdasági kamarákra ruházza át, a velük kötött megállapodás alapján. Erre a javaslat - alkotmányossági megfontolásokból - a Magyar Gazdasági Kamarát nem kötelezi, nem is kötelezhetné, azonban a vagyon esetleges átruházása esetére kimondja annak adó- és illetékmentességét.

A 77-79. §-okhoz

A javaslat - a záró rendelkezések közt - szabályozza a „kamara” elnevezés használatát is; arra kizárólag a köztestületi alapon működő kamarákat jogosítja fel.

A jogi személy nevének ki kell fejeznie annak jogi formáját, típusát: mivel a kamara (köztestület) az egyesülettől eltérő típusú jogi személy, a jelenleg „kamara” elnevezéssel működő társadalmi szervezetek - bizonyos átmeneti idő elteltével - kötelesek nevüket megfelelően módosítani.

A javaslat továbbá szintén a záró rendelkezések körében határozza meg a kézműves, illetve a mezőgazdasági tevékenységek jegyzékeinek megállapítására vonatkozó szabályokat, amelyek e feladatot - a már korábban említett indokokra figyelemmel - meghatározott idő elteltével a kamarák önszabályozására bízzák.

Technikai természetű az az értelmező rendelkezés, amely szerint, ahol - nyilvánvalóan a javaslat hatálybalépése előtt született - jogszabály Magyar Gazdasági Kamarát említ, azon országos gazdasági kamarát kell érteni.

Fontos az az értelmező szabály is, amely szerint, ahol jogszabály gazdasági kamarát említ, azon területi és országos gazdasági kamarát egyaránt érteni kell. Ez az értelmezés a javaslatra is vonatkozik; a javaslat is a területi és az országos kamarákat magában foglaló gyűjtőfogalomként használja a „gazdasági kamara” kifejezést.

-----STARTING---POINT---VEGE---

A 80-84. §-okhoz

A javaslat szerint a törvény 1994. január 1-jén lép hatályba. Meg kell jegyezni, hogy ez nem jelenti a javaslat valamennyi rendelkezésének azonnali, tényleges érvényesülését. Nyilvánvaló pl., hogy a kamarák megalakulásáig a feladataikra vonatkozó rendelkezések - alany hiányában - nem alkalmazhatók.

A javaslat felhatalmazást ad a Kormánynak, hogy a gazdasági kamarákról szóló törvényben előírt kamarai feladatoknak megfelelően módosítsa, újraalkossa azokat a - nem törvényi szintű - jogszabályokat, amelyek a javaslat szerint a kamarák feladatkörébe eső ügyekben jelenleg állami, helyi önkormányzati feladatokat állapítanak meg.

A javaslat tekintetbe veszi, hogy valamennyi kamarai feladat átcsoportosítása nem történhet meg pusztán e törvény erejénél fogva, annak hatályba lépésével egyidejűleg. A fokozatos feladatátcsoportosítás érdekében ezért előírja, hogy a törvény hatálybalépését követő két éven belül a Kormány - az országos gazdasági kamarák bevonásával - tekintse át a gazdasággal összefüggő közfeladatokat, és határozza meg, hogy e feladatok közül melyek azok, amelyeket a javaslatban meghatározott feladatokon túl a gazdasági kamarák önigazgatása útján indokolt ellátni. A Kormány minderről az Országgyűlésnek beszámol, illetve - szükség esetén - törvényjavaslatot nyújt be.

Végül a javaslat felhatalmazást ad a Kormánynak, hogy az egészségügyi vagy szociális vállalkozást folytató egyéni vállalkozók gazdasági kamarai tagsági viszonyának keletkezésére és megszűnésére vonatkozó részletes szabályokat - a vállalkozói igazolvánnyal rendelkező egyéni vállalkozókra a javaslatban meghatározott szabályok keretei közt - rendelettel meghatározza. E felhatalmazás révén elkerülhető, hogy az erre a vállalkozói körre vonatkozó speciális szabályok túlbonyolítsák, szerkezetileg megterheljék a javaslatot. A felhatalmazást indokolja az is, hogy e területen ma is rendeleti szintű szabályozás van hatályban.

A javaslat a korábbiakban már ismertetett indokok alapján több törvény módosítását is tartalmazza.

E módosítások a következő főbb csoportokra oszthatók.

Egyrészt a javaslat tartalmazza a gazdasági kamarai feladatok meghatározásával összefüggésben szükséges módosításokat [82. § (1) bek. a), f)-j), és m) pontjai; 82. § (2) bek. a)-j) pontjai; 83. § a) és c) pontjai és a 84. § (1) bek. b) pontja].

Másrészt végrehajtja a javaslat azokat a változtatásokat, amelyek a kamarai tagsági viszony létrejöttével és megszűnésével kapcsolatban szükségesek [82. § (1) bek. b)-e) és k) pontjai; 83. § b) pontja].

Harmadrészt a javaslat elhelyezi a gazdasági kamarákat (illetve általában a köztestületeket) és a kamarai tagdíjat adó- és pénzügyi jogunk rendszerében [82. § l), n)-r) pontjai].