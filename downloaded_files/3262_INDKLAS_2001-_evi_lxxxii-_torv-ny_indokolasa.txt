2001. évi LXXXII. törvény indokolása

a helyi önkormányzatok címzett és céltámogatási rendszeréről szóló 1992. évi LXXXIX. törvény módosításáról

-----STARTING---POINT---ALTALANOS--- 

Fontos társadalmi és gazdasági érdek, hogy a címzett támogatással megvalósítani tervezett beruházások a tárgyévben mielőbb megkezdődjenek. Így egyrészt a beruházással érintett települések lakosai mielőbb hozzájuthatnak a magasabb színvonalú egészségügyi, oktatási, szociális, kulturális és környezetvédelmi szolgáltatásokhoz. Másrészt a fejlesztések kivitelezésének mielőbbi megkezdése esetén az építőipari árindex-változások sem érintik oly mértékben a beruházásokat.

Megjegyzendő továbbá, hogy a 2002. évben a Kormány által címzett támogatásra javasolt fejlesztések közül 5 nagy volumenű környezetvédelmi beruházás esetében a címzett támogatás biztosítja az ISPA támogatások állami társfinanszírozását. Amennyiben a címzett támogatásokról 2002. év elejére nem születne parlamenti döntés, úgy veszélybe kerülhet e fejlesztések megvalósítása.

Az előzőekben bemutatott indokok szükségessé, az Országgyűlés által már jóváhagyott 2002. évi központi költségvetésről szóló törvény pedig lehetővé teszi, hogy a 2002. évben címzett támogatással induló beruházásokról korábban szülessen parlamenti döntés. E döntés keretfeltételeit a helyi önkormányzatok címzett és céltámogatási rendszeréről szóló 1992. évi LXXXIX. törvény (Cct.) módosításával kell megteremteni.

-----STARTING---POINT---RESZLETES---

Az 1. §-hoz

A törvény kiegészül egy új V. Fejezettel, amely a szociális feladatokat ellátó, nem állami fenntartók címzett támogatását szabályozza. Eszerint a szociális feladatot ellátó egyházi jogi személyek, egyesületek, alapítványok, közalapítványok, országos kisebbségi önkormányzatok és közhasznú társaságok címzett támogatást igényelhetnek a szociális törvényben meghatározott szakellátási célt szolgáló 200 millió forint feletti beruházásaik megvalósításához. Erre első ízben a 2003. évre szóló pályázatoknál nyílik lehetőség.

A 2. §-hoz

A helyi önkormányzatok a 2002. évi címzett támogatások esetében 2001. május 5-ig beruházási koncepciót nyújtottak be, majd december 15-ig benyújthatják a megfelelően előkészített (építési, vízjogi és más engedélyekkel, tervdokumentációkkal alátámasztott) igénybejelentésüket. A jelenleg hatályos jogszabályok alapján a Kormány 2002. március 31-ig nyújtja be a címzett támogatási törvényjavaslatát az Országgyűléshez.

Amennyiben az Országgyűlés az önkormányzatok által május 5-ig benyújtott összes (468 db) beruházási koncepciók alapján elkészített törvény alapján dönt, úgy nem éri hátrány az önkormányzatokat, mert a legfőbb jogalkotó megismerheti nemcsak a Kormány által támogatásra javasolt, hanem az elutasításra javasolt fejlesztési elképzeléseket is.

Címzett támogatásban természetesen csak azon önkormányzatok részesülhetnek, amelyek - a május 5-éig benyújtott koncepción túl - december 15-ig a jogszabályi feltételeknek megfelelő igénybejelentést is benyújtanak. A helyi önkormányzatok 2002. évi új címzett támogatásáról szóló törvényjavaslat parlamenti vitája során erre különös tekintettel kell lenni: amennyiben a koncepciók alapján támogatásra javasolt egyes fejlesztések esetében az önkormányzat nem nyújt be igénybejelentést, úgy - módosító indítvány alapján - ki kell kerülnie a támogatottak közül. Amennyiben az Országgyűlés az igénybejelentési határidőt megelőzően dönt, és egyes önkormányzatok esetlegesen nem nyújtanak be a feltételeknek megfelelő igénybejelentést, úgy a Belügyminisztériumnak intézkedni kell a jóváhagyott előirányzat elvonásáról.

-----STARTING---POINT---VEGE---

A 3. §-hoz

A törvény hatályba lépését szabályozza, mely szerint az 1. § 2002. április 1-jén, a 2-3. § rendelkezései a kihirdetését követő 3. napon lépnek hatályba.