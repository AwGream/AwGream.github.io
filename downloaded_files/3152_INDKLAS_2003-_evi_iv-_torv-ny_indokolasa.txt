2003. évi IV. törvény indokolása

az egyes szociális tárgyú törvények módosításáról

-----STARTING---POINT---ALTALANOS--- 

A törvény a Kormány jóléti programjában foglaltak végrehajtása érdekében a szociális tárgyú törvények áttekintésének eredményeként 2003. évben szükséges módosításokat foglalja össze.

A törvényben megfogalmazásra kerültek azok az intézkedések, melyek a szociális ellátások korszerűsítésével kapcsolatosak, valamint a Kormány második száz napos programja szociális területet érintő célkitűzéseinek végrehajtását szolgálják.

A módosítás egységbe foglalja a szociális ágazat tevékenységét, működését meghatározó törvények módosítására vonatkozó szabályozást.

Ennek keretében kerül sor a szociális igazgatásról és szociális ellátásokról szóló 1993. évi III. törvény (a továbbiakban: Szt.) módosítására.

A törvény súlyponti kérdései a pénzbeli és természetbeni ellátások összhangjának megteremtése, illetve a személyes gondoskodást nyújtó ellátások korszerűsítésének folytatása, különös tekintettel a szektorsemleges szabályozás elveinek érvényesítésére.

Az önkormányzatok hatáskörébe tartozó ellátások működését tekintve az elmúlt évek során kedvezőtlen tendenciák voltak megfigyelhetők. A megélhetést biztosító jövedelempótló jellegű ellátások legnagyobb létszámban a tartós munkanélkülieket érintik. A 2000. évben történt intézkedések következtében mintegy 70 ezer fővel csökkent az ellátásban részesülők száma. Hasonló képet mutatnak a speciális élethelyzethez kapcsolódó, kiegészítő támogatások is, így pl. a lakásfenntartási támogatásban részesülők száma az elmúlt 5 év alatt harmadával (100 ezer fővel) esett vissza. A segély jellegű ellátásokban részesülők számának ilyen mértékű csökkenése semmiképpen nem magyarázható a lakosság szociális helyzetének javulásával, a rászorultság mérséklődésével.

A társadalmi felelősségvállalás, szolidaritás erősítése érdekében az Szt. olyan irányú módosítása indokolt, amely az Alkotmányban rögzítettek szerint a szociális biztonsághoz való jog érvényesülésének garanciáját erősíti. Ezen alapelven túl a konkrét javaslatok megfogalmazása során az állampolgári jogok országgyűlési biztosának ajánlásaiban, az Állami Számvevőszék jelentéseiben foglaltak is szerepet kaptak, valamint a más törvényekben szabályozott szociális juttatásokkal való összhang megteremtése is szempont volt.

A törvény átfogóan rendezi az Szt.-ben szabályozott ellátások alapjául szolgáló jövedelmi feltételeket, illetve a számításba vehető családtagok körét. A módosítás egyértelművé kívánja tenni, hogy az egyes támogatási formák esetében a jövedelmi feltételeket a települési önkormányzatok mely ellátások vonatkozásában és milyen összeghatár mellett szabályozhatják.

Az ellátásra való jogosultság elbírálása során a jogalkalmazói gyakorlatban számos esetben nehézséget jelent a jövedelemnyilatkozatok ellenőrzése. A helyi társadalomban rendkívül negatív a megítélése annak, ha tényleges rászorultság hiányában részesülnek egyes családok szociális támogatásban. Ennek az ellentmondásnak feloldása érdekében a módosítás lehetővé teszi az önkormányzatok számára, hogy valótlan jövedelembevallás gyanúja esetén vizsgálják annak megalapozottságát.

Az Szt. 2000. évi módosításának egyik legfontosabb elemeként került bevezetésre az aktív korú nem foglalkoztatott személyek foglalkoztatásával kapcsolatos önkormányzati kötelezettség. Az elmúlt két év tapasztalatait összegezve megállapítható, hogy a közcélú foglakoztatás hatékony eszköze a helyi aktív szociálpolitikának, éppen ezért további végrehajtást segítő intézkedések javasolhatók.

Az elmúlt évek tapasztalata azt mutatja, hogy a szociálisan hátrányos helyzetű családok esetében a lakhatási feltételek megrendülését sem a Szt.-ben szabályozott lakásfenntartási támogatás, sem az eddig működtetett adósságkezelési programok nem tudták megakadályozni. Az Szt.-ben 2003. január 1-jével lépnek hatályba az adósságkezelési szolgáltatásra vonatkozó rendelkezések. A két ellátás közötti összhang és az egyértelmű végrehajtás megteremtése érdekében a lakásfenntartási támogatásra és az adósságkezelési szolgáltatásra vonatkozó szabályok is változnak.

A szociális szolgáltatások vonatkozásában a módosítás több pontosító rendelkezést tartalmaz annak érdekében, hogy a fenntartók és az intézmények feladatellátása még hatékonyabbá váljon. A törvény nevesíti a Szociálpolitikai Tanács intézményét, amely kifejezetten a szociálpolitikai döntésekkel kapcsolatos szakmai fórum. A törvény szerint a Szociálpolitikai Tanács tevékenységének célja, hogy az ellátórendszert érintő döntések meghozatala során független és külső szervezetek bevonásával biztosítható legyen a meghozott döntések szakmai kontrollja.

A módosítás további fontos elemét képezik a hajléktalan személyek ellátásával kapcsolatos változások. Egyrészt a törvény kiemeli a nappali melegedő szolgáltatási köréből az utcai szociális munkát és szélesebb körben megszervezhető ellátásként nevesíti. Szintén szervezeti jellegű szabályozási változás az éjjeli menedékhely és az átmeneti szállás különválasztása.

A módosításnak szintén fontos része - összhangban a fogyatékos személyek esélyegyelőségéről szóló törvény módosításával - hogy a fogyatékos személyek nappali intézménye, illetve a fogyatékos személyek lakóotthona esetében az autista személyekre is kiterjeszti ezen szolgáltatások hatályát.

Az alapellátásra vonatkozóan is több szabály jelenik meg, amelyek segítséget nyújtanak a lakókörnyezetben történő feladatellátás teljesítéséhez. Az egyik lényeges változás a házi segítségnyújtás szolgáltatásának kiegészítése és az ún. jelzőrendszeres házi segítségnyújtás nevesítése a törvényben. Szintén az alapellátás szabályait érinti az a módosítás, amely az alapellátást végző és az önkormányzattal ellátási szerződést kötő nem állami, illetve egyházi szervezetek esetében pontosítja a biztosított szolgáltatásért önkormányzat részéről járó ellenérték átadásának szabályait.

A módosítás második eleme a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) módosítása.

A Gyvt. szabályai a törvény 1997. november 1-jei hatálybalépése óta csak egy alkalommal változtak. A hatálybalépés óta eltelt időszak folyamatai azt igazolták, hogy a Gyvt. eredményesen szolgálja egy átlátható és ellenőrizhető gyermekvédelmi rendszer kiépülését, azonban a működés hatékonyságának növelése igényli a Gyvt. kisebb módosítását.

A törvény súlyponti kérdései - a Kormányprogram célkitűzéseinek is megfelelően, a gyermeki jogok hatékonyabb érvényesítése érdekében - a gyermekek kiszámíthatóbb szociális biztonságát elősegítő pénzbeli támogatások újrafogalmazása, a bántalmazott gyermekek hatékonyabb védelme, az otthonából távozni kényszerülő szülő és gyermek fokozott biztonságnak megteremtése, a hatósági és szolgáltató tevékenységek következetes szétválasztása, valamint a kötelezően megfogalmazott önkormányzati feladatok reálisabb végrehajtásának előmozdítása.

Több rendelkezés érinti a kiegészítő családi pótlékot. A törvény rendelkezést tartalmaz a kiegészítő családi pótlék ismételten rendszeres gyermekvédelmi támogatásként való elnevezésére, valamint a támogatás összegének emelésére. A törvény szerint a támogatást magasabb összegben - a rendszeres gyermekvédelmi támogatás kétszeresében - kell megállapítani, ha a gyermeket tartásra köteles idős, hátrányos szociális helyzetű rokonaik (pl. a nagyszülők) nevelik gyámként.

Indokolt, hogy a tanulói, hallgatói jogviszonnyal rendelkező, rendszeres gyermekvédelmi támogatásban részesülő gyermek után évenként járó egyszeri többlettámogatás a jövőben június hónapban kerüljön kifizetésre, mivel így elkerülhetők az iskolaváltással járó adminisztrációs bonyodalmak és az iskolát befejező, de még munkába nem lépő gyermekekre is kiterjedhet a támogatás.

Összhangba kell továbbá hozni a közép- és felsőfokú oktatási intézménybe járó jogosultak támogatására vonatkozó rendelkezéseket, amire az Állami Számvevőszék is javaslatot tett.

A gyermeki jogok hatékonyabb érvényesítése érdekében az érdekvédelemmel foglalkozó rendelkezések között indokolt a gyermek közvetlen panaszjogának megjelenítése, mivel a jelenlegi szabályozás szerint csak a gyermek szülője, más törvényes képviselője, valamint a gyermekönkormányzat élhet panasszal, a gyermek így csak közvetetten érvényesítheti panaszjogát.

A törvény megoldást nyújt arra a problémára, hogy az otthonról gyermekével bántalmazás, családi krízis miatt elmenekülő szülő tartózkodási helyére vonatkozó adatokat kiadják a bántalmazó szülőnek. Ilyen esetekben szükséges a bántalmazó szülő tartózkodási helyre vonatkozó tájékoztatásának, iratbetekintésének megtagadása, korlátozása, legalább azokban az esetekben, ha ellene már a cselekmény miatt büntetőeljárás indult. A fentiek megfontolását az adatvédelmi biztos nevében eljáró állampolgári jogok országgyűlési biztosa is felvetette.

A térítési díjra vonatkozó rendelkezések között állampolgári jogokat véd azon rendelkezés visszaállítása, hogy a jövedelemmel nem rendelkező jogosultat ingyenes ellátásban kell részesíteni.

A gyermekjóléti, gyermekvédelmi intézményrendszer kiépítése és átalakítása jelentős többletterheket ró a fenntartókra. A gyermekjóléti alap- és gyermekvédelmi szakellátásban működő, a Gyvt. hatálybalépése előtt létesített intézmények jelentős része ellátási érdekből kiadott, ideiglenes működési engedéllyel rendelkezik, amit megengedő tartalmú rendelkezés hiányában vissza kellene vonni. A jogszabályok által előírt magas szintű személyi, tárgyi és egyéb működési feltételeket sem az önkormányzati, sem a civil fenntartók nem tudják biztosítani, az intézmények létjogosultsága ugyanakkor nem kérdőjelezhető meg, hiszen tényleges szükségleteket elégítenek ki. Indokolt tehát, hogy - a bölcsődei ellátás és a gyermekjóléti szolgálat kivételével - minden személyes gondoskodást nyújtó ellátásra vonatkozóan törvényi szinten kapjanak lehetőséget a fenntartók arra, hogy a már működő ellátások jogszabályoknak megfelelő feltételeit 2004. december 1-jéig teremtsék meg.

Az „Esélyt a jövőnek” kormányzati program megvalósítása többek között a családok támogatásáról szóló 1998. évi LXXXIV. törvény módosítását is szükségessé teszi.

A törvény bővíti azoknak a nagyszülőknek a körét, akik unokájuk gondozása címén gyermekgondozási segélyt vehetnek igénybe. A korábban hatályos szabályozás szerint az egyéb feltételek teljesülése mellett a nagyszülő a gyermek egy éves kora után csak akkor lehet jogosult a gyermekgondozási segélyre, ha nem rendelkezik rendszeres jövedelemmel. E szabályozás eredményeként országosan mintegy 300 nagyszülő tudja csak igénybe venni a gyermekgondozási segélyt annak ellenére, hogy ennél jóval többen nevelik jelenleg is unokáikat. A tervezett intézkedéssel a gyermekgondozási segély a nyugdíjban és a társadalombiztosítási nyugellátási törvény alapján nyugdíjjal egy tekintet alá eső ellátásban részesülők számára is elérhető lesz az ellátás. Ezt a kiterjesztést szolgáló szabályt a szülők esetében is alkalmazni kell, mivel a jogegyenlőség elve sérülne, ha a nagyszülő kedvezőbb feltételek mellett vehetné igénybe az ellátást, mint a szülő.

Az intézkedés azon az elvi megfontoláson alapul, hogy a nyugdíj lényegében egy korábbi munkával megalapozott jövedelemnek tekinthető, amit az ellátás igénylésekor nem célszerű aktuális jövedelemként figyelembe venni.

Figyelemmel a családi élethelyzeteknek a jogi szabályozással nehezen követhető sokféleségére, a rendkívüli helyzetek kezelésére indokolt a miniszter gyermekgondozási segéllyel kapcsolatos méltányossági jogkörét is kiterjeszteni. A módosítás nyomán nemcsak a gyermek közeli hozzátartozójának lesz mód méltányossági jogkörben gyermekgondozási segélyt megállapítani, hanem bármely más gyermeket nevelő személynek.

A törvényben a fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) módosítására vonatkozó szabályok is megfogalmazásra kerültek.

A Fot. rendelkezései szerint 2001. július 1-jével megkezdődött a fogyatékossági támogatás folyósítása a súlyosan fogyatékos emberek számára. A fogyatékossági támogatásra eddig beérkezett igények száma az eredeti becslésektől annak ellenére elmarad, hogy az ellátás iránti kérelmek száma minden hónapban egyenletes emelkedést mutat. Az Államháztartási Hivatal által közölt legfrissebb adatok szerint 53 000 fő részesül fogyatékossági támogatásban.

A fogyatékos emberek, valamint az érintettek érdekképviseletét ellátó szervezetek a támogatás bevezetése óta felmerült végrehajtási tapasztalatok ismeretében több ízben jelezték az ellátórendszer átalakítására, valamint a Fot. jogosultsági feltételeinek felülvizsgálatára vonatkozó javaslataikat.

A Fot. módosítása a súlyosan fogyatékosok több csoportját is érinti.

A fogyatékossági támogatás bevezetésekor reális várakozás volt, hogy a látási fogyatékos személyek a vakok személyi járadéka helyett a magasabb összegű, új támogatást választják majd, különös tekintettel arra, hogy a két ellátás megállapítási feltételei gyakorlatilag azonosak. A tapasztalatok azonban ennek az ellenkezőjét igazolták, ugyanis a korábbi ellátórendszerből az új támogatási rendszerbe mindössze a jogosultak 10%-a lépett át.

A törvény a fogyatékossági támogatás jogosultsági feltételeit olyan módon javasolja módosítani, amely ösztönözni képes a vakok személyi járadékában részesülő személyeket a fogyatékossági támogatás rendszerébe való átlépésre. Ennek érdekében a szabályozást úgy kell kiegészíteni, hogy azok a vakok személyi járadékára jogosult személyek, akik a fogyatékossági támogatást választják korábbi ellátásuk helyett, minősítési eljárás lefolytatása nélkül tudják a fogyatékossági támogatást igényelni. Ezzel a megoldással a vakok személyi járadékában részesülő személyeknek mintegy „alanyi joga” nyílna a fogyatékossági támogatás igénybevételére.

A törvény a Fot. hallási fogyatékossági feltételeit olyan módon javasolja szabályozni, hogy fogyatékossági támogatásra az a siket ember legyen jogosult, akinek hallásvesztesége olyan mértékű, hogy a beszédnek hallás útján történő megértésére segédeszközzel sem képes, és halláskárosodása mellett a hangzó beszéd érthető ejtése is elmarad. Ezzel a beszéd spontán elsajátítására való képtelenség, mint feltétel kimarad a hatályos szabályozás szerinti definícióból, így alkotmányossági szempontból orvosolást nyer a jelenlegi rendelkezések révén megvalósuló életkor szerinti leszűkítés. A hallási fogyatékosságot a módosítás ugyanis már nem kizárólag a születés során illetve a kisgyermekkorban bekövetkező esetekben ismeri el, hanem a beszéd érthető ejtésének hiányában a felnőtt korban kialakuló siketség is megalapozza a támogatásra való jogosultságot.

A mozgási fogyatékos személyek esetében olyan módosítás indokolt, amely értelmében a jogszabály a mozgásrendszer károsodásának, illetve funkciózavarának értékelését a minősítési eljárás során nem kizárólag a végrehajtási rendeletben meghatározott segédeszköz állandó és szükségszerű használatához köti, hanem azoknak a fogyatékos embereknek az esetében, akiknek állapota segédeszköz használatával sem befolyásolható eredményesen, megjeleníti azokat az okokat is, amelyek a fogyatékos állapot kialakulásához vezettek.

A mozgáskorlátozott emberek között jelentős számban vannak olyan súlyosan fogyatékosok, akiknek az állapota segédeszközzel eredményesen nem javítható, mivel nem áll rendelkezésre olyan eszköz, amellyel helyzetük érdemben befolyásolható volna, vagy állapotuk olyan jellegű, hogy kizárólag személyi segítő közreműködésével képesek a mindennapi életben részt venni. Ők a korábban hatályos támogatási rendszerből annak ellenére kiszorultak, hogy önálló életvitelük az ellátásra egyébként jogosult súlyosan fogyatékos személyekéhez hasonlóan súlyosan megnehezített.

A hatályos szabályozás szerint a látási fogyatékos személyek csak a fogyatékossági támogatás alacsonyabb mértékére jogosultak. A módosítás szerint a teljes vakságban szenvedő súlyosan fogyatékos személyek a támogatás magasabb, míg az aliglátók a támogatás alacsonyabb mértékére válnak jogosulttá. Ezzel a megoldással lehetőség nyílna arra, hogy a látási fogyatékos személyek esetében is értékelésre kerüljön az önkiszolgálási képesség hiányában megmutatkozó fokozott társadalmi függés.

A kormányzati struktúra változása szükségessé teszi az Országos Fogyatékosügyi Tanács összetételének megváltozását, melynek következtében a nem kormányzati képviseletre vonatkozó rendelkezéseinek módosítása is szükségessé válik, annak érdekében, hogy a korábbi egyensúly megmaradjon.

A kormányprogram a már nyugdíjban részesülők és a jövőben nyugdíjba vonulók számára több kedvező változást tartalmaz, ami szükségessé teszi a társadalombiztosítási nyugellátásról szóló 1997. évi LXXXI. törvény módosítását is. Ide tartozik a tizenharmadik havi nyugdíj fokozatos bevezetése, a 20%-os özvegyi nyugdíj mértékének emelése. Ezek az intézkedések a kormányzati ciklus egészében, fokozatosan valósíthatóak meg.

2003. évben bevezetésre kerül a tizenharmadik havi nyugdíj első üteme, és a javaslat szerint minden nyugdíjas a havi nyugdíj 25%-ára lesz jogosult.

A jelenleg hátrányos szabályozás alá eső egyes korosztályok számára kedvezőbbé válnak a rugalmas nyugdíjba vonulás szabályai. Az 1947. évben és ezt követően született nők nyugdíjkorhatára már 62 év, de a jelenlegi szabályok szerint az előrehozott nyugdíj jogosultsági feltételeinél a gyermekenként 1 év, maximum 3 év szolgálati időkedvezményre már nem jogosultak. A törvénymódosítás számukra, valamint az 1940. évben vagy az után született férfiakra ezt a kedvezményt az előrehozott nyugdíjnál és a csökkentett összegű előrehozott nyugdíjnál is 2009-ig biztosítja.

A korkedvezményes nyugdíjazás új rendszerére az elmúlt kormányzati ciklusban nem készült javaslat, ezért ennek határideje 2003. január 1-jéről 2005. január 1-jére változik.

A kormányprogram tartalmazza az özvegyi nyugdíjak 50%-os mértékű emelését, amely a sajátjogú nyugdíj mellett jelenleg 20%-os mértékben folyósított özvegyi nyugdíj fokozatos 30%-ra emelését jelenti. Az első ütem bevezetésére 2003. novembertől kerül sor, amikor a 20%-os özvegyi nyugdíjak 25%-ra emelkednek. A második lépésről később történik intézkedés.

Az átlagkeresetek degresszív beszámításának szabálya pontosításra kerül, az időben történő éves végrehajtás érdekében féléves tényadatok figyelembevétele történik, és pontosításra kerül az is, hogy a nettó átlagkereseteknél a bruttó járulékfizetési plafon nettó összegét kell felső határnak tekinteni.

A gyakorlati tapasztalatok alapján az egységes értelmezést, végrehajtást segítő korrekciókat is javasolunk, pl. a magánszemélyt terhelő tartozás esetén a fizetési könnyítés méltányossági engedélyezését, a jogszabályt sértő határozatra vagy tévesen elutasított nyugellátási igényre, illetve a követelések érvényesítésére vonatkozó szabályainak pontosítását az ombudsman ajánlására, az árvaellátásnál a tanulói jogviszony, az üzemi balesetnél az üzemiség tényének, a méltányossági nyugdíjemelés esetében az eljárási szabályoknak a pontosítását.

-----STARTING---POINT---RESZLETES---

Az 1. §-hoz

A rendelkezés az Szt.-ben meghatározott egyes fogalmak módosítására irányul. A család fogalmának módosítása a Gyvt.-vel való összhang megteremtését szolgálja. A módosítás eredményeként a jövőben az Szt.-ben szintén a „nukleáris” család kerülne figyelembevételre. A pénzbeli ellátások esetében ugyanis az eddigi család-fogalom alkalmazása azt eredményezte, hogy az egy főre jutó jövedelem kiszámításánál az aktív korú jövedelemmel nem rendelkező személy jogosultságának megállapításához, amennyiben együtt élt szülőjével (akik általában már idős, nyugdíjas emberek) a szülő jövedelmét is figyelembe kellett venni. Ennek következtében számos esetben az ellátás iránti igényt el kellett utasítani annak ellenére, hogy a szülő a nagykorú, munkaképes gyermek eltartására nem köteles. Ezáltal sérült az érintett állampolgárok szociális biztonsághoz való joga, melyet az országgyűlési biztos is észrevételezett. A család fogalmának törvény szerinti meghatározása a rászorultak számára a szociális ellátáshoz való hozzájutás biztonságát növeli. Ezzel egyidejűleg pontosítani indokolt a háztartás fogalmát is, mivel a korábban hatályos rendelkezés szerinti életvitelszerű együttlakás nem egzakt kategória. Helyette a lakó- vagy tartózkodási hely szerepeltetése indokolt. A társadalombiztosítási nyugellátási törvény módosításával kapcsolatban a tizenharmadik havi nyugdíj nem havi rendszeres jövedelem, így bevezetésével egyidejűleg módosítani kell az Szt. értelmező rendelkezéseit is annak érdekében, hogy alkalmazása során a tizenharmadik havi nyugdíj ne minősüljön jövedelemnek.

A 2. §-hoz

A törvény a pénzbeli és természetbeni szociális ellátásokra való jogosultság elbírálásánál a jövedelemnyilatkozatokra vonatkozóan tartalmaz kiegészítő rendelkezést, mely lehetővé teszi az önkormányzatok számára, hogy valótlan jövedelembevallás gyanúja esetén vizsgálják annak megalapozottságát. Ha a család bevallott jövedelme nincs arányban a lakásfenntartásra fordított kiadásokkal, az eljáró önkormányzatnak módja lenne a tényleges jövedelmet vélelmezni.

A 3. §-hoz

A módosítás az aktív korú nem foglalkoztatott személyek foglalkoztatásának bővítését szolgáló intézkedéseket tartalmaz.

Az önkormányzat által szervezett foglalkoztatás társulásban történő ellátásának ösztönzését szolgálja az az intézkedés, mely egyértelművé teszi, hogy a közcélú foglalkoztatásra a település közigazgatási határán kívül is lehetőség van. Szintén az önkormányzat mozgásterének bővítését eredményezi, hogy lehetőség lesz közcélú foglalkozatás keretében alkalmi munkavállalói könyvvel foglalkoztatni aktív korú nem foglalkoztatott személyeket, ebben az esetben nem folytonosan, hanem hat havi átlagban kell a harminc munkanapot elérő munkavégzést teljesíteni.

A közcélú foglalkoztatás keretében végezhető tevékenységek köre bővül azáltal, hogy lehetőség nyílik az érintett betanítására, ezáltal nemcsak segédmunkák, vagy a jogosult eredeti szakismeretének megfelelő munkák végezhetők, hanem a betanítást követően más egyéb közfeladat ellátásra is sor kerülhet.

Pontosításra kerül továbbá az érintettek részére felajánlható, megfelelőnek minősülő munka fogalma. Részmunkaidős foglalkoztatás biztosítása során - egyéb feltételek fennállása esetén - akkor minősül megfelelőnek a felajánlott munka, ha az oda és visszautazás ideje nem haladja meg a teljes munkaidős foglalkoztatás során felajánlható munkahely elérési időtartamának felét. Ez a rendelkezés azt szolgálja, hogy a munkavégzés és az utazás időtartama arányban álljon egymással.

A 4. §-hoz

A módosítás a lakásfenntartási támogatás szabályainak pontosításán túl garanciális elemeket tartalmaz. Egyértelművé válik, hogy a települési önkormányzat a rendeletében a támogatásra való jogosultságot milyen értékhatárok mellett szabályozhatja. A törvény szerint a jogosultság jövedelmi értékhatára nem lehet kisebb, mint az öregségi nyugdíj legkisebb összege (egyedülálló esetén annak 150%-a). Ezen túlmenően a települési önkormányzat a rendeletében oly módon szabályozhatja a lakásfenntartási költségek és a háztartás összjövedelmének arányát, hogy az nem lehet magasabb 40%-nál (fűtési támogatás esetén 25%-nál). Ez azt jelenti, hogy azok részesülhetnek támogatásban, akiknek a lakásfenntartási kiadásuk nem éri el a rendeletben meghatározott mértéket, ezáltal nem kerülhet arra sor, hogy csak indokolatlanul magas lakásfenntartási kiadás esetén biztosítják a támogatást.

A módosítás lehetővé kívánja tenni, hogy az adósságkezelési szolgáltatásban részesülők alanyi jogon kapják a lakásfenntartási támogatást [összhangban az Szt. 55/A. § (3) bekezdésével]. A települési önkormányzat a rendeletében meghatározott feltételek szerint méltányossági jogcímen továbbra is biztosíthat lakásfenntartási támogatást.

Az 5-10. §-hoz

A módosítás egyértelművé kívánja tenni, hogy az egyes támogatási formák esetében a jövedelmi feltételeket a települési önkormányzatok mely ellátások vonatkozásában és milyen összeghatár mellett szabályozhatják. A törvény szerint a települési önkormányzat a méltányossági ápolási díj, az átmeneti segély, a temetési segély, valamint a méltányossági közgyógyellátás esetén szabályozhatja a jogosultság jövedelmi feltételeit, mégpedig úgy, hogy a jövedelemhatár nem lehet kisebb, mint az öregségi nyugdíj legkisebb összege (egyedülálló esetén annak 150%-a). Ez a rendelkezés a jogegyenlőség alapelvét szem előtt tartva azt hivatott biztosítani, hogy a legnehezebb szociális körülmények között élő személyek számára garantált legyen a szociális ellátásoz való hozzájutás.

Az Szt. köztemetésre vonatkozó szabálya az állampolgári jogok országgyűlési biztosának ajánlásában foglaltaknak megfelelően kerül módosításra. A törvény a haláleset helye szerint illetékes települési önkormányzat képviselő-testülete helyett a polgármester saját hatáskörébe teszi át a köztemetés elrendelését, így lehetőség nyílik az eljárás gyorsítására.

A 11-13. §-hoz

A rendelkezések az adósságkezelési szolgáltatás szabályainak kiegészítésére irányulnak.

Az adósságkezelési szolgáltatás esetén az önkormányzat rendeletében a jogosultság feltételéül szolgáló jövedelmi feltételeket az egyéb rászorultságtól függő szociális ellátásokkal azonos módon szabályozhatja.

A törvény pontosítja az adósságkezelési szolgáltatás szabályait, és kimondja, hogy a szolgáltatás keretében nyújtott adósságcsökkentési támogatás vissza nem térítendő szociális juttatás, hiszen csak ilyen módon biztosítható az adósok megrendült fizetőképességének helyreállítása. A törvény rendelkezik arról is, hogy az adósságkezelési tanácsadást az önkormányzat nemcsak saját intézménye útján biztosíthatja, ezáltal érvényesül a szektorsemlegesség elve, mivel az önkormányzattal történt megállapodás esetén non-profit szolgáltatások is részt vehetnek a feladat ellátásában.

A 14. §-hoz

A törvény lehetővé teszi a nem állami, illetve egyházi fenntartók részére az alapellátási feladatok teljes körének biztosítását, függetlenül attól, hogy a szervezet köt-e ellátási szerződést az ellátási kötelezettséggel terhelt önkormányzattal vagy sem. A korábban hatályos szabályokhoz képest jelentősen bővíti a nem állami, illetve egyházi fenntartók feladatellátási lehetőségét, mert a korábban hatályos szabályok alapján csak az egyházi fenntartók esetében került szabályozásra, hogy a gondozási központ, illetve a családsegítés feladatait elláthassák. Ehhez a szabályhoz képest törvényi szintű garancia keletkezik a tervezett módosítással a nem állami és egyházi fenntartók alapellátási feladatokban való teljes körű részvételére.

A 15. §-hoz

A törvény a szakmai érdekegyeztetés új szervezeti struktúrájáról rendelkezik, amely a Szociálpolitikai Tanácson, illetve a helyi szociálpolitikai kerekasztalokon keresztül valósul meg. A Szociálpolitikai Tanács feladata a szociálpolitikai, illetve gyermekvédelmi tárgyú koncepciók, döntések és jogszabálytervezetek véleményezése, valamint az ellátórendszer működésével kapcsolatos értékelő-elemző feladatok megvalósítása. A Szociálpolitikai Tanács országos, illetve területi jelleggel, továbbá az egyes ellátási típusok, illetve az ellátásokat igénybevevő társadalmi csoportok szerint differenciált, s ezáltal szervezeti struktúrája igazodik a szociális törvényben megfogalmazott szakmai feladatok rendszeréhez. A Tanács megalakításával lehetővé válik, hogy a folyamatos és érdemi szakmai érdekegyeztetés szervezeti rendszere létrejöjjön, melyben helyet kaphatnak az állami, nem állami, illetve egyházi fenntartók és szolgáltatást nyújtó szervezetek képviselői mind területi, mind országos szinten. A Szociálpolitikai Tanács működésének, szervezeti struktúrájának rendjéről végrehajtási rendelet szól majd, amelyben a részletes szabályok kidolgozásra kerülnek.

A törvény kötelezettségként határozza meg a 2000 fő feletti lakosságszámú települési önkormányzatok, illetve a megyei/fővárosi önkormányzat részére a helyi szociálpolitikai kerekasztal létrehozását. Ez a szerv a szakmai érdekegyeztetés helyi fóruma, amely a települési/megyei/fővárosi szociálpolitikai döntések szakmai véleményezését, értékelését, elemzését végzi el. A helyi szociálpolitikai kerekasztal különösen a szolgáltatástervezési koncepció kidolgozásában kaphat fontos szerepet, ezzel is ösztönözhető az önkormányzatok szociálpolitikai tervezési munkájának szakmai kontrollja. A helyi szociálpolitikai kerekasztal munkájába be kell vonni az önkormányzat működési területén szociális intézményt fenntartók képviselőit, valamint az önkormányzat rendeletében meghatározott és a szociális szolgáltatások biztosításában résztvevő egyéb szervezetek képviselőit.

A 16. §-hoz

Az alapellátási feladatok finanszírozási struktúrájának átalakításához kapcsolódó szabály ún. ellátási körzet kialakításának kötelezettségét írja elő az önkormányzat részére. Az egyes alapellátási feladatok ellátási körzeteinek kialakításához a szakmai szempontokat végrehajtási rendelet határozza meg.

A 17. §-hoz

A törvény rendelkezik az ún. jelzőrendszeres házi segítségnyújtás megszervezéséről, mint a házi segítségnyújtás egyik kiegészítő szolgáltatási formájáról. A jelzőrendszeres házi segítségnyújtás az időskorú, valamint fogyatékos személyek részére biztosított olyan ellátási típus, amelynek segítségével fenntartható az ellátást igénybevevő saját lakókörnyezetében történő biztonságos életvitele, továbbá megelőzhetők olyan sorozatos krízishelyzetek, amelyek a későbbiekben bentlakásos intézményi elhelyezést indukálhatnak. A jelzőrendszeres házi segítségnyújtás révén a szociális gondozó számára lehetővé válik, hogy azonnal, vagy nagyon rövid idő alatt a szolgáltatást igénybevevő lakásán segítséget nyújtson egy-egy kialakult krízishelyzet megoldásában. A fogyatékos személyek részére nyújtott ezen szolgáltatás esetében nagyon fontos a támogató szolgálattal való együttműködés, amellyel lehetővé válik a személyi segítés révén a jelentkező probléma gyors megoldása, vagy szükség esetén intézkedés kezdeményezése más típusú szolgáltatást nyújtók felé.

A 18. §-hoz

A törvény kiemeli a nappali melegedő szakmai feladatai közül az utcai szociális munkát és önálló, speciális alapellátási szolgáltatásként definiálja. A szolgáltatás szakmai tartalma változatlan marad - az utcán tartózkodó hajléktalan személyek helyzetének, életkörülményeinek folyamatos figyelemmel kísérése, szükség esetén ellátás biztosításának kezdeményezése, vagy valamely szükséges intézkedés megtétele. A törvény alapján az utcai szociális munka önálló szolgáltatásként is biztosítható, de emellett lehetővé válik más szervezet keretein belül, valamely integrációs formában történő ellátás szervezése (családsegítő szolgálat, nappali melegedő, gondozási központ).

A 19. §-hoz

A törvény szakértő kötelező igénybevételét írja elő a szociális rászorultság megállapítása tekintetében a tartós bentlakásos intézménybe történő igénybevételi eljárás folyamán. A szakértőre vonatkozó részletes szabályokat végrehajtási rendelet határozza meg. A szakértő szerepe a rászorultság tényének objektív és független megállapításában történő szakmai közreműködés.

A 20. §-hoz

A törvény lehetővé teszi, hogy kizárólag autista személyek részére is kialakítható legyen fogyatékos személyek nappali intézménye. A törvény összhangban van a fogyatékos személyek jogairól és esélyegyenlőségük biztosításáról szóló 1998. évi XXVI. törvény azon módosításával, amelynek során a fogyatékos személy fogalma kiegészül az autista személyekkel is.

A 21-22. §-hoz

A törvény különválasztja az éjjeli menedékhely és a hajléktalanok átmeneti szállása intézményeit, ami komoly jelentőséggel bír a hajléktalan személyek, valamint a krízishelyzetben lévő személyek elhelyezése tekintetében. Az átmeneti szállás a törvény alapján azoknak a hajléktalan személyeknek az elhelyezésére szolgál, akiknek a szálláshasználat életvitelszerű jellege alapján hosszabb távon indokolt az elhelyezése, de a szociális munka segítségével képesek az önellátásra, illetve az önálló életvitelre. Ezzel szemben az éjjeli menedékhely kifejezetten csak éjszakai pihenésre szolgál, egyszeri vagy rövid időtartamú elhelyezést nyújt a hajléktalan személyek esetében, de emellett krízishelyzetben más személyek számára éjszakai szállás biztosítását lehetővé tevő szolgáltatásként is működik.

A 23. §-hoz

A törvény - hasonlóan a fogyatékos személyek nappali intézményéhez - kiterjeszti a fogyatékos személyek lakóotthonára vonatkozó szabályokat az autista személyekre is.

A 24. §-hoz

A törvény egységesíti az utcai szociális munka, az éjjeli menedékhely, illetve a nappali melegedő szolgáltatást az ellátási kötelezettség szempontjából, egységesen a 10.000-nél több lakosú települések tekintetében kötelezően megszervezendő ellátási formaként határozva meg e három szolgáltatást. Ezzel lehetővé válik, hogy szakmai szempontból egységes ellátási struktúra alakuljon ki a hajléktalan személyek részére biztosított szolgáltatások tekintetében, mivel életvitelük mind az utcán történő tartózkodás, mind a nappali melegedőben történő tartózkodás, mind pedig éjszaka az éjjeli menedékhelyen történő szállásnyújtás során figyelemmel kísérhető.

A 25. §-hoz

A törvény az önkormányzati feladatellátás hatékonyabb ellenőrzése érdekében a megyei/fővárosi közigazgatási hivatal részére a szociális törvényben meghatározott önkormányzati feladatok teljesítésének folyamatos figyelemmel kísérését írja elő. Ez különösen az ellátási kötelezettségből adódó feladatok, a fenntartói feladatok, valamint a szolgáltatástervezési koncepció elkészítésére vonatkozik, mint a helyi önkormányzati szociális feladatellátás alapvető elemeinek megvalósulását kontrolláló tevékenység. Ha a közigazgatási hivatal ezen feladatokban mulasztást vagy hiányosságot észlel, megfelelő határidő kitűzésével felszólítja az önkormányzatot az adott feladat teljesítésére.

A 26. §-hoz

A szolgáltatástervezési koncepció előzetes véleményeztetésének kötelezettségét a törvény kibővíti, a települési önkormányzatoknak előzetesen véleményeztetni kell koncepciójukat a Szociálpolitikai Tanács területi szervével, míg a megyei/fővárosi önkormányzatnak a Szociálpolitikai Tanács országos szervével. Ez a rendelkezés erősíti a szolgáltatástervezési koncepció független, szakértők részéről történő szakmai kontrollálását, s egyben egyfajta kényszert is jelent a koncepció elkészítésére és a törvényben meghatározott szervezetek elé terjesztésére vonatkozóan. Fontos új elem, hogy a megyei, illetve fővárosi önkormányzatnak a saját koncepcióját szintén véleményeztetni kell a területén működő és szintén koncepció-alkotásra kötelezett települési önkormányzatokkal. Lényeges ugyanis, hogy a megyei és települési koncepciók összhangja biztosított legyen, valamint fontos, hogy a törvény ösztönözze a megyei és települési önkormányzatokat a szociális feladatok teljesítésében történő szoros és folyamatos együttműködésre, tervezésre.

A 27. §-hoz

A törvény egységesíti az egyházi, illetve nem állami fenntartók részére megfogalmazott fenntartói feladatokat, ezzel erősítve a törvényben megjelenő szektorsemlegesség alapelvét.

A 28. §-hoz

A törvény nevesíti az Országos Szociálpolitikai Szakértői Névjegyzék jogintézményét. A névjegyzéknek az a szerepe, hogy a szociális ellátások szakmai fejlesztési programjainak értékelésében, monitorozásában megfelelő felkészültségű szakértők vegyenek részt, akiknek kiválasztása biztosítja a pártatlan, objektív és független szakmai vélemények kialakítását az egyes programok megítélése, valamint a támogatásra való alkalmasság szempontjából. A névjegyzékbe történő felvétel egyes kérdéseiről és bizonyos eljárási szabályokról végrehajtási rendelet fog rendelkezni.

A 29. §-hoz

A törvény módosítja az ellátottjogi képviselő jogállására vonatkozó rendelkezést, mely szerint a képviselő a megyei/fővárosi, illetve egyházi módszertani intézmény alkalmazásában áll. Annak érdekében, hogy az ellátottjogi képviselő a jogvédelmi szerepkörének ellátása során a szolgáltatást nyújtó intézményektől és szervezetektől minél függetlenebb legyen, közalapítványi formában kerül sor alkalmazásukra. Ebben a szervezeti struktúrában az ellátottjogi képviselő tevékenysége szervezetileg is összekapcsolható a betegjogi, illetve gyermekjogi képviselet rendszerével.

A 30. §-hoz

A törvény meghatározza a támogató szolgálatok keretében nyújtott szolgáltatás térítési díjának számítási alapját. Más alapellátásokhoz hasonlóan a térítési díj számítási alapja az ellátásra fordított költségek figyelembevételével kialakított óradíj, valamint az ellátásra fordított tényleges időnek a szorzata. A térítési díj számítását a támogató szolgálat esetében a házi segítségnyújtáshoz hasonlóan szabályozza majd a törvény, tekintettel arra, hogy a szolgáltatásnyújtás vonatkozásában több hasonlóság mutatkozik a két ellátási forma között. Ugyanakkor a törvény kifejezetten tiltó rendelkezést tartalmaz a pszichiátriai betegek, a szenvedélybetegek közösségi ellátása, és az utcai szociális munka keretében nyújtott szolgáltatásért járó térítési díj tekintetében, egyértelműen rögzítve, hogy ezen szolgáltatásokért térítési díj nem állapítható meg. Ennek indoka az, hogy ezen ellátások elsősorban mentális jellegű segítségnyújtáson alapulnak, amelyben jelentős szerepet játszik a koordináció, továbbá az ellátásba történő részvétel szempontjából is ösztönző lehet a díjfizetési kötelezettség hiánya.

A 31. §-hoz

A törvény a költőpénz biztosításának általános kötelezettsége alól kiemeli a hajléktalan személyek átmeneti szállását és az éjjeli menedékhelyet azzal a céllal, hogy ezen intézménytípusokban ne legyen az intézményi szolgáltatás igénybevétele szempontjából ösztönző tényező a költőpénz kézhezvételének lehetősége.

A 32. §-hoz

A törvény az átlagot jóval meghaladó minőségű elhelyezési körülmények (közismertebben az ún. emelt szintű ellátások) esetében az egyszeri hozzájárulás felső határát az intézmény részére az egy főre járó tárgyévi normatív állami támogatás tízszeresében maximálja. A rendelkezés szigorítja az egyszeri hozzájárulás maximális mértékére vonatkozó hatályos szabályt, amely az éves intézményi térítési díj tízszeresét határozta meg az egyszeri hozzájárulás felső határaként. A jelenlegi gyakorlat alapján az egyszeri hozzájárulás funkciója gyakorlatilag az esetlegesen hiányzó működési költségek vagy új intézmény létesítése esetén beruházási költségek fedezése, s ezáltal sok esetben elveszti azt a szerepét, amely a ténylegesen magasabb színvonalú szolgáltatás nyújtásához kapcsolódik. Az egyszeri hozzájárulás visszafizetésére vonatkozó szabály is változna, mivel a korábbi tíz éven belüli megszűnéshez képest ötéves időtartamot ír elő a törvény, figyelemmel arra, hogy a felső határra vonatkozó rendelkezés szigorúbb, mint a korábbi szabályozás szerint. Az egyszeri hozzájárulás visszafizetésének kiszámítására a végrehajtási rendeletben pontos szabályokat kell kidolgozni az egységes jogalkalmazási gyakorlat érvényesítése érdekében.

A 33. §-hoz

A törvény kiegészíti az ellátási szerződés kötelező tartalmi elemeit a biztosított szolgáltatások ellenértékének meghatározásával, megfizetésével, valamint elszámolásával kapcsolatos kötelezettségek tekintetében. Szintén az önkormányzati feladatellátás szempontjából lényeges azon rendelkezés, amely kötelezettségként fogalmazza meg a települési önkormányzat részére, hogy amennyiben saját szervezetével ezen kötelezettségekről nem tud megfelelően gondoskodni, abban az esetben ellátási szerződés megkötésével köteles ellátni az alapellátási feladatokat. Ez a szabály azért lényeges, mert a jelenlegi finanszírozási struktúrában a nem állami, illetve egyházi szervezetek az alapellátás keretében végzett szolgáltatásokért közvetlenül nem részesülhetnek normatív állami támogatásban, tekintettel arra, hogy ezen feladatokat lakosságszám-arányos normatív finanszírozás keretében kompenzálja az önkormányzatok részére az állami költségvetés. Ezért ha az önkormányzat nem gondoskodik az alapellátási feladatokról, az gyakorlatilag azt jelentheti, hogy a finanszírozásra szolgáló összegek nem feltétlenül a kötelező szociális szolgáltatási feladatok biztosítására kerülnek felhasználásra. Amennyiben viszont ellátási szerződést köt az önkormányzat valamely nem állami vagy egyházi szervezettel, abban az esetben a szolgáltatás ellenértékét az általa megkapott lakosságszám-arányos normatív állami támogatásból át kell adnia a feladatot biztosító szervezet részére.

A 34. §-hoz

A rendelkezés bővíti azon pénzbeli ellátások körét, amelyek finanszírozásához a központi költségvetés közvetlenül hozzájárul. Az eddigieken túl az adósságkezelési szolgáltatásban részesülők lakásfenntartási támogatásához, az alanyi jogon járó ápolási díjhoz, valamint az adósságcsökkentési támogatáshoz is biztosít az állam kötött felhasználású támogatást. A törvény szerint a központi forrás lesz igénybe vehető továbbá a szociális továbbképzéssel, szakvizsgával kapcsolatos feladatok ellátáshoz. Ezáltal ezen feladatok ellátása biztonságossá válik, mivel a finanszírozáshoz túlnyomó részt állami forrás áll rendelkezésre.

A 35. §-hoz

A törvény az alapellátási feladatok finanszírozása tekintetében tartalmaz kötelezettséget az önkormányzatok részére, amely szerint, ha az alapellátási feladatot ellátási szerződéssel biztosítja az önkormányzat, abban az esetben a nem állami, illetve egyházi fenntartók részére a térítési díjjal csökkentett költség összegét elérő ellenértéket köteles biztosítani. Ezt a kötelezettségét a külön jogszabályban meghatározott lakosságszám-arányosan járó normatív állami támogatás összegéből kell teljesíteni.

A 36. §-hoz

A törvény felhatalmazó rendelkezést tartalmaz, mely szerint a Kormány rendeletben állapítja meg a Szociálpolitikai Tanács összetételére, megalakítására és működésére vonatkozó részletes szabályokat, az Országos Szociálpolitikai Szakértői Névjegyzékkel összefüggő részletes szabályokat, valamint a pénzbeli szociális ellátások folyósításának és elszámolásának részletes szabályait.

A 37. §-hoz

A törvény az Szt. által meghatározott ellátási formák biztosítására vonatkozó határidőkre irányadó rendelkezéseket tartalmaz két irányban.

Egyrészt a 2003. január 1-jétől megszervezendő alapellátási formák biztosításáról (támogató szolgálat, pszichiátriai betegek, illetve szenvedélybetegek közösségi ellátása, utcai szociális munka) folyamatosan, de legkésőbb 2007. december 31-éig kell gondoskodni. Ez a szabály lehetőséget ad arra, hogy az önkormányzatoknak elegendő idő álljon rendelkezésre a területükön jelentkező igények felmérésére, az egyes ellátási formákhoz igazított feltételek teljesítésére, továbbá a szükséges anyagi források biztosítására.

Másrészt a törvény azon helyi önkormányzatok részére, amelyek a szociális törvényben meghatározott egyéb ellátási formák működési feltételeit még nem teljesítették, egy lépcsőzetesen kialakított határidő-módosítást alkalmaz, amely szerint a személyi feltételek biztosításáról folyamatosan, de legkésőbb 2005. december 31-éig, a szakképzettségi feltételek biztosításáról folyamatosan, de legkésőbb 2005. december 31-éig, míg a tárgyi feltételek biztosításáról folyamatosan, de legkésőbb 2008. december 31-éig kell gondoskodniuk. Fontos garanciális szabály azonban az, hogy az egyes szolgáltatások szakmai színvonala tekintetében a 2002. december 31-i állapothoz képest az önkormányzatok részéről visszalépés nem történhet, vagyis a határidő módosítását csakis úgy lehet értelmezni, hogy azok a hiányzó feltételek teljesítésére vonatkoznak, és semmiképp nem járhatnak a jelenleg működő szolgáltatások bármilyen mértékű visszafejlesztésével. Ugyanakkor ismert az a tény, hogy az intézmények - különösen a bentlakásos intézmények - mintegy 60%-a ideiglenes működési engedéllyel rendelkezik, amely a tárgyi és személyi feltételek hiányosságaiból adódó okokra vezethető vissza. Ezen hiányosságok felszámolása jelentős anyagi erőforrásokat igényel, melynek a teljesítésére megfelelő időtartamot kell biztosítani a fenntartók részére.

A 38. §-hoz

A gyermeki jogok védelmét, illetve a gyermeki jogok megismerését és érvényesítését segíti a gyermekjogi képviselő, aki kiemelten kezeli a különleges, továbbá a speciális szükségletű gyermekek védelmét. A gyermekjogi képviselő - hasonlóan a betegjogi, illetve ellátottjogi képviselőkhöz - 2004. január 1-jétől egy erre a célra létrejövő közalapítvány keretei között kezdené meg a működését, garantálva ezáltal is a függetlenségét.

A 39-40. §-hoz

Több rendelkezés érinti a kiegészítő családi pótlékot. A törvény módosítást tartalmaz a kiegészítő családi pótlék ismételten rendszeres gyermekvédelmi támogatásként történő elnevezésére, valamint a támogatás összegének emelésére, tekintettel arra, hogy a Gyvt. korábban hatályos rendelkezése csupán 2002. évre határozza meg a támogatás fix összegét. Sok zavart okoz a kiegészítő családi pótlék elnevezés, mivel az alapvetően más célú és típusú családi pótlékkal kapcsolódik össze a közvéleményben.

A támogatást ennél magasabb összegben - a rendszeres gyermekvédelmi támogatás kétszeresében - indokolt megállapítani, ha a gyermeket tartásra köteles idős, hátrányos szociális helyzetű rokonaik (pl. a nagyszülők) nevelik gyámként. A Gyvt. 2002. évi IX. törvénnyel történt módosítása értelmében ugyanis már lehetőség van arra, hogy a gyermeket nevelő, adóköteles jövedelemmel nem rendelkező, tartásra köteles idős, nyugdíjas, illetve segélyezett hozzátartozót emelt összegű rendszeres gyermekvédelmi támogatás (kiegészítő családi pótlék) illesse meg. A gyermeket korábban az ilyen esetekben ki kellett emelni a családjából, és ezért az idős nagyszülőt, egyéb rokont nevelőszülőként alkalmazták. A Gyvt.-t módosító 2002. évi IX. törvény nem szabályozza az emelt összegű támogatás mértékét, hasonlóan a kiegészítő családi pótlékhoz. Az emelt összegű támogatás kiemelten preventív célja azonban indokolttá teszi a jelzett nagyságrendű támogatási összeget.

A 41. §-hoz

Indokolt, hogy a tanulói, hallgatói jogviszonnyal rendelkező, rendszeres gyermekvédelmi támogatásban részesülő gyermek utáni évenként járó egyszeri többlettámogatás a jövőben június hónapban kerüljön kifizetésre, mivel így elkerülhetők az iskolaváltással járó adminisztrációs nehézségek, és az iskolát befejező, de még munkába nem lépő gyermekekre is kiterjedhet a támogatás. A nyári folyósítással a tanszerek beszerzésének kedvezőbb akciós lehetőségein kívül a gyermek nyári szabadidős programjaihoz is hozzá lehet járulni, amivel komoly prevenciós lehetőségek nyílnak meg.

Összhangba kell hozni a közép- és felsőfokú oktatási intézménybe járó jogosultak támogatására vonatkozó rendelkezéseket. A 2003. január 1-jétől hatályos szabályozás a nagykorúvá váltak esetében különbséget tesz a közép- és felsőfokú nappali tanulmányokat folytató fiatal felnőtt támogatásának feltételei között. Jelenleg ugyanis, ameddig a gyermek a nappali oktatás munkarendje szerinti középfokú tanulmányokat folytat, a feltételek fennállása esetén a kiegészítő családi pótlék a gyermek nagykorúvá válása esetén is megállapítható, illetve a már megállapított támogatás továbbfolyósítható huszonharmadik évének betöltéséig. A felsőfokú tanulmányokat folytató fiatal felnőtt esetében csak a korábban - 18 éves kor alatt - megállapított támogatás folyósítható tovább és megszakítása esetén csak egy éven belül állapítható meg újra. Az indokolatlan diszkriminatív szabályozás megszüntetése érdekében biztosítani kell, hogy a továbbfolyósítás lehetősége mellett esetükben is legyen mód a támogatás újként történő megállapítására.

A 42. §-hoz

A törvény a szociális válsághelyzetben lévő várandós anya jogosultságát bővíti a rendkívüli gyermekvédelmi támogatás tekintetében. A szociális válsághelyzetben levő várandós anyát nem csak gyermekének megtartása érdekében kell segíteni - ahogyan azt a jelenlegi rendelkezés tartalmazza - hanem lehetőséget kell adni számára a gyermek fogadásának előkészítésére is, az ehhez kapcsolódó kiadások támogatásával (babakocsi, kiságy vásárlása, egyéb egyszeri beszerzések).

A 43. §-hoz

Szintén a Gyvt. módosításával került bevezetésre az a 2003. január 1-jétől hatályba lépő rendelkezés, hogy a védelembe vett gyermek számára a rendszeres gyermekvédelmi támogatást természetben nyújtott ellátásként kell biztosítani. A törvény e rendelkezést is módosítja, mert számos esetben a jelenlegi rendelkezés nemcsak a kedvezményezett család számára jelent felesleges gyámkodást, hanem adott esetben nehezen teljesíthető - így különösen a 16 éves, közoktatási intézménybe nem járó, gyermekétkeztetést nem igénylő gyermek esetében -, vagy egyáltalán nem teljesíthető. A törvény fontosnak tartja, hogy az önkormányzat - helyi ismeretei alapján - mérlegelési jogkörében döntsön a támogatás formájának mikéntjéről (pénzben vagy természetben kívánja-e nyújtani), figyelemmel a gyermek egyéni szükségleteire.

A 44-45. §-hoz

A gyermeki jogok hatékonyabb érvényesítése érdekében az érdekvédelemmel foglalkozó rendelkezések között indokolt a gyermek közvetlen panaszjogának megjelenítése, mivel a jelenlegi szabályozás szerint csak a gyermek szülője, más törvényes képviselője, valamint a gyermekönkormányzat élhet panasszal, a gyermek így csak közvetetten érvényesítheti panaszjogát.

Szintén az érdekvédelemmel foglakozó rendelkezéseket érinti, hogy a panaszjog érvényesítése során lehetőséget kell adni a gyermekjogi képviselő közvetlen megkeresésének lehetőségére.

A 46-50. §-hoz

A Gyvt. 2003. január 1-jétől hatályba lépő módosítása értelmében az átmeneti és tartós nevelésbe vett gyermek gondozási helyének meghatározása érdekében a megyei, fővárosi gyermekvédelmi szakértői bizottság végzi a gyermek személyiségvizsgálatát, a gyermekre vonatkozó szakvélemény és elhelyezési javaslat elkészítését. A szakértői bizottságot a megyei, fővárosi önkormányzat javaslata alapján a megyei, fővárosi gyámhivatal jelölné ki, és a területi gyermekvédelmi szakszolgálat működtetné. A kijelölési és munkáltatói jogok közötti ellentmondás feloldása érdekében a törvény módosítja a bizottsági tagok kijelölésére vonatkozó rendelkezéseket.

A gyámhivatal hatósági döntését segíti a szakértői bizottság, amely legalább 3 tagból, illetve speciális szükségletű gyermekek vizsgálata esetén 5 tagból áll. A családjából kiemelt gyermek helyzetének rendezésére folyamatos, célirányos szakmai tevékenységet kell folytatni az egyéni elhelyezési terv szerint. A gyámhivatal a nevelésbe vett gyermekek helyzetét évente - három éven aluli gyermek esetében félévente - felülvizsgálja, melyhez szükség szerint ismételten ki kell kérnie a megyei, fővárosi gyermekvédelmi szakértői bizottság véleményét. A törvény a szakértői bizottság beszámolási kötelezettségét is előírja a gyámhivatal, illetve az egészségügyi, szociális és családügyi miniszter felé.

Az 51. §-hoz

A cselekvőképességgel, gondnoksággal összefüggő egyes törvények módosításáról szóló 2001. évi XV. törvény felhatalmazást adott az egészségügyi, szociális és családügyi miniszternek, hogy a hivatásos gondnoki feladatot ellátók képesítési előírásait rendeletben szabályozza.

A hivatásos gondnoki feladatokat vállaló személy képzését, illetve a hivatásos gondnok továbbképzését a megyei, fővárosi gyámhivatal szervezi. A hivatásos gondnoki képzésben, továbbképzésben résztvevő adatait a Nemzeti Család- és Szociálpolitikai Intézet veszi nyilvántartásba. A törvény az ezzel kapcsolatos feladatokat rögzíti.

Az 52. §-hoz

A törvény a szociális ellátásokkal való összhang megteremtése érdekében a havonta rendszeresen mérhető jövedelmek esetében a folyósítást megelőző 6 hónap jövedelme helyett 3 hónap jövedelmét határozza meg számítási alapként, a Gyvt.-ben szabályozott pénzbeli ellátások esetén is.

Az 53. §-hoz

Számos esetben problémát okoz, hogy az otthonról gyermekével bántalmazás, családi krízis miatt elmenekülő szülő tartózkodási helyére vonatkozó adatokat kiadják a bántalmazó szülőnek. Ilyen esetekben indokolt a bántalmazó szülő tartózkodási helyre vonatkozó tájékoztatásának, iratbetekintésének megtagadása, korlátozása, legalább azokban az esetekben, ha ellene már e cselekmény miatt büntetőeljárás indult.

Az 54. §-hoz

A térítési díjra vonatkozó rendelkezések között állampolgári jogokat véd azon szabály visszaállítása, hogy a jövedelemmel nem rendelkező jogosultat ingyenes ellátásban kell részesíteni.

Az 55. §-hoz

A gyermekjóléti, gyermekvédelmi intézményrendszer kiépítése és átalakítása jelentős többletterheket ró a fenntartókra. A gyermekjóléti alap- és gyermekvédelmi szakellátásban működő - a Gyvt. hatályba lépése előtt létesített - intézmények jelentős része ellátási érdekből kiadott, ideiglenes működési engedéllyel rendelkezik, amit megengedő tartalmú rendelkezés hiányában vissza kellene vonni. A jogszabályok által előírt magas szintű személyi, tárgyi és egyéb működési feltételeket sem az önkormányzati, sem a civil fenntartók nem tudják biztosítani, az intézmények létjogosultsága ugyanakkor nem kérdőjelezhető meg, hiszen tényleges szükségleteket elégítenek ki. Indokolt tehát, hogy - a bölcsődei ellátás és a gyermekjóléti szolgálat kivételével - minden személyes gondoskodást nyújtó ellátásra vonatkozóan törvényi szinten kapjanak lehetőséget a fenntartók arra, hogy a már működő ellátások jogszabályoknak megfelelő feltételeit 2004. december 31-éig teremtsék meg.

Az 56. §-hoz

A rendelkezés a családi pótlék összegének megállapítása szempontjából egyedülállónak minősülők körét pontosítja.

A fogyatékossági támogatásnak, mint új ellátásnak a bevezetésétől kezdődően vakok személyi járadéka már nem állapítható meg, de a korábban megállapított ellátások tovább folyósíthatók. A családi pótlék összegének megállapítása szempontjából az egyedülállónak minősítés szempontjait az ellátórendszer változása miatt úgy indokolt módosítani, hogy a fogyatékossági támogatásban részesülő személy házastársa a vakok személyi járadékában részesülővel azonosan egyedülállónak minősüljön.

Az 57. §-hoz

A miniszter gyermekgondozási segéllyel kapcsolatos méltányossági jogkörének bővítésére azért van szükség, hogy a gyermekgondozási segélyre való jogosultság kivételes esetben más személy számára is megállapítható legyen, ha nincs nagyszülő, vagy az nem képes a gyermek ellátására.

Az 58. §-hoz

A módosító rendelkezés szerint gyermekgondozási segélyre jogosultságot szerez az a szülő, nagyszülő is, aki a társadalombiztosítási nyugellátásról szóló törvény alapján nyugellátást, vagy annak minősülő ellátást kap.

Az 59. §-hoz

Az információs társadalom nyújtotta lehetőségek nagyban hozzájárulhatnak a fogyatékos személyek esélyegyenlőségének biztosításához, így indokolt törvényi szinten deklarálni azonos jogaikat az információs társadalmi szolgáltatásokhoz való hozzájutás terén.

A 60. §-hoz

A törvény a Fot. 23. §-a (1) bekezdésének módosításával részben újraszabályozza a fogyatékossági támogatásra való jogosultságot meghatározó rendelkezéseket. Ennek keretében a hallási fogyatékosokra, az autistákra, illetve a mozgásszervi fogyatékosokra vonatkozó jogosultsági feltételek módosulnak.

A törvény a hallási fogyatékosság jogosultsági feltételeit úgy módosítja, hogy fogyatékossági támogatásra az a siket ember váljon jogosulttá, aki a beszédnek hallás útján történő megértésére segédeszközzel sem képes, és halláskárosodása mellett a hangzó beszéd érthető ejtése is elmarad.

A törvény az autizmusnak, mint súlyos fogyatékosságnak a Fot.-ban önálló fogyatékossági kategóriaként való nevesítésével egy jogtechnikai problémát orvosol. Bár az autisták fogyatékossági támogatásra való jogosultságát a jelenlegi ellátórendszer is elismeri, az jelenleg alacsonyabb jogforrási szinten, a Fot. végrehajtási rendeletében van szabályozva. A támogatásra vonatkozó alapvető jogosultsági feltételeket azonban törvényi szinten indokolt szabályozni. A törvény ezért a végrehajtási rendelet vonatkozó definícióját jeleníti meg a Fot. jogosultságot szabályozó rendelkezései között.

A mozgásszervi fogyatékosságot a törvény úgy határozza meg, hogy azoknak a fogyatékos embereknek az esetében, akiknek állapota segédeszköz használatával sem befolyásolható eredményesen, figyelembe veszi azokat az okokat is, amelyek a súlyosan fogyatékos állapot kialakulásához vezettek. Ezzel az eddigi - kizárólag meghatározott segédeszköz állandó és szükségszerű használatához kötött - minősítési rendszertől eltérően az állapot vizsgálatának a támogatásra való jogosultság megállapításához szükséges jogszabályi keretfeltételeit teremti meg. A konkrét hiányállapotok a Fot. végrehajtási rendeletében kerülnek nevesítésre.

A 61. §-hoz

A törvény a Fot. 23/A. §-a (1) bekezdésének módosításával a fogyatékossági támogatásra jogosult látási fogyatékos személyek esetében teremti meg annak a lehetőségét, hogy ezen jogosultak számára is megállapítható legyen a támogatás magasabb mértéke (az öregségi nyugdíj mindenkori legkisebb összegének 80%-a) abban az esetben, ha önkiszolgálási képességük hiányzik.

A törvény módosítja továbbá a Fot. 23/A. §-a (2) bekezdésében a fogyatékossági támogatásra való jogosultsági feltételeket. Az intézkedés célja az, hogy a vakok személyi járadékában részesülő ellátottakat a fogyatékossági támogatás rendszerébe való átlépésre ösztönözze. Esetükben ezért a fogyatékossági támogatás anélkül igényelhető, hogy orvosszakértői minősítési eljárásnak kellene alávetniük magukat, így amennyiben a vakok személyi járadékára jogosult személyek korábbi ellátásuk helyett a fogyatékossági támogatást választják, úgy azt alanyi jogon vehetnék igénybe.

Az orvosszakértői vizsgálat lefolytatása nélkül megállapított jogosultság esetén a látási fogyatékos személy számára a támogatás alacsonyabb mértékének megfelelő ellátást folyósítanák. A támogatás magasabb mértéke szerinti ellátást pedig az a jogosult kapná, aki a minősítési eljárásnak is aláveti magát, s a vizsgálat keretében önkiszolgálási képességének hiányát állapítják meg.

A 62. §-hoz

A Fot. 23/B. §-ának (3) bekezdése eljárási rendelkezéseket tartalmaz. A törvény a jogi szabályozás változására tekintettel lehetőséget biztosít arra, hogy azoknak az igénylőknek, akiknek a támogatás iránti kérelmét a korábbi rendelkezések alapján elutasították, módjuk legyen egy éven belül újabb igénybejelentés előterjesztésére abban az esetben is, ha állapotuk az elutasítás óta egyébként nem rosszabbodott.

A 63. §-hoz

A törvény rendelkezést tartalmaz az Országos Fogyatékosügyi Tanács új kormányzati struktúrának megfelelő átalakítására, valamint a nem kormányzati oldal által választott társelnöki tisztség bevezetésére, erősítve ezzel a civil szervezetek szerepét az érdekegyeztetésben.

A 64. §-hoz

A törvény kimondja, hogy a nem társadalombiztosítási nyugellátásokra (a bányásznyugdíj, a korengedményes nyugdíj, az egyes művészeti tevékenységet folytatók öregségi nyugdíja, a szolgálati nyugdíj, az előnyugdíj és a mezőgazdasági járadékok) is a társadalombiztosítási nyugdíjrendszer keretében járó ellátások szabályait kell alkalmazni, ha nincs ellentétes rendelkezés. Így pl. az éves emelésnél, a tizenharmadik havi nyugdíj bevezetésénél ezek az ellátások is a társadalombiztosítási nyugellátásokkal esnek egy tekintet alá. Az üzemi baleset esetén járó ellátások is - a többi nyugellátás típushoz hasonlóan - egyszeresen járnak.

A 65. §-hoz

2003. évtől fokozatosan bevezetésre kerül egy új ellátás a tizenharmadik havi nyugdíj. A bevezetés évében az új ellátás összege a november hónapban járó nyugdíj huszonöt százaléka.

A nyugdíjban részesülők teljes körben jogosultak a tizenharmadik havi nyugdíjra, de ennek összege mindenkinél a havi nyugdíj egynegyede. Ez a fokozatosság nem osztja meg a nyugdíjas társadalmat, már a bevezetés évében minden nyugdíjasnak kedvező változást jelent, hiszen a tényleges nyugdíjával arányos új ellátást kap. A fokozatos bevezetésre több változatot megvizsgáltunk (a nyugdíjasok életkora, a nyugdíj összege, fajtája szerinti differenciálást), de mivel ezek a módszerek egyes rétegeket kiemelnek, megosztanák a nyugdíjas társadalmat, és csak a tört összeggel történő bevezetés az, amely alkotmányossági szempontból sem kifogásolható. A többi megoldás jelentős diszkriminációt okoz, olyan mértékű szociális típusú szolidaritást jelent, ami a társadalombiztosítás rendszerébe már nehezen illeszthető. Az életkor szerinti differenciálás esetén az idősebb korosztály hamarabb, a legfiatalabb nyugdíjas korosztály pedig utoljára jutna hozzá a tizenharmadik havi nyugdíjhoz. Ez a szabályozás, részben az öregkori nyugdíjra jogosultak, mint azonos szabályozási körhöz tartozók között alkalmaz különbséget életkor szerint, tekintettel van az idősebb korosztály magasabb halandóságára, vagyis gyakorlatilag pozitív diszkriminációt alkalmaz a magasabb halandósággal sújtott idősebbek javára. Ugyanakkor azt is meg kell jegyezni, hogy az életkorhoz kötötten folyósításra kerülő tizenharmadik havi nyugdíj a szociális elemet erősíti a biztosítási elemmel szemben a társadalombiztosítási rendszeren belül, hiszen a biztosítási időtartam az életkor szerinti különbségtételben nem jelenítődik meg. A javaslat emellett hátrányos megkülönböztetést jelent a rokkantak, az árvák és egyes özvegyi nyugdíjasok számára is.

A nyugellátások fajtája szerinti differenciálásnál az azonos szabályozási körön belül tett különbség kérdése még élesebben vetődik fel, mint a korcsoportok szerinti különbségtételnél. Itt ugyanis még az az érv sem áll rendelkezésre, hogy azért részesül előnyben az egyik csoport, mert körükben nagyobb a halandóság aránya. Vagyis, miután nem indokolható alkotmányosan az alkalmazott különbségtétel, így ez a szabályozási forma önkényes különbségtételre, alkotmányellenességre vezetne.

A nyugdíjak nagysága szerinti differenciálás a szociális szempontot érvényesítené a nyugellátások területén. Az Alkotmánybíróság már többször figyelmeztetett arra, hogy a nyugdíj, bár alkalmas kell legyen a megélhetéshez szükséges ellátás biztosítására, nem vesztheti el biztosítási jellegét, mert az alkotmányellenességet idéz elő [39/1999. (XII. 21.) AB határozat].

A tizenharmadik havi nyugdíjra azok a nyugdíjasok jogosultak, akiknek a nyugdíját a tárgyévet megelőzően állapították meg és novemberben is nyugellátásban részesülnek. A tizenharmadik havi nyugdíj tehát nem képezi az örökség részét, de a kifizetés hónapjában elhunytaknál - a nyugdíjhoz hasonlóan - a közös háztartásban élő hozzátartozó felveheti. Az átmeneti ideig járó ideiglenes özvegyi nyugdíj tizenharmadik havi nyugdíjra nem jogosít.

2003. évben a tizenharmadik havi nyugdíj egynegyedére mintegy 2,6 millió személy jogosult, az új ellátás átlagos összege 12 600 forint lesz.

A 66. §-hoz

A törvény lehetővé teszi, hogy 2009-ig a szülő születési évétől függetlenül az előrehozott öregségi nyugdíjnál is alkalmazni lehessen a gyermekkedvezményt. A gyermekkedvezmény azt jelenti, hogy a jogosultsághoz előírt szolgálati időt (38 illetve 33 évet) gyermekenként 1 évvel (maximum 3 évvel, fogyatékos gyermek esetén felső korlát nélkül gyermekenként 1,5 évvel) csökkenteni lehet. Ez a módosítás 2009-ig évente több ezer személynek lehetővé teszi, hogy szabadon dönthessen a nyugdíjazás időpontjáról, de változatlanul nőknél a 57. életév, férfiaknál a 60. életév betöltését követően.

A 67. §-hoz

A nyugdíj alapjául szolgáló kereseteket a nettó átlagkereset szintje felett sávosan degresszív módon kell beszámítani. A sávhatárokat minden évben a végrehajtási kormányrendelet tartalmazza. A végrehajtási kormányrendelet előterjesztésekor a tárgyévben az I-III. negyedévi tényadatok nem állnak rendelkezésre, ezért célszerű a tárgyév I. félévi és az előző év II. félévi tényadatait alapul venni a sávhatárok meghatározásánál. A legfelső sáv a nyugdíjjárulék fizetés felső határa, ami 2003. évtől az átlagkeresetek kétszereséről két és félszeresére nő. A változatlan keresetszint és a jelenlegi ellentmondás feloldása érdekében, a bruttó járulékfizetési felső határ nettó összegét kell a törvény szerint a nettó átlagkeresetek legmagasabb sávhatárának meghatározásánál alkalmazni.

A 68. §-hoz

Az Alkotmánybíróság 16/2002. (III. 29.) AB határozatának indoklása alapján pontosítani kell a szociális és a munkanélküli ellátások nyugdíjalapba számításának szabályait. A törvény alapján minden esetben az érintett számára a legkedvezőbb megoldást fogják alkalmazni a nyugdíjalap meghatározásánál.

A 69. §-hoz

A baleseti, rokkantsági nyugdíjra jogosultságnál figyelemmel kell lenni arra, hogy a munkaképesség-csökkenés túlnyomóan üzemi baleset következménye vagy nem. A rokkant személy baleseti rokkantsági nyugdíjra jogosultsága tehát megszűnik, ha már a munkaképesség csökkenés túlnyomóan nem az üzemi baleset következménye.

A 70. §-hoz

A szolgálati idő, ha nem szerepel a társadalombiztosítási nyilvántartásban, pl. egykori okiratokkal is bizonyítható. A törvény ezekben az esetekben pontosítja az eljárást, amely szerint a bizonyítékokat egyenként és összességükben is értékelni kell.

A 71. §-hoz

2003. november hónapban megkezdődik az özvegyi nyugdíjak 50%-os emelése. Első ütemben a 20%-os özvegyi nyugdíjak 25%-ra emelésére kerül sor. Az érintettek száma közel 500 ezer fő, az átlagos többletjuttatás 2600 forint. Az intézkedés forrás többletigénye 2003. évre 3 milliárd forint. Az intézkedés után megállapításra kerülő özvegyi nyugdíjak esetében már az emelt mértéket kell alkalmazni. Az emelés kedvezően érinti a kormányrendeletben meghatározott összeghatárig együttfolyósított özvegyi nyugdíjban részesülőket is.

A 72. §-hoz

A törvény pontosítja a tanulói jogviszony igazolásának módját és azt is, hogy a jogviszony szünetelése ellenére mely esetekben marad meg az árvaellátásra jogosultság.

A 73. §-hoz

A nyugdíjbiztosítási szervek határozathozatali kötelezettsége bővül, határozatot kell hozni az ellátás újbóli folyósításáról, a tartozás mérsékléséről, elengedéséről, a fizetési könnyítés engedélyezéséről, illetőleg a kérelem elutasításáról.

A 74. §-hoz

Méltányossági nyugdíjemelésre 2002. júliustól van ismét lehetőség. Az igények magas száma miatt lehetőséget kell adni arra, hogy a nyugdíjbiztosítás területi szerveinek vezetői is megállapíthassanak méltányossági nyugdíjat, illetve engedélyezhessék a nyugdíj méltányosságból történő emelését. A törvény lehetővé teszi, hogy az aktív korú gyermekes özvegyek is részesülhessenek kivételes nyugdíjemelésben.

A 75-79. §-hoz

E §-ok a gyakorlati tapasztalatok alapján az egységes értelmezést, végrehajtást biztosító korrekciók. Ezek a következők:

Az üzemi balesetnél a ténymegállapító határozat másolatát megkeresésre meg kell küldeni. A külföldön élő személy nyugdíjkérelmét, ha nem személyesen terjeszti elő, hitelesíttetni kell. A jogszabályt sértő határozatra, a tévesen elutasított nyugellátási igényre, illetve a követelések érvényesítésére vonatkozó szabályok - az állampolgári jogok országgyűlési biztosa ajánlására - pontosításra kerülnek. A magánszemélyt terhelő tartozás esetén a fizetési könnyítés részletfizetés vagy fizetési halasztás engedélyezésével is történhet. A méltányossági nyugdíj-megállapításhoz hasonlóan - mivel mérlegelési jogkörről van szó - a méltányossági nyugdíjemelésnél is ki kell mondani, hogy nincs jogorvoslati lehetőség.

A 80. §-hoz

Az új módosításoknak megfelelően a végrehajtási rendeletek megalkotására felhatalmazást kap a Kormány a tizenharmadik havi nyugdíj és a kivételes ellátások vonatkozásában is.

-----STARTING---POINT---VEGE---

A 81-87. §-hoz

A törvény 2003. február 15-én lépett hatályba, kivéve a fogyatékossági támogatásra vonatkozó rendelkezéseket, melyek 2003. március 1-jével, valamint az özvegyi nyugdíj emelésére vonatkozó szabályokat, melyek 2003. november 1-jével lépnek hatályba.

A §-ok a módosított törvények alkalmazásához kapcsolódó átmeneti rendelkezéseket, továbbá hatályukat vesztő és módosuló rendelkezéseket tartalmaznak.

A Tny. módosításával kapcsolatban meghatározásra kerül a tizenharmadik havi nyugdíj összege, amely átmenetileg a november havi nyugellátás összegének 25%-a. A későbbi években a tizenharmadik havi nyugdíj egynegyede évenként 25%-nak megfelelő összeggel nő és 2006. évben jár először a teljes havi nyugdíj.

A már özvegyi nyugdíjban részesülők számára a törvény az új özvegyi nyugdíj-megállapításra vonatkozó szabállyal összhangban, azzal megegyező mértékű emelést tartalmaz, ezért 2003. november 1-jén az azt megelőző időponttól kezdődően megállapított özvegyi nyugdíjak 25%-os emelését rendeli el.

A §-ok ezen túlmenően szövegpontosításokat, a jogszabályi koherencia érdekében szükséges módosításokat, valamint az érintett törvényekben, illetve azok korábbi módosításaiban meghatározott határidők egységesítését tartalmazzák.