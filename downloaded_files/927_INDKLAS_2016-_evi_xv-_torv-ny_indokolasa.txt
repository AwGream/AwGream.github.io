2016. évi XV. törvény indokolása

a nemzeti otthonteremtési közösségekről

-----STARTING---POINT---ALTALANOS--- 

Az Otthonteremtési Program céljaihoz igazodva a Kormány fontosnak tartja az új lakások értékesítése során egy hatékony, szigorú hatósági ellenőrzés mellett működő, azonos érdekeken alapuló közösség működéséhez szükséges jogszabályi keretek megalkotását. Jelen törvény a Nemzeti Otthonteremtési Közösségek (NOK) jogállásának és működésének szabályait tartalmazza.

A cél a NOK, mint új jogintézmény bevezetésével az, hogy a lakáspiacon létrejöjjenek olyan, garanciális szabályokkal működő, közösségi előfinanszírozáson alapuló közösségek, amelyekben a lakáshoz jutás közös célja érdekében természetes személyek csoportjai egy új formában működő közösségben vállalják a lakáshoz jutás folyamatával járó kötelezettségeket.

A NOK-ok létrehozásával a cél az, hogy a magánszemélyek által felhalmozott, és lakások vásárlására szánt megtakarítások befektetésével új lakások kerüljenek magyar családok tulajdonába. Ennek eredményeként a lakossági megtakarítások új építésű lakások vásárlására történő fordításával biztosítható, hogy azok a lakáspiac fellendítését is szolgálják.

A NOK jogi személy, amely a Magyar Nemzeti Bank, mint ellenőrző hatóság általi nyilvántartásba vétellel jön létre. A tervezett szabályozás alapja egy közösségi finanszírozási modell, mely szerint azok a természetes személyek, akik új építésű lakást kívánnak vásárolni, egy NOK-hoz csatlakozhatnak, annak tagjai lehetnek. A NOK működését egy szervező biztosítja, aki kezeli a NOK tagok befizetését, és kizárólag lakásvásárlásra használja fel azokat.

A törvény alapvető célja új sui generis jogi személy létrehozása a lakáscélú előtakarékosság ösztönzése, valamint a lakásfinanszírozáshoz rendelkezésre álló források kiszélesítése céljából. A lakáscélú megtakarítás és a hozzá kapcsolódó forráskihelyezés biztonságos keretek között történő folytatásának érdekében elengedhetetlen a lakásvásárlók előtakarékosság címén befizetett összegek, mint elkülönített vagyontömeg lakáscélú felhasználása érdekében létrehozott közösségek alapításának, működésének és ellenőrzésének törvény keretében történő szabályozása. A törvény határozza meg az állami támogatás igénybevételének feltételeit is.

A szabályozás célja, hogy megalapozza a lakás-előtakarékossági tevékenységre specializálódott, zárt rendszerben, elkülönített vagyontömeg hosszú távú, stabil működését.

A törvény védelmet kíván nyújtani a közösségbe befizető tagok részére. Részletesen szabályozza ennek érdekében a közösség és a tag között létrejött szerződés legfontosabb szabályait, valamint azokat az elemeket, amelyeket az általános szerződési feltételeknek tartalmazniuk kell.

A törvény zárt rendszerben működő előtakarékossági formát szabályoz. A tagsági szerződés keretében a tag arra vállal kötelezettséget, hogy egy általa meghatározott összeget előre meghatározott rendszerességgel befizet a NOK részére. A NOK pedig a takarékoskodó tagja által elhelyezett összeg függvényében, az általános szerződési feltételekben meghatározottak teljesülése esetén a hiányzó tagi befizetést megelőlegezi a tagnak. A konstrukció nagy előnye az, hogy a tag előre tudja, hogy milyen összeghez juthat hozzá a megtakarítási szakasz végén.

A törvény más országokhoz hasonlóan támogatást nyújt a lakáscélú megtakarítónak. A támogatásnál a figyelembe vett lakáscélú felhasználások köre kizárólag új lakás vásárlására használható fel.

A NOK bevezetésével megvalósuló közösségi előfinanszírozás működésének számos előnyös hatása lehet Magyarországon:

1. Lehetővé teszi a jelenlegi előtakarékossági konstrukciónál a hitelnyújtáshoz kapcsolódó támogatás kiváltását.

2. Az új lakásvásárlás támogatása révén a lakásmobilitást élénkíti.

3. A saját kezdeményezést ösztönzi.

4. Egységes rendszer kialakulását biztosítja a szervezett lakáscélú megtakarítások területén.

-----STARTING---POINT---RESZLETES---

Az 1. §-hoz

A törvény rögzíti, hogy tárgyi hatálya azokra a magánjogi alapon szerveződő közösségekre terjed ki, melyek célja, hogy tagjait közösségi finanszírozással megvalósuló forrás biztosításával új lakóingatlanhoz juttassa. Kiterjed továbbá a törvény hatálya ezen közösségek tevékenységének engedélyezési és nyilvántartási, felügyeleti és ellenőrzési, továbbá fogyasztóvédelmi feladatokkal kapcsolatos eljárására kijelölt ellenőrző hatóság tevékenységére, a hatósági feladatokra.

A törvény meghatározza az új lakóingatlan fogalmát is, amely igazodik a családi otthonteremtési kedvezményről szóló kormányrendeletben meghatározott fogalomhoz.

A törvény meghatározza a közösség működését biztosító és vagyonát kezelő szervezet fogalmát. Ennek alapján a 10. § (1) bekezdésében meghatározott feltételeknek eleget téve bárki alapíthat közösséget működtető szervezői gazdálkodó szervezetet.

A törvény a fentieken túl meghatározza azokat a feltételeket is, amelyek fennállása esetén a közösség vagyonát kezelő szervezet megbízható szervezőnek minősül. A megbízható szervező fogalmának bevezetését az indokolja, hogy az állami támogatás nyújtása biztonságos működés terén már bizonyított és az általánosnál szigorúbb feltételeknek megfelelő szervező által működtetett közösség keretein belül történhessen.

A 2. §-hoz

Meghatározza a közösség legfontosabb szabályait, továbbá elhelyezi a közösséget a jogalanyok között. A közösség olyan vagyonösszesség, amely bár tagokkal rendelkezik, a közösség nem a tagok által kialakított működés mentén végzi tevékenységét, hanem a szervező által meghatározott szabályzatok alapján, a szervező irányítása mellett.

A közösség alapítása nyílt, vagyis a közösségbe tagként - a felhívásban foglaltaknak való megfelelés esetén - bárki beléphet.

A közösség létrehozását a szervező kezdeményezi, és a szervező jár el mindazokban az ügyekben, amelyek a közösség létrehozásához szükségesek. Ahhoz, hogy a szervező a közösség létrehozását megkezdhesse, az MNB (mint felügyelő, ellenőrző Hatóság) engedélyét kell kérnie. Ezen engedély birtokában kezdheti meg a tagok toborzását, és köthet a tagokkal előzetes megállapodást. Ha a toborzás sikeres volt, vagyis az alapításhoz szükséges számú személy kötött megállapodást és a közösség működéséhez szükséges anyagi és tárgyi feltételek is rendelkezésre állnak, a Hatóság a közösséget nyilvántartásba veszi. A nyilvántartásba vételt követően kerülhet sor a tagsági megállapodások megkötésére.

A törvény kimondja, hogy a közösség jogi személy, vagyis jogai és kötelezettségei lehetnek. Jogképessége - jogi személy mivolta alapján - kiterjed minden olyan jogra és kötelezettségre, amely jellegénél fogva nem csupán az emberhez fűződhet.

A törvény taxatív felsorolással határozza meg azokat a tevékenységeket, amit a közösség végezhet. Ebből következően a közösség semmilyen további tevékenységet - még kiegészítő jelleggel - sem végezhet. A közösség előre meghatározott időtartamra jön létre, és ezen idő alatt szervezeti átalakításon nem mehet át, más közösséggel nem egyesülhet, és nem válhat szét.

A törvény egyik fontos szervezeti szabálya, hogy a közösséggel kapcsolatos minden döntés meghozatalára a szervező jogosult, ő végzi a közösség működtetését is. Ebből következően a közösség önálló legfőbb szervvel és ügyvezető szervvel nem rendelkezik, hanem az alapítói és az ügyvezetési feladatok és hatáskörök is a szervezőnél jelennek meg. A közösség ügyvezetési feladatait a szervező ügyvezetése látja el. A közösség tehát olyan sajátos jogi személy, amelynél a szervező az alapítói jogkör és az ügyvezetői jogkör gyakorlója is egyben, azonban a feladatok és az ellenőrzés megosztása érdekében a szervező, mint jogi személy, saját ügyvezetését is ellátó személyeket jelöli ki a közösség ügyvezetési feladatainak ellátására.

A 3. §-hoz

A közösség a 2. § (3) bekezdés rendelkezése szerint a Hatóság nyilvántartásából való törléssel szűnik meg. A törlést megelőzően azonban vagyoni viszonyai lezárására vonatkozó megszűnési eljárást kell lefolytatni. A törvény a megszűnési eljárás szabályait végrehajtási rendeletre utalja, vagyis nem alkalmazza a jelenleg ismert (például a cégekre vonatkozó végelszámolás) eljárások egyikét sem, hanem sajátos, önálló eljárást kíván meghatározni.

A törvény a közösség megszüntetésével összefüggésben két fontos szabályt rögzít. Egyrészt, hogyha a megszűnéskori elszámolások során a tagok befizetéseiből eredő vagyon mutatható ki, vagyis többlet keletkezik, e vagyont a tagok között olyan arányban kell felosztani, amilyen arányban a közösség vagyonához hozzájárultak. A másik fontos szabály, hogy a törvény a szervező ügyvezetésének fokozott gondosságára hívja fel a figyelmet, amikor az ún. wrongful-trading szabály alkalmazásával a tagnak lehetőséget biztosít arra, hogy fellépjen az ügyvezetéssel szemben, ha a megszűnéskor kielégítetlen követelése maradt, és annak oka az, hogy az ügyvezetés nem a közösség érdekeinek szem előtt tartásával járt el. E felelősség körében a közösség, mint a tagok összességének érdeke jelenik meg.

Garanciális szabályként rögzíti a törvény azt, hogy a megszűnési eljárás lefolytatásának feltétele, hogy a közösség tagjai a vállalt fizetési kötelezettségnek eleget tettek. Amennyiben tehát a közösségnek kielégítetlen követelése maradt fenn valamelyik közösségi taggal szemben, mindaddig nem kerülhet sor a megszűnési eljárásra, amíg a közösség a követelését nem érvényesíti.

A 4. §-hoz

A törvény meghatározza a közösség működésének célját. A közösség létrehozásának célja, hogy tagjainak hiányzó tagi befizetés megelőlegezésére irányuló szerződés (megelőlegezés) megkötése keretében segítséget nyújtson új építésű lakás megvásárlására, amelynek előzetes feltétele, hogy a tag a szerződésben vállalt előzetes befizetését (önrész) teljesítse, illetve, hogy ő legyen a közösség szabályai szerint az kiválasztott tag, akinek a lakásvásárlását a közösség segíti. A törvény kifejezetten rögzíti, hogy ha a feltételek fennállnak, vagyis elegendő pénzeszköze van a közösségnek, kiválasztási eljárásra kerül sor. A kiválasztás egyes elemeiről - figyelemmel annak fontosságára - maga a törvény is rendelkezik, felhatalmazást ad végrehajtási szabályok megalkotására, továbbá a közösségnek a kiválasztás részletes szabályairól szabályzattal is rendelkeznie kell.

Fontos garanciális szabály, hogy a közösség a tagjai számára a megelőlegezésen túl csak jogszabályban meghatározott esetekben teljesíthet kifizetést. A szabállyal összefüggésben szükséges utalni a törvény 9. §-ára, mely szerint a közösség által befektetett szabad pénzeszközök hozamát a tagok között kell felosztani. Fentieken túl a tag sem kamatot, sem egyéb nyereséget stb. nem realizál a közösség fennállása alatt, ide nem értve a megszüntetés esetére szóló rendelkezést.

Az 5. §-hoz

Figyelemmel a kötött tevékenységre, a közösségnek csak meghatározott forrásból lehet bevétele. A tagok befizetései az elsődlegesek, másodlagos a szervező által képzett tartalékból teljesített befizetések, a további közösségi bevételek pedig a közösség befektetései és azok hozamai lehetnek.

A 6. §-hoz

A garanciális szabály központi eleme, hogy a közösség a működése során a tagok összességének érdekei szem előtt tartásával jár el. Vagyis a működés egyik alapeleme, hogy a tag érdeke mindig csak másodlagos a tagok összérdekével szemben. A működés egyik garanciájaként a törvény könyvvizsgáló alkalmazását írja elő.

A törvény megjelöli azokat a szabályzatokat, amelyek a közösség működését határozzák meg. További garanciális rendelkezés, hogy a közösség működési rendjére vonatkozó szabályzatot és módosításait az MNB hagyja jóvá. Természetesen a közösség a törvényben felsoroltakon kívül további szabályzatokat is rendszeresíthet.

A 7. §-hoz

A törvény értelmében a szervező ügyvezetése (igazgatósága) a szervező, mint gazdasági társaság ügyvezetési feladatai mellett a közösség ügyvezetési feladatait is ellátja. A szervező és az ügyvezetés közötti feladatmegosztás egyértelműsítése érdekében a törvény meghatározza azokat a feladatköröket, amelyet a szervező ügyvezetése a közösség ügyvezető szerveként ellát.

A 8. §-hoz

A törvény a közösség működésének kockázatát kívánja mérsékelni, illetve a zárt rendszerben történő működést kívánja biztosítani.

A törvény előírja, hogy ha a tagok által teljesített rendszeres és rendkívüli befizetések összege megengedi, akkor pótlólagos kiválasztást is lehessen tartani. A kiválasztás gyakoriságát egyebekben a törvény felhatalmazása alapján kiadott végrehajtási rendelet fogja szabályozni.

A 9. §-hoz

A törvény előírja a közösség szabad eszközeinek befektetési lehetőséget, és annak módját. Amennyiben a szabad eszközöket a közösség be kívánja fektetni, abban az esetben a befektetések biztonsága és kellő likviditása érdekében a szabad eszközöket magyar vagy EGT országbeli állampapírban kell tartani. A befektetés hozamát a törvény alapján a tagok között kell felosztani befizetéseik arányában.

A törvény előírja, hogy a közösség tagjainak nyújtott megelőlegezett tagi befizetések biztonságát megfelelő garanciákkal kell erősíteni. Ez lehet jelzálogjog kikötése, illetve más biztosíték is.

A 10-11. §-hoz

A törvény meghatározza a szervező szervezeti formáját és számos speciális előírást rögzít meghatározva a szervező gazdasági társaság alapításához és a már működő gazdasági társaság szervezőként való továbbműködéséhez kapcsolódó szabályokat. A szervező kizárólag zártkörűen működő részvénytársaság lehet, amely a szervezői minőségének ideje alatt nem alakulhat át, nem válhat szét, és más jogi személlyel sem egyesülhet. A törvény biztosítja, hogy a szervező kockázatot hordozó szervezeti, befektetési döntéseket ne hozhasson, így tilt egyes befolyásszerzéseket, külföldi befektetéseket, alapításokat.

Annak érdekében, hogy a közösség működése körében csak a tagokkal kapcsolatos feladatok legyenek, a törvény előírja, hogy a működéshez szükséges szerződéseket (közmű, munkaszerződések, stb.) a szervező saját nevében köti meg, és a forrásokat is ő biztosítja.

A törvény rögzíti a könyvvizsgálatra vonatkozó rendelkezéseket is. A könyvvizsgálónak a közösség és a szervező esetében a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvényben és az egyéb jogszabályban foglalt kötelezettségeiken túlmenően az e §-ban leírtaknak is eleget kell tenniük. A szakmai többletkövetelmények és az összeférhetetlenség általánostól eltérő szabályozását a lakásvásárlási közösség, illetve a szervező pénzügyi piacot érintő működése indokolja.

Külön bekezdésben írja elő a szervező számára a törvény azt, hogy a szervező a közösség működtetésével kapcsolatban köteles honlapot működtetni, ezzel is biztosítva a közösség tagjainak megfelelő és nyilvános tájékoztatását.

A 12. §-hoz

A 2. § (7) bekezdéséhez kapcsolódó szabály. Példálódzó jelleggel megjeleníti azokat a releváns feladatokat, amelyeket a szervezőnek a közösség működése során el kell látnia. A felsorolt feladatokon túl azonban számos olyan irányítási, működtetési feladat is felmerülhet, amely a 2. § (7) bekezdéséből következik.

A 13-14. §-hoz

A közösség akkor tudja a törvényi célt beteljesíteni, ha a működése nem túlbürokratizált, és működési költségei nem indokolatlanul magasak. Ugyanakkor a törvénynek biztosítania kell azt is, hogy a tagok pénzeszközeinek kezelését, a közösség tevékenységének tervezését, irányítását olyan személyek végezzék, akik egyrészt kellő szakértelemmel rendelkeznek, másrészt érdemesek arra, hogy a tagok bizalmát élvezzék. Erre figyelemmel a törvény meghatározza a szervező ügyvezetését, ezzel a közösség operatív irányítását végző személyek szakmai kompetencia minimumát, továbbá a kizáró okokat.

A 15. §-hoz

A törvény sajátos összeférhetetlenségi szabályokat is meghatároz. E szerint a közösség tagja nem lehet a szervező részvényese, vezető tisztségviselője, felügyelőbizottságának tagja, a könyvvizsgálatot végző természetes személy, valamint ezen személyek közeli hozzátartozója. E rendelkezés a közösség létrehozásakor megfelelően alkalmazható és betartandó.

Garanciális előírás, hogy a szervező a közösség számviteli beszámolóját benyújtja a Hatóságnak, továbbá az, hogy a közösség működéséről éves jelentést készít, amelyet szintén megküld a Hatóságnak. Garanciális szabály az is, hogy a tagok megismerhetik a közösség működését, gazdálkodását, vagyis a tájékoztatást a szervező biztosítani köteles, a honlapján történő közzététellel.

A 16. §-hoz

A közösség biztonságos működésének további biztosítéka, hogy a szervező köteles közösségenként tartalékot képezni, amely tartalékot a szervező a közösségi tagok nemteljesítésének esetére a közösség vagyonában keletkező hiány pótlására köteles felhasználni a működés biztosítása érdekében. A tartalék nem a normál működés, fenntartás költségeinek fedezését szolgálja, hanem a közösség alaptevékenységének (pl. megelőlegezés) kiegyensúlyozott ellátását segíti elő. A tartalékkal kapcsolatos további részletes szabályozást a törvény végrehajtási rendeletre utalja.

A 17. §-hoz

A közösség meghatározott személyi kör, azaz új lakást vásárolni szándékozók számára, azok ingatlanhoz juttatása érdekében létrehozott vagyonösszesség, amely működésével közvetetten hozzájárul az új lakások piacának és az építőipar megerősödéséhez is.

A közösség a leendő tagokat nyilvánosan toborozza, bárki számára megismerhető nyilvános felhívást tesz közzé. A felhívás közzétételével, megjelenésével és további tartalmi elemeivel kapcsolatos részletszabályokat végrehajtási rendelet állapítja meg. A felhívásban megjelölt időben, helyen és módon csatlakozási szándékát bárki bejelentheti a közösség számára, aki új lakást kíván vásárolni, csatlakozási szándékát kinyilvánítja és ennek megerősítéseképpen vállalja, hogy a szervezővel a csatlakozás érdekében előzetes megállapodást köt.

A felhívásnak a csatlakozáshoz szükséges legfontosabb feltételeket, így a közösségre vonatkozó legfontosabb információkat, a tagi létszám korlátját, a jelentkezési határidőt tartalmaznia kell.

A 18. §-hoz

A tag csatlakozási szándékának megerősítéseként a tag a szervezővel előzetes megállapodást köt. A megállapodás tartalmi elemeit a törvény részletesen meghatározza, azok főként a tag kötelezettségvállalásával állnak összefüggésben. A csatlakozás egyik feltétele, hogy a csatlakozni kívánó személy regisztrációs díjat köteles megfizetni. Fontos megemlíteni, hogy a már megfizetett regisztrációs díj a csatlakozni kívánó személynek visszajár, ha a közösség megalapítása nem jár sikerrel, nyilvántartásba vételére nem kerül sor.

A 19. §-hoz

Amennyiben a közösség alapítása sikeres és azt a Hatóság a nyilvántartásába bejegyzi, az előzetes megállapodást kötő személyi körrel a nyilvántartásba vételt követő 15 napon belül a szervező felveszi a kapcsolatot a tagsági szerződés megkötése érdekében. A szerződést a nyilvántartásba vételt követő 60 napon belül meg kell kötnie a feleknek. Amennyiben a leendő tag részéről hiúsul meg a szerződés létrejötte, elveszíti a befizetett regisztrációs díját. Ha a szerződéskötés a közösség vagy a szervező érdekkörében felmerülő, vagy a felek érdekkörén kívül eső ok miatt hiúsul meg, a regisztrációs díj összege visszajár.

A 20. §-hoz

A törvény elsőként azt határozza meg, hogy melyek azok a személyek, akik jogosultak lesznek tagsági szerződést kötni. Fontos ismérv, hogy tagsági szerződés alanyai csak az előzetes megállapodást kötő - azaz olyan új lakást vásárolni kívánó és ezzel összefüggésben csatlakozási szándékukat már egyszer kinyilvánító - személyek lehetnek, akik vállalják a tagsági szerződés által meghatározott kötelezettségek teljesítését. Ennek érdekében fizetőképességi felmérésnek kell magát alávetnie, befizetés teljesítését, továbbá hitelfedezeti életbiztosítás és vagyonbiztosítási szerződés megkötését kell vállalnia, és adatai kezeléséhez hozzá kell járulnia. A leendő tagnak a szerződés megkötése előtt tisztában kell lennie azzal, hogy a hiányzó tagi befizetés megelőlegezésére irányuló szerződés megkötésére való jogosultságot kiválasztása útján nyeri el.

A tagsági szerződés hosszú távon határozza meg a tagok és a közösség egymáshoz való viszonyát. A tagsági szerződés célja, hogy a tag az előtakarékossági befizetései által a törvényben foglalt feltételek teljesülése esetén új lakás vásárlása céljából megelőlegezett befizetéshez jusson. A tagsági szerződést természetesen írásba kell foglalni. A törvény kötelező erejű szabályozást tartalmaz a tagsági szerződés elemeire, az attól eltérő megállapodásra a szerződő feleknek nincs lehetőségük.

A 21. §-hoz

A tagsági szerződés időtartama a közösség működési időtartamához igazodik. A tagsági szerződés egyik legfontosabb eleme, hogy megjelölje a vásárolni kívánt lakóingatlan értékének felső határát. A törvény orientálja a tagot ennek meghatározása során, az érték alsó határaként 10 millió forintot, felső határaként pedig 40 millió forintot állapít meg. A tag által meghatározott értéket a tagsági szerződés fennállása alatt növelni nem lehet, csökkenteni pedig csak abban az esetben, ha a szervező a tag vagyoni helyzetére tekintettel fizetési könnyítést engedélyez.

A törvény lehetőséget biztosít arra is, hogy a tag a tagsági szerződésben meghatározottnál magasabb értékű lakóingatlant vásároljon, ha a különbözet fedezetéül szolgáló önrész az adásvételi szerződés megkötésekor egyösszegben a tag rendelkezésére áll.

A 22. §-hoz

A tag jogait és kötelezettségeit határozza meg. E szerint a tag köteles a szerződés alapján előtakarékossági befizetést és szervezési díjfizetést is teljesíteni, mindemellett amennyiben kiválasztásra kerül és jogosulttá válik a hiányzó tagi befizetés megelőlegezésére irányuló szerződés megkötésére, meg kell tennie az őt érintő szükséges lépéseket az ingatlan megvásárlása érdekében.

A tag jogosultsági körét illetően fontos kiemelni, hogy a tagnak lehetősége van egyéb előtakarékossági befizetésekre is, amely nyilvánvalóan növeli annak esélyét, hogy az azt teljesítő tag hamarabb kiválasztásra kerüljön és a lakásvásárláshoz hiányzó tagi befizetés megelőlegezése érdekében szerződést köthessen.

A 23. §-hoz

A tag a tagsági szerződés alapján köteles a szerződésben meghatározott értékhatárhoz igazodóan a közösség számára rendszeres befizetést teljesíteni. Ezen felül a tagnak lehetősége van további -nyilvánvalóan anyagi lehetőségéhez igazodó -, általa meghatározott összegű befizetést is teljesíteni (rendkívüli befizetés). A 4. §-sal összhangban ismételten fontos megjegyezni, hogy a befizetések után a tag kamatra nem válik jogosulttá.

A 24. §-hoz

A tag a közösségen túl a szervező felé is fizetési kötelezettség teljesítésével tartozik. A szervező számára szervezési díjat fizet, amelynek alapja szintén a tag által megjelölt ingatlanérték. A díjfizetési egyenlegéről a tagnak legalább évente írásban tájékoztatást kell kapnia.

A 25. §-hoz

Amennyiben a tag anyagi körülményeiben bekövetkezett kedvezőtlen változás következtében fizetési kötelezettségeinek nem tud, vagy várhatóan nem tud eleget tenni, a szervező a tag fizetési kötelezettségét csökkentheti. A tag fizetési kötelezettségének csökkentésére lehetőség van a tag kezdeményezésére is. Ennek feltétele, hogy a tag ismételten fizetőképességre irányuló felmérésnek vesse alá magát. Ebben az esetben a tagsági szerződésben meghatározott, a tag által megvásárolni kívánt új lakóingatlan szerződéses értéke is arányosan csökkentésre kerül, amelyet abban az esetben sem lehet később felemelni, ha a tag anyagi helyzetében a csökkentés után kedvező változás áll be, és ismételten magasabb összegű befizetéseket tudna teljesíteni. Ezzel a rendelkezéssel a törvény a befizetések tervezhetőségének követelményét kívánja erősíteni.

A fizetési könnyítésre csak abban az esetben kerülhet sor, amennyiben a tag még nem kötötte meg a vásárolni kívánt lakásra az adásvételi szerződést.

Amennyiben a szervező a tag anyagi körülményeiben bekövetkezett kedvezőtlen változást a befizetések szerződésszerű elmaradása útján észleli, a tag részére javaslatot tesz a befizetések csökkentésére, ennek során javaslatot tesz a csökkentés összegére is. Ha ezt a mérsékelt díjfizetést a tag nem vállalja, vagy egyébiránt a tag három egymást követő hónapon keresztül nem a szerződésben foglalt feltételek szerint teljesíti fizetési kötelezettségét, a szervező a tag tagsági jogviszonyát megszüntetheti. A törvény a tagot érdekeltté teszi a díjfizetésben, a csökkentett díjfizetésben, ugyanis a tag a tagsági jogviszonyának megszüntetése estén a már teljesített befizetéseihez a törvény által előírt általános előírás alapján nem azonnal, hanem csak a közösség megszűnését követően juthat hozzá.

A törvény alapján a már lakóingatlanhoz jutott közösségi taggal szembeni követelések minél gyorsabban történő érvényesítésének biztosítása érdekében a magáncsődről szóló törvény rendelkezéseit nem kell alkalmazni. Hasonló okból rendelkezik a törvény arról is, hogy a már lakóingatlanhoz jutott taggal szembeni végrehajtási eljárás során nem érvényesül a bírósági végrehajtásról szóló törvény szerinti kilakoltatási moratórium sem.

A 26. §-hoz

A törvény célja, hogy a csatlakozott és a tagsági szerződésbe belépő tagok érdekeltek legyenek a tagsági jogosultságuk fenntartásában és a szerződésszerű teljesítésben. A törvény lehetőséget ad a tag közösségből való kilépésére, a kilépett tag azonban a teljesített befizetéseihez nem azonnal jut hozzá. A kilépés tehát lehet önkéntes, de adódhat a tagi minőség szervező által való megszüntetéséből is, a tag szerződésszerű teljesítésének elmaradásának okán. A törvény értelmében a kilépett tag a kilépést követően csak a közösség megszűnése után juthat hozzá befizetéseihez.

A 27. §-hoz

A törvény megteremti a tagsági jogviszony átruházásának lehetőségét. A tagsági jogot csak olyan természetes személyek részére lehet átruházni, akik értelemszerűen vállalják az átruházót megillető jogokat és kötelezettségeket. Az átruházó a leendő tag és a szervező a szerződés tartalmi elemeiben az e törvényben foglaltak alapján szabadon állapodnak meg. A tagsági jogviszony átruházására csak a szervező engedélyével nyílik lehetőség.

A 28. §-hoz

A tagsági szerződésben a tag halála esetére maga helyett kedvezményezettet jelölhet meg, aki az elhunyt tag jogutódjává válik, ha megfelel a jogszabályban, valamint a tagsági szerződésben meghatározott feltételeknek. Amennyiben nem kerül sor kedvezményezett kijelölésére, vagy a kedvezményezett nem kíván a közösség tagja lenni, a törvény előírja a vele történő elszámolásra vonatkozó szabályokat. Kedvezményezett hiányában a befizetéseket nyilvántartó egyéni számla (a teljesített befizetések, amelyek után nem jár kamat) a hagyatéki leltár részét képezi.

Az örökösök számára lehetőséget biztosít a törvény arra, hogy meghatározott feltételek esetén az örökhagyó által a közösségi tagságára tekintettel megvásárolt lakást elidegenítsék. Ehhez az örökösöknek megfelelő biztosítékot kell nyújtaniuk.

A 29. §-hoz

A tag hiányzó tagi befizetés megelőlegezésére irányuló szerződés megkötésére való jogosultságát a közösség a tagok között rendszeres időközönként megtartandó nyilvános kiválasztás eredménye határozza meg.

A kiválasztási eljárást a szervező folytatja le. A kiválasztást megelőzően a szervező megvizsgálja a pénzügyi körülményeket és felméri azon szerződésszerűen teljesítő tagokat, akik kiválasztására sor kerülhet. A kiválasztás módja a licit és a sorsolás, a szervező ezt a két formát akár egyszerre is alkalmazhatja.

A licit, mint kiválasztási mód során a tag magasabb előtakarékossági befizetést és ehhez igazodó szervezési díjfizetést vállalhat. Ez a licitösszeg, amely nem lehet magasabb. mint a szerződéses értékből még hátralévő összeg 60%-a. A hiányzó tagi befizetés megelőlegezésére irányuló szerződés megkötésére az a tag válik jogosulttá, aki az általa megjelölt ingatlan értékhatárhoz viszonyítottan a legmagasabb összegben teljesített befizetést. Ha több tag is azonos összegben teljesített előtakarékossági befizetést, köztük a szervező sorsolással választja ki a tagi hiányzó befizetések megelőlegezéséről szóló szerződés megkötésére jogosultat.

A kiválasztás körülményeit a szervező saját honlapján nyilvánosságra hozza, az érintett tagokat közvetlenül is értesíti.

A kiválasztás nyilvános, biztosítja az érintett tagok esélyegyenlőségét. A kiválasztást közjegyző felügyelete mellett kell lebonyolítani, garantálva ezzel a kiválasztás jogszerűségét. A kiválasztásról készült jegyzőkönyvet a Hatóságnak be kell mutatni. A kiválasztás részletszabályait végrehajtási rendelet határozza meg.

A 30. §-hoz

A tag kiválasztását követően jogosulttá válik a hiányzó tagi befizetés megelőlegezésének igénybevételére. A megelőlegezés oly módon történik, hogy a közösség fizeti meg a lakásvásárló tag nevében a vételárat, amely tartalmazza a tag korábbi befizetéseit, a megelőlegezés, valamint az állami támogatás összegét is.

A fenti konstrukció érdekében az adásvételi szerződéssel összefüggésben rögzíteni szükséges bizonyos körülményeket, melyre a törvény kitér.

A törvény - kapcsolódván az otthonteremtési program többi eleméhez - rögzíti, hogy a közösség segítségével történő lakásvásárláshoz (ha az igénylés feltételei egyébként fennállnak) a közösség tagja családi otthonteremtési kedvezményt, vagy otthonteremtési kamattámogatással érintett kölcsönt vegyen igénybe.

A 31. §-hoz

A tag kiválasztását követően, ha a tag kiválasztotta a számára megfelelő új lakást, a tag a közösséggel megköti a hiányzó tagi befizetés megelőlegezéséről szóló szerződést.

A hiányzó tagi befizetés megelőlegezésre irányuló szerződés alapvető tartalmát is meghatározza a törvény azzal, hogy a szerződésre vonatkozó részletszabályokat kormányrendelet, valamint ezen túlmenően a közösség szabályzata tartalmazza.

A megelőlegezés nyújtásának feltétele - hasonlóan a kiválasztás feltételrendszeréhez - az, hogy a tagnak egy minimális befizetést teljesítenie kell, valamint szerződéses kötelezettségeit (mint például a rendszeres befizetés teljesítése a közösség számára, valamint a szervezőnek fizetendő díj megfizetése) szerződésszerűen teljesíti.

A törvény szerint a megelőlegezett tagi befizetést a közösség kamatmentesen nyújtja a tag számára, forintban, és kezelési vagy egyéb költséget a közösség nem számít fel. A megelőlegezett tagi befizetés összege a tag által a tagsági szerződésben megjelölt értékhez igazodik.

A szerződésre vonatkozóan a közösség általános szerződési feltételeket határoz meg, melyet szabályzata is rögzít. A törvény ezen felül rögzíti a szerződés minimális tartalmi elemeit.

A megelőlegezés nyújtásakor a szerződés biztosítékaként a közösség zálogjogot alapít az ingatlanon.

A törvény rögzíti azt a követelményt, hogy mind a hiányzó tagi befizetés megelőlegezésére irányuló szerződést, mind pedig a megelőlegezett tagi befizetés összegét biztosító zálog- vagy kezességi szerződést közjegyzői okiratba kell foglalni.

A 32. §-hoz

A törvény rögzíti, hogy a tag felajánlhatja a szervezőnek a saját tulajdonában álló lakóingatlanát annak érdekében, hogy az új lakás vásárlásakor az a tag fizetési kötelezettségét csökkentse. Fontos szabályként rögzíti a törvény, hogy a tag a beszámított lakásának ellenértékét csak annak a lakásnak a vásárlására használhatja fel, amelyre tekintettel belépett a közösségbe.

A 33. §-hoz

A törvény rögzíti, hogy a tag a Kormány rendeletében meghatározott feltételek esetén az új lakóingatlan vásárlásával összefüggésben állami támogatásra jogosult.

Az állami támogatások folyósítása esetében garanciális elemként érvényesül az a szabály, hogy csak az a tag kaphat állami támogatást, aki megbízható szervező által működtetett közösséghez csatlakozik. Ezzel a törvény szervezeti oldalról erősebb garanciákat állít az állami támogatás kifizetésének folyamatába.

A törvény kizárja a kettős államit támogatás lehetőségét annak kimondásával, hogy az államilag támogatott betétnek a közösségbe történő befizetése után a tag a betét összegére vonatkozóan nem veheti igénybe az állami támogatást.

Az állami támogatásra való jogosultság fennállásának feltételeit, annak összegét, valamint lehívásának módját és a felhasználás ellenőrzését végrehajtási rendelet tartalmazza.

A 34. §-hoz

A törvény mérlegelési jogkört biztosít a Hatóság számára. A törvény arra is feljogosítja a Hatóságot, hogy az engedélyezési eljárás során a kérelmezőnél helyszíni vizsgálatot folytasson le annak érdekében, hogy meggyőződhessen az engedélykérelemben foglalt információk valóságtartalmáról, vagy arról, hogy a kérelmező képes-e az általa folytatott tevékenység végzésére. A biztonságos működés és a megfelelő információk beszerzése érdekében az engedélyező hatóság és felügyeleti szerv a külföldi hatóságokkal való együttműködés keretében jogosult megszerezni az EGT tagállam rendelkezésére álló, az engedély megadásához szükséges információkat.

A 35. §-hoz

A törvény a Hatóság eljárásának határidejére tartalmaz a Ket. általános szabályaitól eltérő előírásokat, valamint előírja, hogy a kérelmező a kérelmét mely meghatározott esetekben köteles az e célra rendszeresített elektronikus űrlapon benyújtani.

Lehetőséget biztosít a Hatóság számára, hogy a működési engedélyt feltételhez kötötten adja meg.

Az engedély iránti kérelmekre vonatkozó részletes szabályokat kormányrendelet tartalmazza. A Hatóság eljárására az MNB törvényt háttérjogszabályként kell alkalmazni.

A 36-37. §-hoz

A Hatóság engedélye szükséges a lakásvásárlási közösség tagjai által teljesítendő előtakarékossági befizetések kezelőjének szervezőként való elismeréshez, továbbá a szervező igazgatósági tagjainak és felügyelő bizottsági tagjainak megválasztásához vagy kinevezéséhez. A szervezőként való elismerésre vonatkozó engedély magában foglalja a közösség leendő tagjainak nyilvános felhívás útján történő toborzására való jogosultságot. A szervezőként való elismerést engedélyező határozat érvényét veszti, ha a közösség létrejöttéhez szükséges kérelmet a határozat kézhezvételétől számított hat hónapon belül a kérelmező nem nyújtja be a Hatóságnak. A határidő jogvesztő, igazolási kérelemnek nincs helye. Ilyen esetben a kérelmezőnek új szervezői engedélykérelmet kell benyújtania. A törvény meghatározza azokat az okokat, amelyek fennállása esetén a Hatóság a szervezőként való elismerés iránti kérelmet elutasítja.

A 38. §-hoz

A rendelkezések a közösség létrejöttéhez kapcsolódó általános szabályokat tartalmazzák. A közösség a Hatóság általi nyilvántartásba való bejegyzéssel jön létre és az abból való törléssel szűnik meg. A szervező a közösség képviselője, aki már a közösség nyilvántartásba történő bejegyzését megelőzően is eljárhat a közösség javára.

Tartalmazza a közösség létrejöttéhez szükséges, a Hatóság számára benyújtandó mellékletek felsorolását.

A 39. §-hoz

A közösség nyilvántartásba vétele iránti kérelem elutasításának esetköreit határozza meg a törvény, biztosítva ezzel azt, hogy csak a jogszabályi feltételeknek megfelelő közösségek működhessenek.

A 40-42. §-hoz

A Hatóságnak lehetőséget biztosít a törvény arra, hogy a szervezőnek már kiadott engedélyt visszavonhassa. Ez rendkívül súlyos szankciós lehetőség a Hatóság számára, ezért a törvény taxatíve rögzíti azokat a feltételeket, amikor erre sor kerülhet. Így elsősorban a közösség létrejöttéig akkor vonhatja vissza a szervező engedélyét, ha azt a Hatóság megtévesztésével vagy más jogszabálysértő eszközzel szerezték meg, a szervező törvény által tiltott tevékenységet folytat, a szervező súlyosan veszélyezteti vagy sérti a leendő tagok érdekeit, és arra lehet következtetni, hogy a szervező nem tud megfelelni a törvényi elvárásoknak.

A fentebb említetteken kívül a közösség működtetésének megkezdését követően a Hatóság akkor is visszavonhatja az engedélyét, ha fennáll a veszélye - vagy bekövetkezett az a lehetőség -, hogy nem tud eleget tenni kötelezettségeinek. Szintén ilyen indok lehet, ha nem vitatott tartozását az esedékességét követő öt napon belül nem egyenlítette ki, vagy vagyona az ismert hitelezők követelésének kielégítésére sem nyújtana fedezetet. A törvény rögzíti azt is, hogy amennyiben a szervező olyan súlyú jogértést követett el, hogy az eset összes körülménye alapján a szervezői engedély visszavonása indokolt, ebben az esetben szintén lehetősége van a Hatóságnak az engedély visszavonására.

Garanciális szabály, hogy ha a bíróság a szervező felszámolását vagy kényszertörlését rendelte el, ebben az esetben a Hatóságnak mérlegelés nélkül, kötelezően vissza kell vonnia a szervező engedélyét.

A Hatóság az engedély visszavonásával egyidejűleg kezdeményezi a szervező felszámolását, kivéve, ha az engedély visszavonására a megindult felszámolási vagy kényszertörlési eljárásra tekintettel került sor.

A törvény főszabályként nem biztosít lehetőséget a szervezőnek arra, hogy működési engedélyét a Hatóságnak visszaadja. Ez a lehetőség a szervező számára csak abban az esetben biztosított a törvényben, ha az érintett közösséggel összefüggő feladatok elvégzése a törvény követelményeinek megfelelő új szervező által egyidejűleg biztosítottá válik. Ebben az esetben - a közösség folyamatos működésének biztosítása érdekében - nem érvényesül az a korlátozó szabály, hogy a szervező nem ruházhatja át a közösség szerződésállományát (vagyonát).

A 43. §-hoz

A szervező a Hatóság részére díjat fizet. A díj két részből, egy alapdíjból és egy változó díjból tevődik össze.

A 44-45. §-hoz

A törvény részletesen rögzíti a Hatóság ellenőrzési eljárásának legfontosabb szabályait, a Hatóság jogait, valamint az ellenőrzés során alkalmazható szankciókat.

A Hatóság ellenőrzési eljárása során az MNB törvény háttérjogszabályként alkalmazandó.

A 46. §-hoz

A törvény részletesen meghatározza azoknak az adatoknak a körét, amelyeket a Hatóság a szervező és a közösség vonatkozásában nyilvántarthat. A szervezőként történő elismerési engedély magában foglalja a nyilvántartásba vételt is, így az engedéllyel rendelkezőknek nem kell külön nyilvántartásba vételt is kérni. A Hatóság nyilvántartása nyilvános, az adatokat a honlapján magyar és angol nyelven is közzéteszi.

-----STARTING---POINT---VEGE---

A 47. §-hoz

A felhatalmazó rendelkezéseket tartalmazza.

A 48. §-hoz

A hatályba léptető rendelkezéseket tartalmazza.

A 49. §-hoz

A törvény alapján a közösség tagja részére nyújtott juttatások adómentes bevételnek minősülnének. Ehhez szükséges a személyi jövedelemadóról szóló törvény megfelelő módosítása.

Az 50. §-hoz

A törvény értelmében a közösségek nem minősülnek a társasági adóról szóló törvény szerinti adóalanynak.

Rendezi továbbá a szervező által képzett tartalékból történő kifizetésnek a Tao. rendszerébe való, ráfordításként történő beillesztését is.

Az 51. §-hoz

A törvény megteremti annak a lehetőségét, hogy a lakástakarékpénztári tagok a megtakarításaikat a közösségbe történő befizetésekre is felhasználhassák.