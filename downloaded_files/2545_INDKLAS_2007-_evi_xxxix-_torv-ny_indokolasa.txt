2007. évi XXXIX. törvény indokolása

egyes adótörvények módosításáról

-----STARTING---POINT---ALTALANOS--- 

A Kormány az államháztartási konszolidációs- és reformprogramjának végrehajtása során kiemelt jelentőséget tulajdonít a fekete- és a szürke gazdaság fehérítésének, a közteherviselésbe bevonható kör szélesítésének, az adózói bázis erősítésének. Ma Magyarországon túl kevesen fizetnek adót, az indokoltnál kevesebben vesznek részt a közteherviselésben, így azokra, akik betartják a törvényeket, jóval nagyobb terhek hárulnak. A Kormány ezért számos területen tudatosan szűkíti az adókikerülési, a közteherviselés alóli kibújási lehetőségeket.

Az Alkotmánybíróság a 8/2007. (II. 28.) AB határozatában a társasági adóról és az osztalékadóról szóló törvény az ún. elvárt adóra vonatkozó szabályainak alkotmányellenességét állapította meg. A határozat a már működő, jövedelmi típusú adójogi szabályozáson belüli új adóalap megállapítását ítélte alkotmányellenesnek összefüggésben azzal, hogy a törvényalkotó az anyagi adójogszabály körében felállított vélelemmel szemben nem tette lehetővé az ellenbizonyítást.

Azzal, hogy az Alkotmánybíróság az elvárt adóra kialakított szabályozást nem találta alkotmányosnak, a Kormány nem mondott le az eredeti cél érvényesítéséről, a gazdaság fehérítéséről, az adókikerülés szűkítéséről. A törvényben azonban - figyelembe véve azt is, hogy az Alkotmánybíróság az elvárt adó szabályozási módjának alkotmányellenességét nem elvi alkotmányossági kérdésként, hanem a vizsgált előírások összes sajátosságára tekintettel állapította meg - messzemenően érvényre juttatja az Alkotmánybíróság által megfogalmazott azon követelményt, miszerint „a tényleges helyzet bizonyításának feltételeit az adó megfizetésére kötelezett részére biztosítani kell”.

A törvény emellett egyéb pontosító jellegű előírásokat is tartalmaz. E szerint nem terheli a kifizetőt a biztosítottakra vonatkozó bejelentési kötelezettség abban az esetben, ha megbízási jogviszony alapján alkalomszerűen teljesít kifizetést olyan magánszemélynek, aki más jogviszonya, jogállása alapján egyébként is biztosított. Egyértelművé válik, hogy a tevékenységét kezdő, vagy a magasabb összegű járulék fizetését önként vállaló őstermelőkre nem vonatkozik az adó- és járulék bevallási kötelezettség alóli mentességet előíró szabály. Rendezi a törvény a START, START PLUSZ, START EXTRA kártyákhoz kapcsolódóan a kártyatulajdonos rosszhiszemű nyilatkozatával kapcsolatos jogkövetkezményeket. Jogharmonizációs kötelezettségnek eleget téve módosul az Art. csekély összegű (de minimis) támogatás definíciója.

-----STARTING---POINT---RESZLETES---

Az 1. §-hoz

A társasági adó alanya, ha az adózás előtti eredménye vagy az adóalapja nem éri el a jövedelem (nyereség) minimumot, akkor választása szerint dönthet úgy, hogy az adózás rendjéről szóló törvény előírásai szerint bevallásában nyilatkozatot tesz, vagy a jövedelem (nyereség) minimumot tekinti adóalapnak.

A törvény szerint a társasági adó alanyának jövedelem (nyereség) minimuma a törvényben külön felsorolt növelő és csökkentő tételekkel módosított összes bevétel 2 százaléka.

A törvény szerint nem kell a bevallást kiegészítő nyomtatványt kitölteni

- a jogelőd nélkül alakult adózónak az előtársasági és az azt követő adóévére;

- az alapítványnak, a közalapítványnak, a társadalmi szervezetnek, a köztestületnek, az egyháznak, a lakásszövetkezetnek, a közhasznú társaságnak, a vízitársulatnak, az önkéntes kölcsönös biztosító pénztárnak, az MRP-nek, a szociális szövetkezetnek, az iskolaszövetkezetnek, továbbá a közhasznú jogállással rendelkező nonprofit gazdasági társaságnak, a felsőoktatási intézménynek és a diákotthonnak;

- annak az adózónak, amelyet az adóévben vagy a megelőző adóévben elemi kár sújtott.

A törvény meghatározza az összes bevételt módosító tételeket. A módosító tételek között - az eladott áruk beszerzési értékének és az eladott közvetített szolgáltatás értékének levonhatósága mellett - a különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló közösségi irányelvnek történő megfelelés érdekében a törvény a kedvezményezett átalakulással, kedvezményezett eszközátruházással, valamint kedvezményezett részesedéscserével kapcsolatos gazdasági eseményekhez kapcsolódó módosító tételekről rendelkezik.

A 2. §-hoz

A törvény módosítja a vállalkozói személyi jövedelemadót fizető egyéni vállalkozó adóalapjának megállapítására vonatkozó szabályokat. Eszerint ha a vállalkozói bevételnek a költséget meghaladó része nem éri el a jövedelem (nyereség) minimumot, az egyéni vállalkozó választása szerint dönthet úgy, hogy az adózás rendjéről szóló törvény előírásai szerinti bevallásában nyilatkozatot tesz, vagy a jövedelem (nyereség) minimumot tekinti vállalkozói adóalapnak.

A vállalkozói személyi jövedelemadózást alkalmazó egyéni vállalkozó jövedelem (nyereség) minimuma az adóévben az eladásra beszerzett áruk beszerzési értékével és az eladott közvetített szolgáltatás értékével csökkentett vállalkozói bevétel 2 százaléka.

Nem kell a bevallást kiegészítő nyomtatványt kitöltenie az egyéni vállalkozónak, ha

- tevékenységét az adóévben, vagy az azt megelőző adóévben kezdte meg, feltéve, hogy a tevékenység megkezdését megelőző 36 hónapban egyéni vállalkozói tevékenységet nem folytatott;

- az adóévben vagy a megelőző adóévben elemi kár sújtotta.

A 3. §-hoz

Az egycsatornás adatszolgáltatási rendszerre tekintettel a foglalkoztató (munkáltató, kifizető) - valamint a biztosított egyéni vállalkozó és biztosított mezőgazdasági őstermelő a saját maga vonatkozásában is - 2007. január 1-jétől a 2006. december 31. napját követően kezdődő biztosítási jogviszonyok bejelentését, illetőleg valamennyi biztosítási jogviszonyt érintő változással (pl. szüneteléssel, megszűnéssel) összefüggő adat közlését elektronikus úton vagy papíralapú adathordozón az illetékes elsőfokú állami adóhatósághoz teljesíti. Az állami adóhatóság a hozzá beérkezett adatokat haladéktalanul továbbítja az azok felhasználására jogosult társadalombiztosítási, illetőleg munkaügyi szervek részére.

Az adóadminisztráció csökkentésére vonatkozó kormányzati célkitűzésre tekintettel, abban az esetben, ha a megbízási jogviszony alapján alkalomszerűen biztosítottá váló magánszemély más jogviszonya, jogállása alapján egyébként is biztosított, következésképpen társadalombiztosítási ellátásra jogot szerez(het), indokolatlan a főállású jogviszonya mellett alkalmanként létesített megbízási jogviszonya alapján létrejött, jellemzően egy-két napos biztosítási jogviszony bejelentése, ezért a törvény e bejelentési kötelezettség alól mentesíti a kifizetőt.

A 4. §-hoz

Azoknak a mezőgazdasági őstermelőknek, akiknek a tárgyévet megelőző évben elért bevétele nem haladja meg a hétmillió forintot, a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) 30/A. § (2) bekezdése alapján csak a bevétel 20 százaléka után kell 8,5 százalék nyugdíjjárulékot is magában foglaló nyugdíj-biztosítási járulékot és természetbeni egészségbiztosítási járulékot fizetniük. Ha a tárgyévet megelőző évben a mezőgazdasági őstermelőnek nem volt bevétele, nem fizet járulékot sem. A Tbj. e rendelkezése - és így az Art. adó- és járulék bevallás alóli mentességet biztosító szabálya is - azonban csak arra vonatkozik, aki a tárgyévet megelőző évben már őstermelő volt, és mint őstermelő nem ért el bevételt. A tevékenységét a tárgyévben kezdő mezőgazdasági őstermelőnek ugyanis a Tbj. 30/A. § (1) bekezdése alapján a minimálbérnek megfelelő összeg után meg kell fizetnie a társadalombiztosítási járulékot, az egészségbiztosítási járulékot és a nyugdíjjárulékot, illetőleg az őstermelő nyilatkozattal vállalhatja a Tbj. 30/A. § (3) bekezdése szerint, hogy a minimálbérnél illetve az őstermelői tevékenységéből származó bevétel 20 százalékánál magasabb járulékalap után fizeti meg a járulékokat. Minthogy ezekben az esetekben járulékfizetési kötelezettség áll fenn, az őstermelő az adó- és járulék bevallás benyújtására is kötelezett lesz. Az egységes jogértelmezés biztosítása érdekében a rendelkezés egyértelművé teszi a mentességgel érintett őstermelői kör meghatározását.

Az 5. §-hoz

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény a START Program elindításával 2005. október 1-jétől járulékkedvezményt vezetett be azon munkáltatók számára, amelyek először munkába álló pályakezdőt foglalkoztatnak. A Kormány a START Program gyakorlati tapasztalataiból kiindulva a program továbbfejlesztését, START PLUSZ program és START EXTRA program indítását határozta el annak érdekében, hogy segítséget nyújtson a munkavállaláshoz, a munkaerőpiacra történő visszatéréshez a tartósan álláskeresőknek, a kisgyermeket nevelő szülőknek, közeli hozzátartozót ápoló családtagoknak.

A START program bővülése következtében 2007. július 1-jétől a START PLUSZ és a START EXTRA kártyák iránti igényeknek az igénylők nyilatkozatai alapján történő elbírálása, továbbá a kártyák előállítása és kiadása az állami adóhatóság feladatát képezi. Az adózás rendjéről szóló törvénynek ezen új feladatokra tekintettel szükséges szabályoznia az eljárási rendet arra az esetre is, amikor az igénylő rosszhiszeműen, valótlan adatok feltüntetésével tett eleget a végrehajtási rendeletben előírt nyilatkozattételi kötelezettségének, és ezt az adóhatóság utólag feltárta. Az így megszerzett kártya felhasználása esetén az adóhatóság a foglalkoztatót megillető kedvezményes mértékkel megállapított, valamint az általános szabályok szerint kedvezmény nélkül megállapított közteher közötti különbözet összegének megfizetésére a kártya tulajdonosát (felhasználóját) határozattal kötelezi.

A 6-7. §-hoz

A nyereségérdekelt szervezeti formában működő, ugyanakkor folyamatosan veszteséget mutató adózók vonatkozásában a törvény meghatároz egy sajátos eljárási rendet annak hatékony megállapítása, feltárása érdekében, hogy az adózó bevallásában, illetőleg könyveiben, bizonylataiban feltüntetett adatok megfelelnek-e a valóságnak, vagy szabálytalan költségelszámolásokkal, bevétel eltitkolással igyekszik az adókötelezettséget elkerülni. Ezért, ha az adózó nem választja adóalapként a személyi jövedelemadóról szóló 1995. évi CXVII. törvény (Szja tv.) 49/B. § (23) bekezdése, illetőleg a társasági és osztalékadóról szóló törvény 6. §-a (7) bekezdése szerinti jövedelem (nyereség) minimumot, és erről az adóbevallásában nyilatkozik, köteles az adóbevallásához mellékelni az állami adóhatóság által rendszeresített bevallást kiegészítő nyomtatványt, amely a jogkövetkezmények szempontjából bevallásnak minősül.

Nem kell nyilatkozni a jövedelem (nyereség) minimumról a Tao.-ban, illetőleg az Szja tv.-ben szabályozott esetekben.

Az adóhatóság a bevallást kiegészítő nyomtatvány adatainak feldolgozását követően kockázatelemző program alapján egyes adókötelezettségek teljesítésének ellenőrzésére kiválasztja azokat az adózókat, amelyeknél (akiknél) a kockázatelemzés eredménye alapján valószínűsíthető, hogy fennáll az adóelkerülés veszélye. Ez a vizsgálat elsősorban az adózó irataira terjed ki, amelynek során az adóhatóság ellenőrzi, hogy az adózó az egyes adókötelezettségeit az adó megállapítására, bevallására és megfizetésére alkalmas módon teljesíti-e. A vizsgálat során az adóhatóság által kétségbe vont gazdasági események valódiságát és megtörténtét, illetőleg azt, hogy a költségek (ráfordítások) ténylegesen a vállalkozás érdekében merültek fel, az adózónak kell bizonyítania, ellenkező esetben az adóhatóság az adóalapot, illetőleg az adót bevallások utólagos ellenőrzése keretében becsléssel állapítja meg. Ezzel összhangban a törvény az Art. becslés, mint bizonyítási módszer alkalmazhatóságának tényállási elemeit is kiegészíti.

Az adóhatóság emellett vizsgálhatja azt is, hogy az egyéni vállalkozó, a vállalkozás magánszemély tulajdonosa életvitelének biztosításához szükséges kiadásokra a vállalkozásból megszerzett jövedelem nyújthatott-e fedezetet. Amennyiben a magánszemély által kitöltött bevallást kiegészítő nyomtatvány tartalma nem valószínűsíti, hogy az adózó a bevallott jövedelméből az életviteléhez szükséges kiadásokat fedezni tudja, az adóhatóság elrendelheti az adózó ellenőrzését.

Tekintettel arra, hogy az ellenőrzésre kiválasztás ezen sajátos típusa, illetőleg az ellenőrzés is közvetlenül az adózó bevallásához, illetőleg az ahhoz mellékelt nyilatkozathoz kötődik, az Art. tartalmaz egy garanciális szabályt a kiválasztás határidejére, valamint - tekintettel az ellenőrzési kapacitások megoszlására - egy speciális szabályt az ellenőrzés megkezdésére vonatkozóan. E szerint az ellenőrzésre történő kiválasztást az adóhatóság a bevallások benyújtásának határidejétől, illetőleg hibás, hiányos bevallás esetén a bevallás kijavításának vagy késedelmesen benyújtott bevallás esetén a bevallás beérkezésének napjától számított 30 napon belül folytatja le és erről az adózót értesíti. Az értesítés nem minősül az ellenőrzés megkezdésének, vagyis az adózó az ellenőrzés megkezdéséig önellenőrzést végezhet. Az ellenőrzést a kiválasztástól számított egy éven belül köteles megkezdeni az adóhatóság. E sajátos határidő-meghatározáson túl egyebekben mind az egyes adókötelezettségek ellenőrzésére irányuló ellenőrzést, mind pedig a bevallások utólagos ellenőrzése keretében alkalmazott becslési eljárást az Art. általános szabályainak alkalmazásával kell lefolytatni.

Amennyiben az adózó a bevallást kiegészítő nyomtatványt hibásan, hiányosan töltötte ki, a hiba, hiányosság nyilvántartásba vételétől számított 8 napon belül értesíti az adóhatóságot, amely a hibás, hiányos bevallást kiegészítő nyomtatványt kijavítja.

Ha a bevallás önellenőrzése következtében az adóalap oly módon változik, hogy az nem éri el a minimum jövedelmet (nyereséget), az adózó az önellenőrzési lap mellékleteként köteles a bevallás kiegészítő nyilatkozat megtételére szolgáló nyomtatványt kitölteni és benyújtani.

A 8. §-hoz

Jogharmonizációs kötelezettség teljesítése okán módosítani szükséges a „de minimis támogatás” fogalmát. A „de minimis támogatás” fogalmát az Art. az Értelmező rendelkezések között határozza meg, utalva az EK Szerződés 87. és 88. cikkeiben foglaltaknak a de minimis támogatásra való alkalmazásáról szóló bizottsági rendeletre. Tekintettel arra, hogy a jelenleg hatályos definíció szövegében hivatkozott 2001. évi rendeletet egy új, a 2006. december 28-án kihirdetett 1998/2006/EK bizottsági rendelet váltotta fel, a törvény - visszamenőleges hatállyal - pontosítja a meghatározást az új bizottsági rendeletre hivatkozással. A fogalom módosításához kapcsolódó átmeneti és részletszabályokat a hivatkozott, közvetlenül hatályosuló EK rendelet tartalmazza.

-----STARTING---POINT---VEGE---

A 9. §-hoz

A törvény a kihirdetését követő 8. napon lép hatályba, kivéve az adózó bevallásához kapcsolódó nyilatkozattétellel összefüggő rendelkezéseket, amelyek 2007. július 1-jén lépnek hatályba. A törvény átmeneti szabályai - az adózó választásától függően - rendezik a jövedelem (nyereség) minimum 2007. második félévi megállapításának módját.

A törvény szerint az Art.-nak a csekély összegű (de minimis) támogatásra vonatkozó értelmező rendelkezését 2007. január 1-jétől kell alkalmazni.