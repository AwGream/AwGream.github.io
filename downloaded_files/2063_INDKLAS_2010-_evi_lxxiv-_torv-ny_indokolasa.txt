2010. évi LXXIV. törvény indokolása

az államháztartásról szóló 1992. évi XXXVIII. törvény módosításáról

-----STARTING---POINT---ALTALANOS--- 

Az államháztartási törvény 2006-ban történt módosítása az általános választások évére is a költségvetési törvényjavaslat szeptember 30-ai benyújtást írja elő. Az elkészítésére, megtárgyalására vonatkozó határidők meghatározásakor nem veszi figyelembe azt a körülményt, hogy az országgyűlési képviselők általános választásának évében a megalakuló Országgyűlés és az újonnan felálló Kormány részére nem áll rendelkezésre megfelelő időkeret a költségvetési törvényjavaslat előkészítésére és megtárgyalására. Ezen időkeret biztosítása érdekében az országgyűlési képviselők általános választásának évében az egyes eljárási határidők általánostól eltérő meghatározása indokolt.

Az eljárási határidőkhöz hasonlóan az Áht. szintén rendkívül merev, rugalmatlan szabályozást tartalmaz a pótköltségvetési törvényjavaslat benyújtására vonatkozóan. A szabályozás már rendkívül kis eltérés esetén is pótköltségvetési törvényjavaslat Országgyűlésnek történő benyújtását írja elő, amely meglehetősen körülményessé, lassúvá teszi az államháztartási gazdálkodást, a megváltozott külső és belső gazdasági körülményekhez történő költségvetési alkalmazkodást. A módosítás alapján csupán a tervektől történő valóban jelentős eltérés indokolja - a Kormány hatáskörében megtehető lépéseken túl - az Országgyűlés közbeavatkozását.

A költségvetés módosítását eredményező helyzetek hatékonyabb kezelése érdekében célszerű ismét két típusú módosítási formát előírni: az állami költségvetés kiadási főösszegének 2,5%-át meghaladó mértékű költségvetési egyenleg-eltérés esetén a költségvetési törvény módosítását, ill. a költségvetési tételek teljes körét átfogó módosítás-típust, azaz pótköltségvetés benyújtását a jelentős mértékű, az állami költségvetés kiadási főösszegének 5%-át meghaladó mértékű eltérés esetén.

A többségi állami tulajdonú társaságok költségvetési kapcsolatainak bemutatását célzó elszámolási szabályok jelenlegi bonyolult rendszerét a közgazdasági és számviteli megalapozottság hiánya és az átláthatóság igénye miatt egyszerűsíteni, és a nemzetközi gyakorlatban bevett szabályokhoz közelíteni szükséges. A törvény összhangban van az Állami Számvevőszék ebben a kérdésben megfogalmazott korábbi álláspontjával, mely szerint a jelenlegi szabályozás közgazdaságilag értelmezhetetlen.

-----STARTING---POINT---RESZLETES---

Az 1. §-hoz

A pótköltségvetési törvényre vonatkozó jelenlegi szabályozás túlzottan merev és statikus: a procedúra időigénye miatt érdemben nem teszi lehetővé a megváltozott gazdasági körülményekre történő gyors és hatékony költségvetési reagálást. A pótköltségvetés definíció szerint a tárgyévi előirányzatok megváltoztatását jelenti, így értelmezhetetlen az a jelenlegi előírás, amely a későbbi évek egyenleg-céljainak esetleges megváltoztatása esetét is pótköltségvetésnek tekinti.

A törvényben megfogalmazott szabály szerint az állami költségvetés várható egyenlegének a költségvetési törvényben előírttól való, az állami költségvetés kiadási főösszegének 2,5%-át meghaladó mértékű eltérése esetén költségvetési módosítási kötelezettség, míg ugyanezen értékek 5%-ot meghaladó mértékű eltérése esetén pótköltségvetés benyújtási kötelezettség kerül előírásra.

A 2-4. §-hoz

A költségvetési ciklusra vonatkozó határidők módosítását a megalapozottabb költségvetési javaslat elkészítése indokolja. A jelenlegi szabályozás ugyanis nem veszi figyelembe az országgyűlési képviselők általános választásának évében a választás lebonyolításának, az Országgyűlés és a Kormány megalakulásának időigényét.

Az 5. §-hoz

A többségi állami tulajdonú társaságok költségvetési kapcsolatainak bemutatását célzó elszámolási szabályok jelenlegi bonyolult rendszerét a közgazdasági és számviteli megalapozottság hiánya és az átláthatóság igénye miatt egyszerűsíteni, és a nemzetközi gyakorlatban bevett szabályokhoz közelíteni szükséges. Az Állami Számvevőszék szerint is „közgazdaságilag nem értelmezhető” az az elszámolási szabály, amely szerint a társaságok számviteli eredményeit be kell emelni a pénzforgalmi költségvetésbe.

-----STARTING---POINT---VEGE---

A 6. §-hoz

Hatályba léptető rendelkezés.