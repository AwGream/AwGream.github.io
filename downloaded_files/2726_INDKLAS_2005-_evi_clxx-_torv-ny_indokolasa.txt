2005. évi CLXX. törvény indokolása

a szociális igazgatásról és szociális ellátásokról szóló 1993. évi III. törvény módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.) módosítását tartalmazza, amely elsősorban a Kormány 100 lépés programjának végrehajtásához kapcsolódik, mind a szociális szolgáltatások, mind a pénzbeli ellátások terén.

A törvénymódosítás a pénzben és természetben nyújtott szociális ellátások területén nem új támogatások bevezetésére irányul, hanem egyes ellátási formák működésének hatékonyabbá tételét szolgáló változásokat tartalmaz. Ez alapvetően két ellátási formát érint, egyrészt a legjellemzőbb rászorultsági típusú pénzbeli ellátást, a rendszeres szociális segélyt, másrészt a természetben nyújtott leggyakoribb támogatási formát, a közgyógyellátást. A két legjelentősebb szociális ellátás tartalmi megújítása mellett a törvény az ápolási díj és az adósságkezelési szolgáltatás vonatkozásában részben kiegészítő szabályokat, részben az egységes jogalkalmazást segítő pontosító rendelkezéseket is tartalmaz.

A Kormány a 100 lépés programjában a családtámogatási rendszer átfogó átalakításával egyidejűleg döntött a szociális segélyezési rendszer működésének hatékonyabbá tételéről is. Ez különösen két vonatkozásban fogalmazódott meg, úgy mint:

- a segély jogosultsági feltételeiben és összegszerűségében legyen figyelembe véve a családi körülmény, és

- érvényesüljön a segélyből élők munkavállalásának, aktivitásának ösztönzése.

Ennek megfelelően a rendszeres szociális segély a jövőben a felnőtt korú, jövedelemmel nem rendelkező személy és egész családja részére nyújtott szociális támogatássá alakul át.

A családnagyság figyelembevétele feltételezi a család kiadási szerkezethez igazodó, ún. fogyasztási egység bevezetését. Ez azt jelenti, hogy a jogosultság elbírálása nem az egy főre, hanem a fogyasztási egységre vetített jövedelem alapján történik, és a támogatási összeg is e szerint kerül megállapításra. A segély nem fix összegű, hanem a jogosultsági jövedelemhatárig (ez a nyugdíjminimum 90%-a) egészíti ki a család tényleges jövedelmét. Ennek megfelelően a segély összege a legszegényebb családok esetében a legnagyobb, és a jövedelemhatárhoz közelítve csökken. Mivel a segély a család meglévő jövedelmét egészíti ki, nem fordulhat elő, hogy a segély folyósításával az érintett család jövedelmi helyzete kedvezőbb legyen annál a családnál, amelyik a jogosultsági jövedelemhatárt alig meghaladó jövedelemből él.

A segélyezettek foglalkoztatásának elősegítése érdekében két fontos rendelkezést tartalmaz a törvény. Az egyik, hogy az alkalmi munkavállalás időtartama alatt a segélyt változatlan összegben kell folyósítani. A másik rendelkezés szerint a segély a segélyezett munkába állása esetén részösszegben és csökkenő mértékben továbbra is jár. A munkaerő-piacon történő elhelyezkedéskor a keresőtevékenység első három hónapjában a segély 50%-a, további három hónapban pedig annak 25%-a illeti meg a segélyben részesülő személyt. A munka melletti segélyfolyósítás nem vonatkozik az államilag támogatott foglalkoztatási formákra (közcélú munka, közhasznú munka).

A jelenleg segélyben részesülő közel 160 ezer fő esetén a tartalmában teljesen megváltozott rendszeres szociális segély a családok jövedelmi helyzetének a felülvizsgálatát igényli, amelyhez az önkormányzatok részére legalább 3 hónap időtartamot szükséges biztosítani. Ezért az új típusú rendszeres szociális segély folyósítására 2006. július 1-jétől kerül sor. A felülvizsgálat lebonyolításához viszont szükséges, hogy az új rendelkezések 2006. április 1-jével hatályba lépjenek.

A családi típusú szociális segélyezésre történő átállás 2006. évi költségkihatásának számításánál a törvényben szereplő folyósítási kezdő időpontot (2006. július 1.), a jelenlegi ellátotti létszámot (160 ezer fő) és 4,3%-os nyugdíjminimum-emelést feltételezünk. Mindezek alapján közel 7,5 milliárd Ft többletforrás szükséges a segély jövő évi bevezetéséhez.

A közgyógyellátás a szociális biztonság védelmének, illetve megőrzésének célját szolgálja azzal, hogy a szociálisan rászorultak részére az egészség megőrzésével és a betegséggel összefüggő kiadásokat kompenzálja. A támogatás - változó tartalommal - több, mint 30 éve része a szociális ellátórendszernek, és a 90-es évek közepe óta lényegében változatlan feltételek mellett működik. A közgyógyellátás rendszere azonban számos problémával küzd, feladatát csak részben tudja teljesíteni. A tervezett átalakítás célja, hogy a közgyógyellátás keretében igénybe vehető szolgáltatások jobban igazodjanak az érintettek szükségleteihez, a támogatás rendszere áttekinthetőbb és igazságosabb legyen. A változás eredményeképpen a támogatás váljon célzottabbá, fokozottabban érvényesüljön a rászorultsági elv. A kialakításra kerülő új rendszerben a jogosultsági feltételek és a nyújtott szolgáltatások köre lényegében változatlan marad. A közgyógyellátás kiadásainak 80%-át kitevő gyógyszerek esetében történik lényeges változás. A jelenleg közgyógyellátási jogcímen igénybe vehető szűk gyógyszerkörhöz való hozzáférés helyett, az egyén krónikus betegségeihez igazodva szélesebb körű ellátás biztosítására nyílik lehetőség.

A közgyógyellátottak gyógyszerellátásában jelentős változást hoz a krónikus betegséghez igazodó keretösszegű támogatás bevezetése a jelenleg igen szűkre szabott közgyógyellátási lista helyett. Személyre szabott, a krónikus betegségnek megfelelő, maximálisan 12 000 forintos havi keret meghatározására kerül sor egy olyan keret-megállapítási lista alapján, mely a legalacsonyabb napi terápiás költségű hatóanyagokat tartalmazó készítményeket sorolja fel. A közgyógyellátott az egyéni gyógyszerkeret összegét bármely, a társadalombiztosítás által támogatott gyógyszerkészítményre költheti. Az egyéni gyógyszerkeret mellett évi 6000 forintos, eseti keret áll a közgyógyellátott rendelkezésére abból a célból, hogy akut megbetegedés esetén is támogatással tudja gyógyszerét kiváltani. A közgyógyellátás átalakított rendszerében nagyobb feladat és felelősség hárul az egészségbiztosítási szervekre. A feladat ellátásához szükséges technikai háttér - a gyógyszertárak és az Országos Egészségbiztosítási Pénztár között kiépítésre kerülő elektronikus adatkapcsolati rendszer - segíti az új rendszer működését, és a gyógyszerészek munkáját.

Az ápolási díjra vonatkozó rendelkezések új szabályokkal egészülnek ki. A törvény rendezi az állandó és tartós gondozásra vonatkozó szakvélemény felülvizsgálatát, de nyitva hagyja a fokozott ápolásra szorulóval kapcsolatos szakvélemény jogorvoslatának kérdését. E két egymással szorosan összefüggő szakmai kérdést érintően a jogi szabályozásban is indokolt összhangot teremteni. Ezt célozza az a rendelkezés, amely szerint a fokozott ápolási igénnyel kapcsolatos szakvélemény felülvizsgálatát a területileg illetékes szociális és gyámhivatal által kijelölt szakértőtől lehet kérni.

Ugyancsak új szabály, hogy a jövőben az ápolási díj összege után nem kell nyugdíjjárulékot fizetnie azoknak a személyeknek, aki a vonatkozó törvény szerint nyugdíjjárulék fizetésére egyébként sem kötelezettek. A jövő évtől a megyei, fővárosi módszertani szociális intézményeket az általuk kiadott szakvélemény elkészítésért díjazás illeti meg.

Az adósságkezelési szolgáltatást érintően a törvény célja kettős. Egyrészt az adósságkezelési szolgáltatást a 40 ezer főnél több állandó lakossal rendelkező önkormányzatok számára kötelező feladattá teszi, másrészt az előrefizetős gáz-, vagy áramfogyasztást mérő készülékek felszerelésének és használatának programfinanszírozása helyett a támogatási forma rendszerszerű beépítését rendeli az adósságkezelési szolgáltatásba.

A törvény a szociális szolgáltatások területén elsősorban az önkormányzatok ellátási felelősségét teszi hangsúlyosabbá. A két legalapvetőbb - az élethez és az emberi méltósághoz való jogot is érintő - alapszolgáltatás, az étkeztetés és a házi segítségnyújtás esetén a törvény megteremti az önkormányzat háttérfelelősségét abban az esetben, ha az önkormányzat maga nem tudja e két szolgáltatás bármelyikét a rászoruló számára nyújtani. A törvény szerint ebben az esetben - amely akár a szolgáltatás teljes hiánya, akár kapacitáshiány miatt felléphet - a rászorulót ellátó másik állami, nem állami vagy egyházi fenntartó követelheti az ellátásra köteles települési önkormányzattól az intézményi és a személyi térítési díj közötti különbözetet. Szintén az önkormányzat ellátási felelősségét hangsúlyozza az egyházi, illetve a nem állami fenntartók finanszírozásával kapcsolatos két módosítás. A törvény szerint 2007. január 1-jétől ellátási szerződés megkötése esetén az önkormányzat lesz jogosult az őt megillető normatíva lehívására. Ha pedig az önkormányzat egyházi fenntartásba ad át szociális szolgáltatót, illetve intézményt, az egyházi kiegészítő normatívát a helyi önkormányzat köteles a központi költségvetésnek megtéríteni.

A törvény szociális szolgáltatásokkal összefüggő másik célja az ellátottak védelmének erősítése. Egyrészt a törvény pontosan meghatározza, hogy nem állami, egyházi fenntartású ápolást, gondozást nyújtó intézményekben, illetve ápoló, gondozó célú lakóotthonokban mely esetben lehet a gondozási megállapodást felmondani. E kérdés rendezését a törvény eddig teljesen a felekre bízta, aminek az lett a következménye, hogy az ellátási megállapodásban több esetben is egy-két hónapos felmondási idővel korlátlan felmondási jogot biztosítottak a fenntartó számára, noha az ellátottak sok esetben teljesen felszámolták egzisztenciájukat annak érdekében, hogy az intézményben lakjanak életük végéig. A törvénymódosítás a jelenleg fennálló intézményi jogviszonyokat is módosítaná.

Ha az állami fenntartó jogellenesen állapította meg a térítési díjakat, vagy az intézményi jogviszonyt jogellenesen szüntette meg, eddig is nyitva állt a lehetőség a határozat közigazgatási bíróság előtti megtámadására. Nem állami, egyházi fenntartók esetében azonban az ellátott csak hosszadalmas polgári peres úton tudott érvényt szerezni az igazának, amelyet a fentebb vázolt felmondási gyakorlat miatt számos esetben nem is mert megtenni. A törvény ezért soron kívüli peres eljárást biztosít a nem állami, egyházi intézményekben lakók számára a térítési díjak jogellenes megállapítása és a jogellenes felmondás esetén. Szintén az ellátottak jogvédelmét szolgálja az ellátottjogi képviselőkre vonatkozó szabályok pontosítása, és a körülményekhez jobban igazodó illetékességi szabályok bevezetése az alapszolgáltatások területén.

A nem állami, egyházi szolgáltatónál, intézménynél dolgozók védelmét szolgálja az a szabály, amely szerint a munkaidejüket, pihenőidejüket, előmeneteli és illetményrendszerüket a közalkalmazotti törvény szabályai szerint vagy kizárólag a munkavállalóra előnyösebben kell meghatározni.

A törvény tartalmazza az ellátottak szociális intézményen belüli foglalkoztatásának, az ún. szociális foglalkoztatásnak a szabályait. A szociális foglalkoztatás két formája a munka-rehabilitáció és a fejlesztő-felkészítő foglalkoztatás. A munka-rehabilitáció alapvető célja az ellátott munkavégző képességének megőrzése, fejlesztése, a fejlesztő-felkészítő foglalkoztatás célja az ellátott felkészítése a védett munka keretében, illetve a nyílt munkaerőpiacon történő önálló munkavégzésre.

A törvény egyértelműen rögzíti továbbá az intézményekben ellátható személyek számát, a működési engedélyben meghatározott férőhelyszám átmeneti túllépésének szabályait, több ponton szabályozza a mind gyakoribb, önkormányzati társulásban, többcélú kistérségi társulásban történő feladatellátás szabályait, a szolgáltatási rendszer fejlesztési irányainak jobb tervezhetősége érdekében pedig bevezeti az országos jelentési és férőhelyfigyelő rendszert.

-----STARTING---POINT---RESZLETES---

Az 1. §-hoz

A rendelkezés pontosítást tartalmaz a törvény hatálya alá tartozó intézménytípusok vonatkozásában. Az Szt. hatálya eddig sem terjedt ki a nyugdíjasházakra, a törvény alkalmazásában azok nem minősültek szociális intézménynek, tekintettel arra, hogy az ingatlanon történő jogszerzés (tulajdonjog, haszonélvezeti jog, lakáshasználati jog vagy bérleti jog) nem egyeztethető össze a szociális gondoskodás intézményi formájával, még abban az esetben sem, ha az ott lakóknak kiegészítő szolgáltatásokat (pl. egészségügyi ellátás) nyújtanak. Ugyanakkor az elmúlt években megszaporodtak az olyan kérelmek, amelyek nyugdíjasházak, nyugdíjas lakóparkok szociális intézményként való működtetésére irányulnak, mivel így lehetővé válna a tulajdonjog, illetve más, lakhatást biztosító jog értékesítése mellett az intézményi normatíva igénybevétele is. A kizáró szabály megfogalmazása így a jogszabályi rendelkezések megkerülhetőségének kizárása miatt vált szükségessé.

A 2. §-hoz

Az Szt. 4. §-a az értelmező rendelkezéseket foglalja magában. Ezek közül most kismértékben módosul a vagyon, a közeli hozzátartozó, a rendszeres pénzellátás és a fenntartó fogalma, és a rendelkezés kiegészül a fogyasztási egység tartalmának meghatározásával. A vagyontárgyak együttes forgalmi értéke az öregségi nyugdíjminimum hetvenszeresét nem haladhatja meg (ez korábban ötvenszeres volt) kikerült továbbá a vagyon körébe sorolt ingóságok közül a gépi meghajtású termelő- és munkaeszköz. Ezzel a módosítással a szociális törvény és a gyermekvédelmi törvény vagyonfogalma azonos lesz.

A közeli hozzátartozó fogalmában a jelenleginél egyértelműbben elkülönül a családtagokon belül a gyermekek köre. A rendszeres pénzellátás értelmezési tartománya változik: az árvaellátásra jogosult fogyatékkal élő gyermek eltartásáról gondoskodó személy özvegyi nyugdíja nem minősül rendszeres pénzellátásnak. A fenntartó fogalma kiegészül a helyi önkormányzatok társulásával. A fogyasztási egység a családon belül az egyes családtagokhoz rendelt arányszámokat határozza meg.

A 3. §-hoz

A rendelkezés meghatározza az intézményi jogviszonynak minősülő, eddig külön nem nevesített jogviszonyokat. Az eljárási szabályok közé beépítésre kerül a személyes gondoskodás körébe tartotó szociális ügyekben történő bírósági eljárás soron kívüliségére és illetékmentességére vonatkozó szabály. Az érintett ügytípusok közé tartozik a szociális intézményben történő ellátásra kötött megállapodás felmondása jogszerűségének vizsgálata, az egyházi vagy nem állami fenntartó által megállapított térítési díj összegével kapcsolatos vita, valamint az étkeztetést, illetve a házi segítségnyújtást nem ellátási kötelezettség alapján végző szolgáltató, illetve intézmény fenntartója által az ellátásra kötelezett települési önkormányzattól követelt térítési díj különbözettel kapcsolatos eljárás.

A 4. §-hoz

A rendelkezés egyértelműen meghatározza a természetes személyazonosító adatok körét.

Az 5-6. §-hoz

A rendelkezések arra az esetre határoznak meg szabályokat, ha a szolgáltatás, illetve intézményi ellátás kapacitás-, illetve férőhelyhiány miatt nem biztosítható. Ebben az esetben a szolgáltató, illetve az intézmény vezetője a kérelmet, illetve a beutaló határozatot a kézhezvétel napján nyilvántartásba veszi. A kérelem nyilvántartásba vételének az ellátás iránti igények teljesítési sorrendje, valamint a más területen esetleg fennálló szabad férőhelyek, illetve kapacitás betölthetősége szempontjából van jelentősége. Az országos jelentési és férőhelyfigyelő rendszer célja az, hogy az üres férőhelyek, illetve kapacitások országos összesítésben, áttekinthető módon ismertté és betölthetővé váljanak, emellett lényeges a szolgáltatások, illetve az intézményi ellátások finanszírozásának tervezhetősége szempontjából is. A férőhelyfigyelő rendszert a szociális ágazat irányításáért felelős minisztérium működteti.

A 7. §-hoz

Az új szabályok az Szt. 25. §-ának kiegészítését célozzák abban a vonatkozásban, hogy a rászorultságtól függő havi rendszeres pénzbeli ellátások közül a három fő ellátásra (időskorúak járadéka, rendszeres szociális segély, ápolási díj) közös felülvizsgálati rendelkezéseket iktat be. Ezek értelmében a felsorolt ellátásokra való jogosultságot kétévente legalább egyszer felül kell vizsgálni, és az első felülvizsgálatot a megállapítást követő második év harmadik hónapjának végéig kell végrehajtani. A jogosultság felülvizsgálata mellett az ellátási összegeket is időközönként felül kell vizsgálni, különös tekintettel a nyugdíjemelésekre, és a családok jövedelmi helyzetének változásaira. Ezekre is egységes szabályok kerülnek meghatározásra.

A 8-11. §-hoz

A rendszeres szociális segély tartalmának és jogosultsági feltételeinek teljes körű változása új szabályok megalkotását teszi szükségessé. A jövőben rendszeres szociális segélyre az egészségkárosodott személyek, a nem foglalkoztatottak és 2007. évtől az Flt. szerint támogatásban részesülő álláskereső személyek és családok lesznek jogosultak, ha családjukban az egy fogyasztási egységre eső havi jövedelem nem haladja meg a jogosultsági összeghatárt (az öregségi nyugdíj mindenkori legkisebb összegének 90%-át). A rendszeres szociális segély havi összege a családi jövedelemhatár összegének és a család tényleges havi jövedelmének a különbözete. Ha ez az összeg a havi 1000 Ft-ot nem éri el, akkor is legalább havi 1000 Ft-ot meg kell állapítani.

A törvény a rendszeres szociális segély megszüntetését eredményező együttműködési kötelezettségszegésre vonatkozóan határoz meg új, az ellátottra nézve kedvezőbb szabályokat.

Az együttműködési kötelezettség megszegése esetén differenciált szankciórendszer bevezetése indokolt. Abban az esetben, ha a kötelezettség megszegése első alkalommal fordul elő és nem minősül súlyosnak, akkor a segély megszüntetése helyett átmenetileg csökkentett összegben történő folyósítása javasolható . Az együttműködési kötelezettség megszegésének ezen szabályai az önkormányzat számára további felhatalmazást tesznek szükségessé.

A munkára való ösztönzés érdekében a segélyre jogosult személy a segély folyósítása mellett a munkaerő-piacon keresőtevékenységet folytathat, ilyen esetekben korlátozott mértékben és időtartamban a segély továbbra is megilleti. A segély mértéke a munkavállalás első 3 hónapjában 50%, a második 3 hónapban pedig 25%. A keresőtevékenység melletti segély továbbfolyósítására a továbbfolyósítás megszűnésétől számított hat hónapon belül nem kerülhet sor.

A 12. §-hoz

A lakásfenntartási támogatás rendelkezései új szabállyal egészülnek ki. Ennek értelmében a lakásfenntartási támogatást részben vagy egészben természetbeni formában kell nyújtani annak a személynek, akinél előrefizetős gáz-, vagy áramfogyasztást mérő készülék működik.

A 13. §-hoz

A módosítás arra irányul, hogy a fogyatékos személyt hosszú időn (legalább 10 év) keresztül ápoló hozzátartozó, amennyiben saját jogú nyugellátásra szerez jogosultságot, ne veszítse el egyidejűleg az ápolási díjra való jogosultságát.

A 14. §-hoz

Ha az ápolásra szoruló személy esetében a fokozott ápolást igénylő feltételek fennállnak, akkor az ezt dokumentáló szakvéleményben a szakvélemény érvényességi időtartamát is fel kell tüntetni. A megyei, fővárosi szociális módszertani intézmény részére a vizsgálatot elrendelő önkormányzat a szakvélemény elkészítésével kapcsolatos költségeket - 20 000 Ft/szakvélemény - megtéríti, melyet a központi költségvetés finanszíroz.

A 15. §-hoz

A kiegészítés felhatalmazást ad az önkormányzatoknak, hogy helyi rendeletükben szabályozzák azokat az eseteket, amelyek az ápolási tevékenységgel kapcsolatos kötelezettségek megszegésének minősülnek, valamint, hogy melyek a házi segítségnyújtást végző szervezet feladatai e kötelezettségek ellenőrzésében.

A 16. §-hoz

A jövőben az ápolási díjban részesülő személynek nem kell az ápolási díj összege után nyugdíjjárulékot fizetnie azokban az esetekben, amikor a vonatkozó törvényi rendelkezés értelmében nyugdíjjárulék-fizetési kötelezettség egyébként sem áll fenn.

A 17. §-hoz

A törvény meghatározza a közgyógyellátásnak, mint természetben nyújtott ellátásnak a funkcióját. A rendelkezés szerint ez a speciális támogatási forma a szociálisan rászorult személy egészségi állapota megőrzéséhez, helyreállításához kapcsolódó egészségügyi szolgáltatásokkal kapcsolatos kiadások kompenzálását célzó hozzájárulás. A közgyógyellátás szolgáltatásainak felsorolása az időközben bekövetkezett jogszabályi változásokat követve módosul.

A közgyógyellátás keretében igénybe vehető szolgáltatások közül kizárólag a gyógyszerekre terjed ki a változás. Az új rendszerben tehát a közgyógyellátáson belül kettéválik a gyógyszer, valamint a gyógyászati segédeszköz jogosult által történő igénybevételének módja. A gyógyszeren kívüli gyógyászati ellátás esetében az igénybevétel szempontjából változás lényegében nem történik. További módosítást az jelent, hogy a közgyógyellátás keretében a közfinanszírozás alapjául elfogadott ár mértékéig lehet térítésmentesen szolgáltatást igénybe venni, az efölöltti árat a jogosultnak ki kell fizetni. A közgyógyellátás gyógyszer szolgáltatása esetében a szükségletekhez jobban igazodó felhasználás érdekében ún. gyógyszerkeret bevezetésére kerül sor.

A közgyógyellátás gyógyszer szolgáltatása esetében a szükségletekhez jobban igazodó felhasználás érdekében ún. gyógyszerkeret bevezetésére kerül sor. A gyógyszerkeret két részből tevődik össze: a jogosult krónikus betegségéhez igazodó terápiát szolgáló egyéni gyógyszerkeretből és az év közben bármikor jelentkező akut megbetegedés kiadásaihoz kapcsolódó eseti keretből.

A 18. §-hoz

A törvény szerint a közgyógyellátásra való jogosultság feltételei nem változnak érdemben. Változást az jelent, hogy az ún. méltányossági jogcímen történő közgyógyellátás esetén az önkormányzat rendeletében meghatározott feltételek szerint a jegyző gyakorolja a jövőben a hatáskört. Ez a megoldás ügyfélbarát, mivel gyorsabb és a más jogcímen közgyógyellátásra jogosultakkal azonos ügyintézési feltételeket biztosít. A törvény az eddigiekhez hasonlóan az önkormányati rendelet keretszabályait határozza meg.

A 19. §-hoz

A törvény megállapítja a gyógyszerkeret meghatározásának menetét és szabályait. A közgyógyellátást igénylő személy háziorvosa igazolást állít ki a krónikus betegségekről és az azok gyógyítását szolgáló terápiáról (gyógyszerek esetében hatóanyag és mennyiség megjelölésével). A háziorvos az igazolás kiállításakor - a szakorvos értesítése alapján - figyelembe veszi azokat a gyógyászati ellátásokat is, amelyeket kizárólag szakorvosi rendelvényre lehet igénybe venni.

A jegyző megvizsgálva az egyéb jogosultsági feltételek fennállását (pl. jövedelemhez kötött jogcím esetén a jövedelmet vagy alanyi jogcím esetén az annak feltételéül szolgáló ellátásra való jogosultságot), majd ezt követően a háziorvos igazolását megküldi az illetékes megyei egészségbiztosítási pénztárnak (a továbbiakban: MEP). A gyógyító ellátások összes költségéről, valamint gyógyszerkeretről az orvos által dokumentált betegségek (BNO kód) kezelésére alkalmazott terápia alapján a MEP szakhatóságként nyilatkozik. A gyógyító ellátások (gyógyszer, gyógyászati segédeszköz stb.) költségének meghatározása a normatív és méltányossági jogcímen megállapításra kerülő közgyógyellátásra való jogosultság megállapítása szempontjából lényeges, hiszen a jogosultság nemcsak a jövedelemtől, hanem a gyógyító ellátásra rendszeresen fordított kiadásoktól is függ. Az egyéni szükségletekre alapozott gyógyszerkeret meghatározása pedig a havi rendszerességgel szedett, krónikus betegségek gyógyítását szolgáló gyógyszerek alapján történik. Az egyéni gyógyszerkeret a külön jogszabályban meghatározásra kerülő napi legalacsonyabb terápiás költségű gyógyszerek térítési díja alapján kerül kiszámításra.

Az egyéni gyógyszerkeretnél indokolt alsó és felső korlát beépítése a rendszerbe. Ennek megfelelően csak havi 1000 Ft feletti gyógyszerköltség esetén lehet egyéni keretet megállapítani és a gyógyszerkeret felső határa pedig 2006. évben nem lehet több havi 12 000 Ft-nál. A közgyógyellátottak gyógyszerszedési szokásai alapján a havi 12 000 Ft-os felső korlát biztosítja, hogy a jogosultak 99%-a számára a legolcsóbb termékekből történő választás esetén térítésmentes legyen a gyógyszer. Ugyanis, ha a gyógyszerkeret elfogy, akkor a közgyógyellátott is az általános támogatási szabályok szerint válthatja ki a gyógyszerét.

A közgyógyellátásra jogosultak részére az egyéni gyógyszerkeret egy évre kerül megállapításra, emellett - akut megbetegedéshez kapcsolódó gyógyszerkiadásaik kompenzálására - eseti keret kerül biztosításra, amelynek összege 2006. évben 6000 Ft. A közgyógyellátott gyógyszerkerete tehát az egyéni keretből és az eseti keretből tevődik össze. Azon jogosultak esetében, akiknek nincs krónikus betegséghez kapcsolódó gyógyszerszükségletük, a gyógyszerkeret összege az eseti kerettel azonos. A jogosultsági feltételek fennállása esetén és a MEP által kiadott szakhatósági vélemény alapján a jegyző megállapítja a jogosultságot és a gyógyszerkeret összegét valamint a jogosultság kezdő időpontját.

A 20. §-hoz

A törvény szerint amennyiben a jogosultság egy éve alatt jelentősen - legalább havi 1000 Ft-ot elérő összegben - változik a közgyógyellátott gyógyszerkiadása, mód lesz arra, hogy az egyéni gyógyszerkeretét év közben módosítsák. Erre azonban a közgyógyellátási időszak végén már nincs lehetőség, ebben az esetben a változás a következő évi gyógyszerkeret megállapításánál kerül figyelembevételre. A gyógyszerkeret módosítása nem érinti a jogosultságot. Mivel a keret csak a nyilvántartásban szerepel, ezért új igazolvány kiadására sincs szükség.

A közgyógyellátásra való jogosultságot megállapító határozat alapján a MEP állítja ki a „B” biztonsági kategóriába tartozó igazolványt és egyidejűleg megtörténik az OEP által vezetett hatósági nyilvántartásba történő felvétel is. Az éves gyógyszerkeret és annak naprakész összege - a jogosultra és a jogosultságra vonatkozó adatokkal együtt az OEP nyilvántartásában jelenik meg. Az OEP gondoskodik arról, hogy az eseti gyógyszerkeret a jogosultság megnyílásakor egy összegben, az egyéni gyógyszerkeret pedig a jogosultság kezdő időpontjától számított három havonta azonos összegben a jogosult számára rendelkezésre álljon. A három havi keret biztosítása egyidejűleg szolgálja a rugalmas és az egész évre ütemezett felhasználást. Az adott három hónapos időszakban fel nem használt gyógyszerkeret a jogosultsági éven belül átvihető és növeli a következő három hónapra esedékes összeget. Ennek technikai hátterét az OEP és a gyógyszertárak között kiépítésre kerülő informatikai rendszer teremti meg. A folyamatos adatkapcsolat biztosítja a gyógyszerkeret naprakész nyilvántartását, a nyilvántartás tartalmazza a még rendelkezésre álló összeget, amelynek alapján a gyógyszer kiszolgálója információval rendelkezik arról, hogy térítésmentesen, illetőleg térítéssel kell- e kiadnia a készítményt.

A 21. §-hoz

A törvény meghatározza a gyógyszertár közgyógyellátással kapcsolatos feladatait. A gyógyszertár a vény kiváltásakor az OEP nyilvántartásában ellenőrzi a jogosultság fennállását és a gyógyszerkeretet. A gyógyszert térítésmentesen csak a rendelkezésre álló gyógyszerkeret összegéig adhatja ki a patika. Amennyiben a jogosultnak már nincs a felírt gyógyszer térítési díjának fedezésére elegendő kerete, akkor azt térítéssel kell számára kiadni, ezzel együtt a keretből fennmaradó összeg a következő negyedéves keret összegét növeli. Ez a megoldás az OEP és a gyógyszertárak közötti elszámolás zavartalanságát szolgálja. Kivételt az az eset képez, ha az éves keretből már csak olyan összeg áll rendelkezésre, ami nem fedezi teljesen a felírt gyógyszer teljes térítési díját. Mivel a jogosultsági éven túl a keret nem vihető át, ezért ekkor a jogosultnak módja van arra, hogy a még rendelkezésre álló keret felhasználásával váltsa ki a gyógyszert.

A 22. §-hoz

A törvény kiegészíti a jegyző által a szociális ellátások igénybevételéről vezetett nyilvántartásra vonatkozó rendelkezést. Közgyógyellátás esetében az igazolvány számát és a gyógyszerkeretet is nyilván kell tartani. Az OEP és a jegyző között a nyilvántartási adatok egyeztetésére - a korábbiak szerint - évente kerül sor.

A 23. §-hoz

A közgyógyellátás finanszírozása tekintetében az új rendszerben nincs változás. Az ellátás finanszírozása továbbra is döntően központi költségvetési forrásból történik, az önkormányzat az általa szabályozottak szerint, méltányossági jogcímen megállapított közgyógyellátás esetében az eddigiekhez hasonlóan hozzájárul a kiadásokhoz. Az önkormányzati szerepvállalás annyiban változik, hogy fokozottabb lesz a helyhatóságok érdekeltsége azáltal, hogy nem átalány jellegű lesz a befizetési kötelezettségük, hanem a gyógyszerkeret összegéhez igazodva, annak 30%-ában kerül meghatározásra.

A 24-25. §-hoz

E joghelyi rendelkezéssel az adósságkezelési szolgáltatásnak egy új formájával, az előrefizetős gáz-, vagy áramfogyasztást mérő készülék használatával bővül e szociális ellátás tartalma. A törvény az adósságkezelési szolgáltatást mindazon önkormányzatok számára kötelező feladattá teszi, ahol az állandó lakosok száma meghaladja a 40 ezer főt.

A 26. §-hoz

A módosítás a személyes gondoskodási formák települési, illetve megyei tervezési keretét jelentő szociálpolitikai kerekasztal szabályait egészíti ki a többcélú kistérségi társulásra vonatkozóan. A szociálpolitikai kerekasztal elsődleges feladata a szolgáltatástervezési koncepcióban meghatározott feladatok megvalósulásának, végrehajtásának folyamatos figyelemmel kísérése.

A 27. §-hoz

A módosítás az étkeztetés, mint alapszolgáltatási forma szabályait határozza meg. Az étkeztetés keretében azoknak a szociálisan rászorultaknak a legalább napi egyszeri meleg étkezéséről kell gondoskodni, akik azt önmaguk, illetve eltartottjaik részére tartósan vagy átmeneti jelleggel nem képesek biztosítani. A szociális rászorultság fogalma eddig a személyes gondoskodási formákra vonatkozóan nem került pontosan meghatározásra a törvényben, ami problémát okozott az önkormányzatoknak a jogosultak körének értelmezésében, egyúttal rendkívül nagy különbségeket eredményezett az ország különböző területei között. A törvény kifejezett felhatalmazást ad az önkormányzatoknak az étkeztetés jogosultsági feltételeinek szabályozására, meghatározza egyúttal az ellátottak érdekében azokat a kereteket, amelynél szigorúbb feltételeket az önkormányzat nem határozhat meg. Ez a megoldás az önkormányzati hatáskörben lévő pénzbeli, illetve a természetbeni ellátások körében évek óta hatékonyan működik, és tekintettel arra, hogy az étkeztetésben mint ellátási formában a személyes gondoskodás mellett a természetbeni ellátási jelleg is hangsúlyos, alkalmas a jogosulti kör konkretizálására vonatkozó szándék megvalósítására.

A 28. §-hoz

A törvény a családsegítés törvényi szabályait olyan irányban módosítja, amely alkalmas e szolgáltatási forma hatékonyságának növelésére. A módosítást az teszi szükségessé, hogy a családsegítés a szakterületről érkező jelzések szerint tevékenységét sok esetben a székhelyén történő tanácsadásra korlátozza, nem fektet kellő hangsúlyt az ellátási terület feltérképezésére, a segítséget igénylő személyek, illetve családok felkeresésére. A módosítás a családsegítő szolgáltatás által működtetett jelzőrendszer szabályainak konkretizálásával, valamint a személyes felkeresési kötelezettség hangsúlyossá tételével a szolgáltatás aktivitásának irányába hat.

A családok segítése érdekében veszélyeztetettséget és krízishelyzetet észlelő jelzőrendszer működik. A jegyző, továbbá a szociális, egészségügyi szolgáltató, intézmény, valamint a gyermekjóléti szolgálat, a pártfogói felügyelői és a jogi segítségnyújtói szolgálat jelzi, a társadalmi szervezetek, egyházak és magánszemélyek jelezhetik a családsegítést nyújtó szolgáltatónak, intézménynek, ha segítségre szoruló családról, személyről szereznek tudomást. A jelzés alapján a családsegítést nyújtó szolgáltató, intézmény köteles feltérképezi az ellátási területen élő szociális és mentálhigiénés problémákkal küzdő családok, személyek körét, és személyesen felkeresve tájékoztatja őket a családsegítés céljáról, tartalmáról. Ezt követően természetesen továbbra is a segítségre szoruló személy, illetve család döntésén múlik az, hogy a szolgáltatást igénybe kívánja-e venni. A lehetőség azonban sokkal szélesebb körben válik elérhetővé, mivel jelenleg általános probléma, hogy az érintetteknek nincs tudomásuk, vagy téves elképzelésük van a családsegítés feladatairól, szolgáltatásairól.

A 29. §-hoz

A közösségi ellátás területén bővül a szolgáltatási formák köre. A közösségi ellátások eddigi feladatai alapellátásként fogalmazódnak meg, s mellette speciális szolgáltatásként megjelenik az alacsonyküszöbű szolgáltatás, melynek célja a szenvedélybetegséggel küzdők, vagy azokban érintettek speciális ellátása. Az alacsonyküszöbű kifejezés arra utal, hogy a szolgáltatást végzők az ellátásba kerüléshez nem támasztanak magas követelményeket az igénybevevőkkel szemben, a szolgáltatás igénybevételének nincsen előfeltétele. A közösségi ellátáson belül, a speciális szolgáltatás célcsoportjai lehetnek: a deviáns életvitelű fiatalok, a nehezen elérhető csoportok, a magas kockázati csoportok és az illegális drogokat kipróbálók. A törvényi szabályozás ezen új, közösségi ellátáson belüli, speciális szolgáltatási forma rendszerbe illesztését célozza. A jelenlegi helyzetfelmérés alapján körülbelül 40 szervezet végez alacsonyküszöbű szolgáltatást, a legalább 30 000 lakossal rendelkező települési önkormányzatoknak a közösségi ellátás speciális szolgáltatását 2007. december 31-éig kell biztosítaniuk.

A 30. §-hoz

A rendelkezés az utcai szociális munkához kapcsolódó diszpécserközpontokra vonatkozik. A diszpécserközpontokat a szociális ágazat irányításáért felelős miniszter pályázat útján, regionális illetékességgel jelöli ki. A kijelölés öt évre szól, amelynek leteltét követően új pályázat kiírására kerül sor. A diszpécserközpontok feladata az utcai szociális munkát végző szolgáltatók regionális összehangolása, valamint sürgős intézkedést igénylő esetekben a konkrét segítségnyújtás koordinálása.

A 31. §-hoz

A módosítás értelmében az idősek otthonán belül külön gondozási egységben vagy csoportban kell ellátni azt a személyt, akinél a külön jogszabályban meghatározott szerv a demencia körébe tartozó középsúlyos vagy súlyos kórképet állapít meg. A gondozási egységre, illetve csoportra vonatkozó, általánostól eltérő szakmai szabályok végrehajtási jogszabályban kerülnek meghatározásra a gondozási többletfeladatok figyelembevételével.

A 32. §-hoz

A rendelkezés a 27. § szerinti, közösségi ellátásokat érintő módosításhoz kapcsolódik, az ellátási kötelezettségre vonatkozó szabályt egészíti ki a közösségi alapellátások mellett speciális szolgáltatásként megjelenő alacsonyküszöbű szolgáltatás beiktatásával.

A 33. §-hoz

A rendelkezés az ellátási kötelezettség megállapodás útján történő biztosítására vonatkozó szabályt érinti. A módosítás arra irányul, hogy az ellátást nyújtók között a társulás is nevesítésre kerüljön.

A 34. §-hoz

A módosítás az ellátási szerződés törvényi szabályait pontosítja. Az eddigi tömör megfogalmazást felváltva a törvény meghatározza, hogy az önkormányzat milyen módon biztosíthatja a feladatai körébe tartozó szociális ellátást. A helyi önkormányzat így ellátási kötelezettségének szociális szolgáltatást nyújtó szolgáltató, intézmény fenntartásával, szolgáltatót, intézményt fenntartó önkormányzati társulásban történő részvétellel, vagy szolgáltatót, intézményt működtető fenntartóval létrejött megállapodás, illetve ellátási szerződés megkötésével tehet eleget.

A 35. §-hoz

A rendelkezés az étkeztetés előbbiekben jelzett módosításához kapcsolódóan ad felhatalmazást az önkormányzati szabályozásra. Emellett a kistérségi társulást nevesíti a szolgáltatástervezési koncepciót készítő szervek között, egyben biztosítja, hogy a társulás által készített koncepció összhangban legyen a megyei, fővárosi önkormányzat által készített koncepcióval, illetve a kistérség területének összehangolt fejlesztését biztosító egyéb tervekkel, programokkal.

A 36. §-hoz

A törvény érinti a szociális szolgáltatások működésének engedélyezési szabályait is. A törvény módosítását követően alapszolgáltatások vonatkozásában az elsődleges ellátási területként megjelölt település, fővárosi kerület, kistérségi székhely szerint illetékes jegyző adhat ki működési engedélyt. Emellett a rendelkezés a nappali, illetve bentlakásos intézmények esetén meghatározza a működési engedélyben meghatározott férőhelyszám ideiglenes túllépésének korlátait, illetve azt az időtartamot, amelyet meghaladóan a túllépés csak a működési engedély módosításával tartható fenn.

A közigazgatási hatósági eljárás és szolgáltatás általános szabályairól szóló 2004. évi CXL. törvény adatkezelésre vonatkozó szabályai megkövetelik a működést engedélyező szerv adat és iratmegismerése jogának korlátozását.

A 37. §-hoz

A rendelkezés arra az estre vonatkozóan határoz meg szabályt, ha az egyházi, illetve nem állami fenntartó a helyi önkormányzattal, társulással vagy állami szervvel ellátási szerződést kötött, és az ellátási szerződés hatálya alá tartozó esetben a szociális szolgáltatásra irányuló kérelmet elutasítja. Ez esetben ugyanis az általános szabályok a nem állami, egyházi fenntartó esetén nem biztosítanak jogorvoslatot a döntés ellen. Indokolt azonban, hogy az ellátási szerződés alapján önkormányzati feladatot ellátó nem állami fenntartó ne utasíthassa el alapos indok nélkül az ellátási területen elő, hozzá forduló rászorulókat. A módosítás szerint az ellátást igénylő, illetve törvényes képviselője az egyházi, nem állami fenntartó döntése ellen a közléstől számított nyolc napon belül az ellátási szerződést megkötő helyi önkormányzathoz, társuláshoz, illetve állami szervhez fordulhat. A helyi önkormányzat, a társulás, illetve állami szerv a kérelemről határozattal dönt.

A 38. §-hoz

A módosítás az ellátottjogi képviselő feladatait, illetve az intézménnyel kapcsolatos jogosultságait egészíti ki az elmúlt évek gyakorlati tapasztalatainak megfelelően. Így a törvény kiegészül a szociális szolgáltató, intézmény vezetőjének, fenntartójának, valamint az ellátottjogi képviselő által megkeresett hatóságnak az együttműködési kötelezettségével az ellátottjogi képviselő észrevételének, kezdeményezésének, megkeresésének kivizsgálásában. Lényeges elem, hogy a képviselő - jogvédelmi tevékenysége megfelelő ellátása érdekében - lehetőséget kap a vonatkozó iratokba betekinteni, azokról másolatot készíteni, az intézmény működésére vonatkozó dokumentumokat megismerni, valamint a szolgáltatást nyújtó személyekhez és az ellátottakhoz kérdést intézni, velük megbeszélést, egyeztetést kezdeményezni és folytatni.

A 39. §-hoz

A rendelkezés az állami és a nem állami fenntartású szociális intézményekben, szolgáltatóknál foglalkoztatottak közötti indokolatlan különbségtételt tiltja garanciális jelleggel. A célja az, hogy a nem állami fenntartók által munkavállalóként foglalkoztatott szociális szakemberek ne kerüljenek hátrányosabb helyzetbe, mint a közalkalmazottként dolgozó, állami fenntartónál működő személyek. A módosítás által beiktatott szabály szerint azoknak a munkavállalóknak a munkaidejét, pihenőidejét, előmeneteli és illetményrendszerét, akik olyan egyházi vagy nem állami fenntartású szolgáltatónál, intézménynél dolgoznak, amely után a fenntartó normatív állami hozzájárulásban részesül, a közalkalmazotti törvény rendelkezései szerint kell megállapítani. E rendelkezésektől akkor lehet eltérni, ha azzal a munkavállaló kizárólag előnyt szerez.

A 40. §-hoz

A szociális intézményekben sürgető igényként jelentkezik az ellátottak, különösen a gondnokság alatt állók munka-rehabilitációs, valamint a fejlesztő-felkészítő foglalkoztatásának megszervezése, különösen ott, ahol a védett foglalkoztatók, célszervezetek biztosítottak korábban az intézményen belül munkalehetőséget. A megváltozott munkaképességű személyek elsajátíthatják azokat a készségeket és technikákat, amelyek lehetővé teszik azt, hogy olyan foglalkoztatásban részesüljenek, ahol a megmaradt képességeiket a lehető legjobban tudják hasznosítani, ahol bizonyos idő után lehetőségük van előre lépésre, a védett vagy önálló szervezeti keretekben történő munkavégzés irányába, a védett foglalkoztatási formából az integrált foglalkoztatási formába való átkerülésre. A foglalkoztatásnak az egyéni gondozási, illetve rehabilitációs terv szerint kell alakulnia, figyelembe véve az ellátott készségeit, szükségleteit, elvárásait. A szociális foglalkoztatás keretében két szociális foglalkoztatási típus kerül meghatározásra: a munka-rehabilitáció és a fejlesztő-felkészítő foglalkoztatás.

Annak érdekében, hogy az intézmények meg tudjanak felelni a foglalkoztatással feladataiknak, a költségvetésnek forrásokat kell biztosítani a feladat ellátásához. Ennek megfelelően egy olyan foglalkoztatási támogatás megállapítása válik szükségessé, amely érdekeltté teszi az intézményeket abban, hogy ne tartsák évekig a rendszerben az ellátottakat, hanem degresszív finanszírozási módszerrel ösztönözzék a hatékony és eredményes rehabilitáció megvalósítását, vagy a más intézményi formába történő átkerülést. A foglalkoztatást elősegítő támogatásnak nem az intézményeket általában, hanem magukat az egyéni fejlesztésben és rehabilitációban részt vevő ellátottak foglalkoztatását, illetve az ehhez kapcsolódó többletfeladatokat kell kompenzálnia. A szociális foglalkoztatási támogatás bevezetése kiszámítható gazdálkodást eredményez az intézmények számára, a munka rehabilitációs és fejlesztő, felkészítő foglalkoztatásban résztvevő ellátottak jövedelmét pedig a mindenkori minimálbérhez igazítja.

Foglalkoztatási szempontból jelenleg az értelmileg súlyos akadályozottsággal élők, a halmozottan fogyatékos emberek, a krónikus pszichiátriai- és szenvedélybetegségben szenvedők vannak a legnagyobb hátrányban, számukra szükséges a reintegrációjuk érdekében biztosítani a folyamatos és eredményt is magában foglaló munka-rehabilitációt. Az ápoló-gondozó otthonokban, illetve lakóotthonokban történő további foglalkoztatás fenntartására azért van szükség, mert az érintett, fogyatékos és megváltozott munkaképességű személyek munkához, foglalkoztatáshoz való joga, a foglalkoztatásukban elért, eddigi eredményei a támogatási rendszer változásai miatt nem sérülhetnek. A munka-rehabilitációra az intézményi jogviszony keretében kerül sor, az ellátott (illetve ha az ellátott cselekvőképességet kizáró gondnokság alatt áll, akkor a törvényes képviselője) és az intézmény vezetője közötti megállapodás alapján. A törvény meghatározza a megállapodás garanciális tartalmi elemeit, egyebekben azonban a szerződésekre vonatkozó általános szabályok érvényesülnek. A munka rehabilitáció szolgálati időre jogosít, amennyiben az előírt nyugdíjjárulékot megfizetik. Munka-rehabilitációnak minősül különösen az intézmény környezetében végzett kisegítő, kiegészítő jellegű, karbantartással, a külső-belső környezet rendben tartásával összefüggő feladatok ellátása.

A fejlesztő-felkészítő foglalkoztatás a megváltozott munkaképességű személyek, továbbá az értelmi akadályozottsággal élő emberek, egyedi, egyéni munkára képzésében, felkészítésében alkalmazott szociális foglalkoztatási forma. A fejlesztő-felkészítő foglalkoztatás keretében biztosítani kell, hogy a megváltozott munkaképességű személyek elsajátíthassák azokat a kiegészítő, fejlett készségeket és technikákat, amelyeket felajánlhatnának a potenciális munkáltatóknak. A fejlesztő-felkészítő foglalkoztatásnak arra kell ösztönöznie, hogy minden a foglalkozási rehabilitációban részt vevő személy olyan foglalkoztatásban részesüljön, ahol a megmaradt képességeit a lehető legjobban tudja hasznosítani, a foglalkoztatás révén kialakuljon önálló munkavégző képessége, felkészüljön a nyílt munkaerőpiacon történő önálló munkavégzésre.

A fejlesztő-felkészítő foglalkoztatás a Munka Törvénykönyve szerinti munkaviszony, azonban a szociális intézményben ellátottak speciális körülményeire tekintettel a törvény előírja a fiatal munkavállalókra vonatkozó garanciális szabályok alkalmazását.

A 41. §-hoz

A rendelkezés az egyházi, illetve a nem állami fenntartó és a szolgáltatását igénybe vevő személy közötti megállapodás felmondására fogalmaz meg korlátozó szabályokat. Jelenleg a törvény a nem állami fenntartók esetében a jogviszony megszüntetését nem szabályozza részletesen, a felek felmondása esetén megállapodásuk szerinti időpontban megszűnik a jogviszony. Állami fenntartó esetén a hatályos szabályok jóval részletesebbek, meghatározzák a felmondás lehetséges indokait és a jogorvoslati rendet. Az ellátottak így az egyházi, nem állami intézményekben jelenleg nem élveznek azonos védelmet az állami intézményeket igénybe vevőkkel. A módosítás révén meghatározásra kerülnek azok a minimális garanciális feltételek, amelyek biztosítják, hogy az ellátás csak indokolt esetben, illetve az intézmény elhagyásához vagy az egyéb alapszolgáltatásról való gondoskodáshoz szükséges megfelelő felmondási idő elteltével legyen megvonható. A módosítás meghatározza a jogorvoslati lehetőséget is a fenntartó intézkedése ellen. A bírósági út természetesen - az általános perjogi szabályok szerint - eddig is nyitva állt a megállapodás jogellenes felmondása esetére, fontos új kiegészítő szabály azonban, hogy az ellátást változatlan feltételek mellett mindaddig biztosítani kell, amíg a bíróság jogerős határozatot nem hoz, valamint az, hogy a bíróság soron kívül jár el az ilyen ügyekben.

A 42. §-hoz

A módosítás a törvényben már kihirdetett, 2006. január 1-jétől hatályba lépő utógondozási szabályokat egészíti ki. Az Szt. szerinti utógondozásra a rehabilitációs célú intézmények elhagyása esetén, az önálló életvitel helyreállítása céljából kerül sor. Ennek érdekében kerül kimondásra, hogy a külső gondozónál vagy intézményi külső férőhelyen elhelyezett személy utógondozás keretében történő ellátása magában foglalja az önálló munkába álláshoz szükséges személyre szóló tanácsadást és a munkavégzéssel kapcsolatos problémák megoldásában történő közreműködést is.

A 43. §-hoz

A módosítás a rehabilitációs alkalmassági vizsgálat eseteit egészíti ki, az intézményen belüli rehabilitációs foglalkoztatás új szabályaival összhangban. Így az intézménybe való bekerülést megelőző, a rehabilitálhatóság megállapítását szolgáló vizsgálat mellett megjelenik az a vizsgálati típus is, amely révén megállapításra kerül, hogy az ellátottnak - korára, fizikai és mentális állapotára tekintettel - mely szociális foglalkoztatási forma a leginkább megfelelő.

A 44. §-hoz

A módosítás a térítési díj megállapításával kapcsolatos szabályokat, illetve az ehhez kapcsolódó jogorvoslati rendet érinti. Ebben az esetben is irányadó válik az az általános szabály, mely szerint állami fenntartású intézményesetén a fenntartóhoz lehet fordulni, ha az ellátott, törvényes képviselője vagy a térítési díjat megfizető személy a személyi térítési díj összegét vitatja, illetve annak csökkentését vagy elengedését kéri. Az állami fenntartó a térítési díj összegéről határozattal dönt, amelynek felülvizsgálatát a bíróságtól lehet kérni. Tekintettel arra, hogy az egyházi, nem állami fenntartó esetében nincs közvetlen jogorvoslati lehetőség, itt közvetlenül a bírósághoz fordulás lehetőségét tartalmazza a törvény. A bíróság soron kívül jár el, és jogerős határozatáig a korábban megállapított térítési díjat kell megfizetni.

A 45. §-hoz

A törvény rendezi, hogy mely szempont figyelembevételével kell megállapítani a térítési díjat a jelzőrendszeres házi segítségnyújtás esetén, és meghatározza a támogató szolgáltatás esetén megállapítható személyi térítési díj legmagasabb összegét is.

A jelzőrendszeres házi segítségnyújtásért fizetendő átalánydíj esetében nem különül el az intézményi és a személyi térítési díj. A rendelkezés egyben meghatározza az átalánydíj éves összegének lehetséges felső határát, illetve azok esetében, akiknek rendszeres havi jövedelme nem haladja meg az öregségi nyugdíj mindenkori legkisebb havi összegét - a térítésmentességet.

A 46. §-hoz

A módosítás az emelt szintű intézményi férőhelyen ellátott személyek esetében az egyszeri hozzájárulás kiszámításának alapjául szolgáló normatíva megnevezését pontosítja, az egyszeri hozzájárulás visszafizetésére vonatkozó szabály pontosítása pedig a jogszabályváltozásokkal való visszaélések kiküszöbölését szolgálja.

A 47-48. §-hoz

A törvény fokozott hangsúlyt fektet az önkormányzati háttérfelelősség biztosítására az alapszolgáltatások igénybevétele során. A szociális törvény 1993. évben a települési önkormányzatok kötelező feladatává tette az alapellátási formák kiépítését. A települési önkormányzatok jelentős része jelenleg sem tesz eleget törvényi kötelezettségének. A legfontosabb alapszolgáltatási formák - étkeztetés, házi segítségnyújtás - is a településeknek csak közel kétharmadában működnek, amely azt eredményezi, hogy a szociálisan rászoruló személyek saját lakókörnyezetben történő ellátása nincs megfelelően biztosítva. Az alapszolgáltatási formák kiépítését segíti a tervezett intézkedés, amely során az ellátási kötelezettséggel rendelkező települési önkormányzat mögöttes felelőssége állapítható meg minden olyan esetben, amikor az étkeztetést vagy a házi segítségnyújtást a rászoruló részére az önkormányzat nem biztosítja, s van olyan fenntartó, amely azt ellátási kötelezettség nélkül teljesíti. Az önkormányzat háttérfelelőssége az intézményi térítési díj és a személyi térítési díj közötti különbözetnek a megfizetését jelenti, amelyet a fenntartó kérésére a bíróság állapít meg. Mentesül a települési önkormányzat a fizetési kötelezettség teljesítése alól, ha e szolgáltatásokat a rászoruló személy nem veszi igénybe. Ezzel párhuzamosan a törvény 34. §-a pontosítja azt, hogy az önkormányzat milyen eszközök alkalmazásával tehet eleget az ellátási kötelezettségnek, így saját intézmény fenntartásával, társuláshoz történő csatlakozással, ideértve a többcélú kistérségi társulást, valamint ellátási megállapodás, illetve szerződés megkötésével. A háttérfelelősség tehát csak abban az esetben állhat fenn, ha a rászoruló számára az étkeztetést, illetve a házi segítségnyújtást ezen ellátás-szervezési eszközök egyikével sem biztosítják.

A 49. §-hoz

A módosítás az ellátási szerződés kötelező tartalmi elemeit pontosítja a térítési díj, valamint a szakmai szabályok vonatkozásában.

Az 50-52. §-hoz

A módosítás a normatív állami hozzájárulással támogatott önkormányzati feladatok meghatározását pontosítja két szempontból, egyrészt megjelennek a szociális intézmények mellett a szociális szolgáltatók is, másrészt a felsorolás kiegészül az önkormányzati társulások megjelölésével. Emellett a rendelkezés a Magyar Köztársaság 2006. évi költségvetéséről szóló törvénnyel összhangban korrigálja az állandó lakosok után járó normatív hozzájárulás eseteit, valamint az elszámolási szabályokat.

Az 53. §-hoz

A módosítás szerint, ha az önkormányzat egyházi fenntartásba ad át szociális szolgáltatót, illetve intézményt, a helyi önkormányzat két évig köteles az egyházi kiegészítő normatívát a központi költségvetésnek megtéríteni. A rendelkezés az önkormányzatok ellátási kötelezettségét kívánja hangsúlyosabbá tenni. Az egyházi fenntartónak történő intézményátadást a törvény nem korlátozza, mert ha az önkormányzat az egyházi fenntartóval ellátási szerződést köt, és ezért saját maga hívja le az őt megillető normatívát, a megtérítési kötelezettség fel sem merülhet.

Az 54. §-hoz

A módosítás a felhatalmazó rendelkezéseket érinti. A Kormány számára új feladatként jelenik meg az országos jelentési és férőhelyfigyelő rendszer számára bejelentendő adatok körének, valamint az adatközlés módjára és idejére vonatkozó szabályok, illetve a szociális foglalkoztatás engedélyezésének és ellenőrzésének, valamint a szociális foglalkoztatási támogatás igénylésének és a támogatás felhasználása ellenőrzési szabályainak megalkotása. Új felhatalmazás a szociális ágazatot irányító miniszter számára a szociális foglalkoztatás személyi és tárgyi feltételeinek meghatározása, valamint az egészségügyi miniszternek - a közgyógyellátás átalakításához kapcsolódva - a szakmai szabályok szerint elsőként választandó, legalacsonyabb napi terápiás költséggel alkalmazott készítmények meghatározása.

-----STARTING---POINT---VEGE---

Az 55. §-hoz

A törvény hatályba lépése több időponthoz kötődik, az általános hatályba lépési időpont 2006. január 1. Elérő időpontban lépnek hatályba a családi jövedelemszámításra, a rendszeres szociális segélyezés álláskeresőkre való kiterjesztésére, az adósságkezelési szolgáltatásra, a közgyógyellátás átalakítására, valamint a közösségi ellátások alacsonyküszöbű szolgáltatással való kibővítésére vonatkozó módosítások.

Az 56-57. §-hoz

Az átmeneti szabályok között a leglényegesebbek a közgyógyellátáshoz kapcsolódó időpontok. A közgyógyellátás módosítására, az egyéni gyógyszerkeret bevezetésére - a kellő felkészülési idő biztosítása érdekében - 2006. július 1-jétől kerül sor. Ezt követően már csak új típusú igazolványok kiadása lehetséges. Azok, akik érvényes közgyógyellátási igazolvánnyal rendelkeznek az érvényességi időn belül bármikor kérhetik az új rendszer szerinti közgyógyellátás megállapítását. A közgyógyellátás éves felülvizsgálatakor, de legkésőbb 2007. június 30-án mindenkinek érvényét veszti a korábbi igazolványa, esetükben ezen időpont előtt már a jegyző intézkedik a közgyógyellátás új rendszere szerinti közgyógyellátás megállapításáról. Ez az átmenet hivatott biztosítani az 500 ezer közgyógyellátott folyamatos ellátását és azt, hogy a gyógyszerkeret megállapításának feladata ne dömpingszerűen jelentkezzen sem a háziorvosi rendelőben se a MEP-eknél.

Az 58-60. §-hoz

A §-ok a hatályukat vesztő és a módosuló rendelkezéseket tartalmazzák.

A 61-66. §-hoz

A törvény az Szt. módosításhoz tartalmilag kapcsolódó törvények módosítását is tartalmazza. Az egyes szociális tárgyú törvények módosításáról szóló 2004. évi CXXXVI. törvényben egyes hatálybalépési időpontokat érint. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény, a társadalombiztosítási nyugellátásról szóló 1997. évi LXXXI. törvény, valamint A személyi jövedelemadóról szóló 1995. évi CXVII. törvény esetében a szociális intézményben történő foglalkoztatáshoz kapcsolódó társadalombiztosítási, járulékfizetési és adózási kérdések indokolják a módosítást.

A közigazgatási hatósági eljárás és szolgáltatás általános szabályairól szóló 2004. évi CXL. törvény akként módosul, hogy a közgyógyellátásra való jogosultságot megállapító határozatban foglaltakat is fellebbezési jogra tekintet nélkül teljesíteni kell. Ez a módosítás azt szolgálja, hogy a jogosult a határozat által biztosított jogát fellebbezése esetén már annak elbírálását megelőzően is gyakorolni tudja, tehát a jogorvoslati eljárás ne késleltesse a közgyógyellátás igénybevételét.

A közgyógyellátási rendszer igénybevételének ellenőrzése és az esetleges visszaélések megelőzése érdekében a kötelező egészségbiztosítás ellátásairól szóló 1997. évi LXXXIII. törvény rendelkezései tekintetében a közgyógyellátásra vonatkozóan történik kiegészítés. Ezáltal lehetővé válik, hogy jogosulatlan igénybevétel esetén annak okozója (közgyógyellátott, orvos, fogalmazó, szolgáltatást nyújtó) a jogosulatlanul igénybevett összeg és kamatainak megfizetésére kötelezhető legyen.

A 67. §-hoz

A módosítás az állami és a nem állami fenntartású gyermekvédelmi intézményekben, szolgáltatóknál foglalkoztatottak közötti indokolatlan különbségtételt megtiltására irányul. A célja az, hogy a nem állami fenntartók által munkavállalóként foglalkoztatott szociális szakemberek ne kerüljenek hátrányosabb helyzetbe, mint a közalkalmazottként dolgozó, állami fenntartónál működő személyek. A módosítás által beiktatott szabály szerint azoknak a munkavállalóknak a munkaidejét, pihenőidejét, előmeneteli és illetményrendszerét, akik olyan egyházi vagy nem állami fenntartású szolgáltatónál, intézménynél dolgoznak, amely után a fenntartó normatív állami hozzájárulásban részesül, a közalkalmazotti törvény rendelkezései szerint kell megállapítani.

E rendelkezésektől akkor lehet eltérni, ha azzal a munkavállaló kizárólag előnyt szerez. A szociális ágazatra vonatkozóan azonos szabályozást tartalmaz a 39. §, így indokolt a gyermekvédelmi területen is a védelem hasonló szintjét biztosítani.