2012. évi XI. törvény indokolása

a Kazettás Lőszerekről szóló Egyezmény kihirdetéséről

Általános indokolás

A törvény célja a Kazettás Lőszerekről szóló Egyezmény (a továbbiakban: Egyezmény) kötelező hatályának elismeréséhez szükséges felhatalmazás megszerzése és kihirdetése.

Az Egyezmény aláírásával, a hazai kazettás lőszer-készletek megsemmisítésével és az Egyezmény ratifikálásával Magyarország ismét fontos és kézzelfogható bizonyítékát adja a leszerelés ügye iránti szilárd elkötelezettségének. Ezzel nemcsak megvalósítja a nemzeti biztonsági stratégiában foglalt célkitűzéseket, hanem hozzájárul a magyar külpolitika pozitív megítéléséhez is.

2008. május 30-án a Dublini Diplomáciai Konferencián résztvevő 107 állam, köztük hazánk is, egyhangúan elfogadta a kazettás lőszerek betiltásáról rendelkező „Kazettás Lőszerekről szóló Egyezmény” (Convention on Cluster Munitions) szövegét. Az Egyezményt 2008. december 3-án Oslóban nyitották meg aláírásra. Ugyanezen a napon hazánk nevében a külügyminiszter aláírta az Egyezményt.

Az elmúlt évtizedekben a kazettás lőszerek alkalmazása, illetve a lőszer-maradványok több ezer halálesetet és súlyos sérülést okoztak. A régebben használt, ledobott, de fel nem robbant résztöltetek a mai napig nagy veszélyt jelentenek a polgári lakosságnak a világ számos országában. Szomorú adat, hogy az áldozatok és sérültek egyharmada gyermek, illetve a sérültek 60 %-a mindennapi tevékenysége közben lesz áldozata a robbanótesteknek.

A 2008. május 30-án Dublinban véglegesített, majd a 2008. december 3-án Oslóban aláírt egyezmény Részes Államai vállalják, hogy semmilyen körülmények között nem használnak kazettás bombákat, továbbá nem gyártanak, nem tárolnak, nem értékesítenek, vagy adnak tovább ilyen fegyvereket (1. Cikk). Vállalják továbbá, hogy meglévő kazettás lőszer készleteiket megsemmisítik (4. Cikk) és kétoldalú, vagy többoldalú együttműködés keretében támogatást adnak más államoknak ahhoz, hogy eleget tegyenek az egyezményben vállalt kötelezettségeiknek (6. Cikk).

Az egyezményről szóló tárgyalások több, a leszerelés területén aktív nemzetközi civil szervezet és több ország kisebb civil szervezetének együttes kezdeményezésére, 2007. februárban indultak Oslóban, miután a norvég kormány felvállalta a civilek által képviselt mozgalom céljait és otthont adott az első, kormányzati és nem kormányzati szakértők bevonásával folytatott tárgyalásoknak. Az előkészítő tárgyalási folyamatban 107 ország, köztük Magyarország szakértői vettek részt. A bő egy évvel később Dublinban elfogadott végleges szöveget a kazettás bombát használó 14 országból 7 írta alá, míg a 34, ilyen fegyverrendszert gyártó ország közül 17 képviselője csatlakozott a kazettás fegyverek tilalmáról szóló nemzetközi egyezményhez. Különböző politikai és katonai megfontolások miatt a nemzetközi közösség fontos tagjai, mint az Egyesült Államok, Kína és Oroszország egyelőre nem írták alá az egyezményt.

Magyarország az egyezmény oslói aláírásával és az aláírást követő felszólalásában egyértelművé tette, hogy az egyezményben foglalt célokat és korlátozásokat magára nézve kötelezőnek tartja már a hazai kihirdetés formális megtörténtéig terjedő időszakban is. Ennek megfelelően kerülhetett sor a hazánkban tárolt ilyen típusú fegyverek megsemmisítésének megkezdésére 2011 elején. 2011. január 12-én Erdőkertesen, a kijelölt robbantási helyen került végrehajtásra a kazettás bombák próbahatástalanítása és megsemmisítése. A Magyar Honvédség birtokában lévő szovjet gyártású légibombák első csoportjának hivatalos megsemmisítését 2011. március 24-én, az erdőkertesi gyakorlótéren, hazai és nemzetközi szakértők, az EBESZ és az ENSZ nemzetközi megfigyelői, a Budapesten akkreditált katonai attasék, valamint a civil szervezetek képviselőinek jelenlétében kezdte meg a Honvéd Tűzszerész és Hadihajós Ezred. A további 41 darab harckocsi és a 248 darab élőerő elleni, régi szovjet bomba megsemmisítésére március és június között került sor.

Magyarország a birtokában lévő kazettás lőszerek és azok résztölteteinek önként vállalt, és a teljes átláthatóság mellett végrehajtott megsemmisítésével maradéktalanul eleget tett a transzparencia és a bizalomépítés elvárásainak, és ismét fontos bizonyítékát adta a béke és a leszerelés ügye melletti elkötelezettségének.

Részletes indokolás

Az 1-2. §-hoz

Az Egyezmény tartalmát tekintve törvényhozási tárgykört érintő szabályokat tartalmaz. Erre, valamint a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontjára és 9. §-ára figyelemmel, az Egyezmény kötelező hatályának elismerésére az Országgyűlés ad felhatalmazást és törvényben kerül kihirdetésre.

A 3. §-hoz

Az Egyezmény 1. és 2. Cikke tartalmazza az Egyezményben vállalt általános kötelezettségekre, az egyezmény hatályára vonatkozó, valamint az abban használt fogalmakat meghatározó rendelkezéseket. A 3. és a 4. Cikk a kazettás lőszerek tárolására, a készletek megsemmisítésére, valamint a kazettás lőszer-mentesítésre és megsemmisítésre, továbbá a kockázatcsökkentő felkészítésre vonatkozóan hoz rendelkezéseket. Az 5. Cikk az áldozatok segítésének kérdésével foglalkozik, amelyet a 6. Cikkben a nemzetközi együttműködés és segítségnyújtás témakörének taglalása követ. A 7. Cikk foglalkozik az áttekinthetőségi intézkedések részletezésével. A 8. Cikk a kötelezettségteljesítés megkönnyítésére és tisztázására vonatkozóan hoz rendelkezéseket. A 9. és a 10. Cikk a nemzeti végrehajtási intézkedéseket és a viták rendezésének kérdéseit taglalja. A 11. és a 12. Cikk az Egyezmény végrehajtásának intézményes kereteire, a Részes Államok találkozóira, és a Felülvizsgálati Konferenciákra tér ki. A 13. és a 14. Cikk az Egyezmény módosításaira, valamint az Egyezmény működtetésével kapcsolatos költségekre és adminisztratív feladatokra vonatkozóan tartalmaz rendelkezéseket. A 15-től a 23-ig terjedő Cikkek tartalmazzák az Egyezmény aláírására, megerősítésére, elfogadására, jóváhagyására, vagy a csatlakozásra, valamint a hatálybalépésre, az ideiglenes alkalmazásra, a fenntartásokra, az Egyezmény időbeli hatályára és felmondására, az Egyezményben nem részes államokhoz fűződő kapcsolatokra, a letéteményesre és a hiteles szövegekre vonatkozó rendelkezéseket.

A 4. §-hoz

A 4. § határozza meg a kihirdető törvény hatálybalépésének napját, valamint rögzíti az Egyezmény hatálybalépésével kapcsolatos, a 2005. évi L. törvényből eredő külügyminiszteri feladatokat.

Az 5. §-hoz

Az Egyezményhez csatlakozó országok kötelezik magukat arra, hogy az Egyezmény végrehajtása érdekében meghozzák a megfelelő jogi, igazgatási és egyéb intézkedéseket, beleértve a büntetőjogi intézkedések foganatosítását is annak érdekében, hogy megakadályozzanak minden, az Egyezmény által a Részes Államok számára tiltott tevékenységet (9. Cikk). A Büntető Törvénykönyv módosításával Magyarország ennek a kötelezettségnek tesz eleget.