2013. évi CCXLIX. törvény indokolása

egyes törvények vízgazdálkodási tárgyú módosításáról

-----STARTING---POINT---ALTALANOS--- 

1. A hatályos törvényi szabályozás szerint a vízitársulatok felett a törvényességi felügyeletet a cégbíróság, a szakmai felügyeletet a társulat működési területe szerinti vízügyi igazgatóság látja el. Jelenleg Magyarországon 83 vízitársulat működik, átlagos területi nagyságuk 100 ezer hektár, az általuk üzemeltetett közcélú művek hossza átlagosan 448 km. A vízitársulatok közül 54 rendelkezik önálló, legalább 5 fő szakembert foglalkoztató munkaszervezettel, a többi vízitársulat a vízügyi műszaki feladatokat, vagy a feladatok egy részét jelenleg vállalkozók bevonásával látja el. A munkaszervezettel rendelkező társulatok összlétszáma meghaladja az 1000 főt.

A vízitársulatok kezelésében lévő állami, önkormányzati és magántulajdonban lévő vízilétesítmények hossza 37638 km, amelyből az önkormányzattól üzemeltetésre, illetve a magántulajdonosoktól használatra átvett vízilétesítmények hossza 9166 km. A további 28472 km forgalomképes állami tulajdonba tartozó mű, amely magában foglalja az üzemeltetésre átvett (5928 km) és az 1992. év óta a társulati jegyzett tőkébe tartozó társulati műveket (22544 km).

Az üzemeltetésre átvett 5928 km forgalomképes vízgazdálkodási létesítménynek a fővárosi és megyei kormányhivatalokról szóló 288/2010. (XII. 21.) Korm. rendelet (a továbbiakban: Korm. Rendelet) 29. § (9) bekezdése szerint a mezőgazdasági szakigazgatási szervektől a vízügyi igazgatóságok vagyonkezelésébe kell kerülniük. Ezeknek a vízilétesítményeknek ugyan a földművelésügyi igazgatóság volt a vagyonkezelőjük, a tényleges üzemeltetést azonban 1999-2000. év óta a vízitársulatok végzik. A törvény - összhangban a nemzeti vagyonról szóló 2011. évi CXCVI. törvény (a továbbiakban: vagyontörvény) vagyonkezelői jogra vonatkozó rendelkezéseivel - annyiban jelent változást, hogy törvényi szinten vagyonkezelőnek jelöli ki a vízügyi igazgatóságokat a forgalomképes állami tulajdonban lévő vízilétesítmények vonatkozásában.

Az üzemeltetésre átvett vízilétesítmény és vízfolyás mellett rendezni szükséges a szintén forgalomképes állami vagyonba tartozó, de az 1992. január 1-jei rendező mérleg és rendező eredménykimutatás készítéséről szóló 6/1992. (III. 18.) PM rendelet 6. § (2) bekezdése szerint a vízitársulati jegyzett tőkében is feltüntetett 22544 km vízilétesítmény kezelői, üzemeltetési jogát is. Ezeknek az állami tulajdonba tartozó vízilétesítményeknek a tulajdoni helyzetét szintén úgy rendezi a törvény, hogy vagyonkezelőként a vízügyi igazgatóság kerül megjelölésre.

A fentiekkel összhangban a vízitársulatok állami tulajdonú vízilétesítményeken való vagyonkezelői vagy kezelői joga megszűnik. A vagyonkezelői feladatokat a továbbiakban a vízügyi igazgatóság látja el.

2. A belvíz elleni védekezés megerősítését és az öntözővíz-továbbítás eredményességének fokozását szolgálja a törvény azon rendelkezése, amely szerint a helyi önkormányzati tulajdonban vagy magántulajdonban lévő vízfolyások, csatornák fenntartását és üzemeltetését is - a tulajdonos felajánlása esetén - a vízügyi igazgatóság ellenérték nélkül átvállalhatja. Ezáltal a vízügyi igazgatóság kezelésébe kerülő - nem állami tulajdonú - vízfolyások, vízilétesítmények fenntartásának és üzemeltetésének költségeit az állam viseli.

Az egységes üzemeltetés megteremtése a mezőgazdasági vízszolgáltatás hatékonyságának növelésével jár, és garanciát jelenthet arra, hogy az állami vagyonkezelésben lévő folyóktól és kisvízfolyásoktól az önkormányzati tulajdonú létesítményeken keresztül a víz valamennyi gazdához eljuthasson, azokhoz is, akikhez közvetlenül egy magántulajdonban lévő csatornán keresztül érkezik öntözési célú víz. Az egységes üzemeltetés a belvízvédekezés eredményesebbé tételét is szolgálja.

A vízgazdálkodásról szóló 1995. évi LVII. törvény (a továbbiakban: Vgtv.) módosítása értelmében a törvény megteremti a lehetőségét annak, hogy a tulajdonosok a tulajdonukban lévő kisvízfolyásokat, csatornákat üzemeltetésre és fenntartásra az államnak felajánlhassák, ha az belvíz-elvezetési vagy öntözővíz-továbbítási rendeltetésű.

Ezt követően a vízügyi igazgatóság a felajánlásokat három hónap időtartam alatt szakmailag ellenőrzi annak érdekében, hogy valóban az öntözővíz-továbbításban vagy belvízelvezetésben szerepet betöltő vízfolyás és csatorna kerüljön átvételre. Amennyiben fel nem ajánlott kisvízfolyás- és csatornaszakaszok üzemeltetésének és fenntartásának átvétele is szükséges a közérdekű belvízelvezetés és öntözővíz-továbbítás érdekében, a vízügyi hatóság az adott vízfolyás, vízilétesítmény vonatkozásában a vízügyi igazgatóságot hatósági határozatban üzemeltetőnek kijelölheti.

Az átvételről szóló üzemeltetési szerződés, illetve a kijelölő határozat alapján a vízügyi igazgatóságnak három hónap áll rendelkezésre az adott kisvízfolyás és csatorna gyakorlati átvételére, így a felajánlott létesítmények tekintetében az állam által biztosított egységes üzemeltetés 2014. október 1-jével megkezdődhet.

3. A 2013. évi dunai árvízi védekezés során szerzett tapasztalatok alapján a törvény megoldást kínál

- a nagyvízi mederkezelési terveknek a vízügyi igazgatási szervek irányításáért felelős miniszter (belügyminiszter) általi kihirdetésére,

- a nagyvízi meder jogi jelleg ingatlan-nyilvántartásba történő feljegyzésének mielőbbi megvalósítása érdekében a feljegyzési eljárás tárgyi díjmentességére,

- az állami tulajdonban lévő vízfolyás medrének és parti sávjának lehatárolására, és ezt követően a vízfolyás, mint művelés alól kivett terület díjmentes bejegyzésére, illetve a parti sáv díjmentes feljegyzésére,

- az árvíz által veszélyeztetett nyílt ártéri települések tekintetében a települési vízkárelhárítási tervek vízügyi igazgatóság általi elkészítésére, illetve felülvizsgálatára.
 
-----STARTING---POINT---RESZLETES---

Az 1. §-hoz

A vagyontörvény 11. §-a szerint a vagyonkezelői jog vagyonkezelési szerződéssel vagy kivételesen törvényben történő kijelöléssel jön létre. A törvény alapján kijelöléssel létrejött vagyonkezelői jog - ha a törvény másként nem rendelkezik - az adott törvényben meghatározott feltételek teljesülésének, ennek hiányában a törvény hatálybalépésének napján keletkezik. A kijelölés során rendelkezni kell arról, hogy a vagyonkezelői jog létesítése ingyenesen vagy visszterhesen történik. A vagyonkezelésre vonatkozó részletes szabályokat a tulajdonosi joggyakorlóval megkötött vagyonkezelési szerződés tartalmazza.

A vagyontörvény fenti rendelkezéseinek figyelembevételével a törvény újraszabályozza a Vgtv. 3. §-át, és a kizárólagos állami tulajdonban lévő vizek és vízilétesítmények mellett a forgalomképes állami tulajdonú vizek és vízilétesítmények vagyonkezelőjeként is a vízügyi igazgatási szervet, a működési terület szerinti vízügyi igazgatóságot jelöli meg. A vagyonkezelési jog létesítése ingyenesen történik a rendelkezés hatálybalépésének napján. A vagyonkezelésre vonatkozó részletes szabályokat a tulajdonosi jogokat gyakorló MNV Zrt-vel, illetve NFA-val megkötésre kerülő vagyonkezelési szerződés tartalmazza.

A törvény szerint a kizárólagos állami tulajdonban álló, illetve a forgalomképes állami tulajdonban lévő vizek és vízilétesítmények vagyonkezelését is a vízügyi igazgatóság látja el, azonban a vagyonkezelői joguk nem terjed ki a víziközmű-szolgáltatásról szóló 2011. évi CCIX. törvény szerinti ivóvíz- és szennyvízközmű-hálózatra.

Az ingatlanügyi hatóság (a járási hivatal földhivatala) a vagyonkezelői jogot köteles a vagyontörvény 11. § (7a) bekezdése alapján, az ott rögzített feltételek fennállása esetén a vízügyi igazgatóság egyoldalú nyilatkozatát tartalmazó kérelme alapján - már a vagyonkezelési szerződés megkötését megelőzően is - az ingatlan-nyilvántartásba bejegyezni, és egyidejűleg a vízitársulat vagyonkezelői vagy kezelői jogát az ingatlan-nyilvántartásból törölni. Amennyiben a vagyontörvény 11. § (7a) bekezdés feltételei nem teljesülnek, a vagyonkezelő a szerződés megkötését követően kérelmezi - a vagyonkezelési szerződés benyújtásával - a vagyonkezelői jog ingatlan-nyilvántartási bejegyzését.

A 2. §-hoz

A belvíz elleni védekezés megerősítését és az öntözővíz-továbbítás eredményességének fokozását szolgálja az a rendelkezés, amely szerint a nem állami tulajdonban lévő kisvízfolyások, csatornák fenntartását és üzemeltetését a vízügyi igazgatóság ellenérték nélkül átvállalhatja.

A vízügyi igazgatóságnak továbbra is törvényi kötelessége vizsgálni, hogy vízfolyás- vagy csatornaszakasz akadályozza-e a belvizek elvezetését vagy az öntözővíz továbbítását. Ennek megállapítása esetén a vízügyi igazgatóság ezen vízilétesítmények tekintetében kezdeményezi a vízügyi hatóságnál az üzemeltetésre kijelölő döntés meghozatalát.

A vízügyi igazgatási szerv végzi a nem állami tulajdonban lévő azon belvízelvezetést vagy öntözést szolgáló vízfolyások, csatornák fenntartását és üzemeltetését is, amelyre a vízügyi hatóság hatósági döntésben kijelölte.

A 3. §-hoz

A Vgtv. pontosítását tartalmazza, mivel a hatályos szöveg a már nem létező fejezeti kezelésű Környezetvédelmi és vízügyi célelőirányzat pénzeszközeinek felhasználására történő hivatkozást, illetve a vízügyi közfeladat finanszírozása tekintetében a külön törvény szerinti, társulati hozzájárulásból történő feladatellátásra való utalást is tartalmaz.

A vízügyi igazgatóság által kezelt vízfolyások, csatornák üzemeltetési és fenntartási költségét az állam viseli.

Egyben új feladatként jelentkezik, hogy az állami tulajdonban lévő vízfolyás medrének és parti sávjának lehatárolásáról a vízügyi igazgatási szerv gondoskodjon.

A 4. §-hoz

A folyók menti nyílt ártéri települések tekintetében a települési vízkárelhárítási tervek vízügyi igazgatóság általi elkészítését, illetve felülvizsgálatát írja elő.

A nyílt ártér fogalmát a vizek kártételei elleni védekezés szabályairól szóló 232/1996. (XII. 26.) Korm. rendelet határozza meg, amely szerint ott beszélünk nyílt ártérről, ahol nincs árvízvédelmi védvonal (töltés), hanem a természetes domborzati viszonyok határozzák meg azt a területet, amit a folyó medréből kilépő víz - az árvíz - szabadon elönthet.

A nyílt ártéri területekre eső településeken a védekezés alapja a körtöltés létesítése, amely a Vgtv. 1. mellékletének 5. pontja szerint elsőrendű árvízvédelmi létesítménynek minősül és fenntartása a helyi önkormányzat kötelezettsége. A törvény ezeknek a körtöltéssel védett, vagy körtöltéssel nem is rendelkező településeknek az esetében írja elő, hogy - a további védekezés alapját képező - települési vízkárelhárítási terveket a vízügyi igazgatási szerv az önkormányzatok helyett elkészíti.

Az 5. §-hoz

Jelenleg a Vgtv. 45. § (7) bekezdése két y) pontot tartalmaz, amely jogtechnikailag nem megfelelő és módosításra szorul. Ezért a második y) pontban szereplő felhatalmazó rendelkezést - tartalmán nem változtatva - z) pontként szerepeltetjük.

Egyúttal módosul a miniszteri rendeletek kiadására vonatkozó felhatalmazás. A továbbiakban az árvízi megelőzéshez és védekezéshez közvetlenül kapcsolódó nagyvízi mederkezelési terveket a vízkárelhárításért felelős miniszter, azaz a vízügyi igazgatási szerveket irányító belügyminiszter állapítja meg.

A 6. §-hoz

Átmeneti rendelkezésként, a 2. §-hoz kapcsolódva szabályozza az önkormányzati tulajdonban lévő vízfolyások, csatornák átvételi rendjét.

E szerint a települési önkormányzatoknak a fő szabály szerint három hónap áll rendelkezésükre, hogy a tulajdonukban lévő kisvízfolyásokat, csatornákat üzemeltetésre és fenntartásra az államnak felajánlják.

Ezt követően a vízügyi igazgatóság a felajánlásokat három hónap időtartam alatt szakmailag ellenőrzi annak érdekében, hogy az öntözővíz-továbbításban vagy belvízelvezetésben szerepet betöltő vízfolyás és csatorna átvételére kerüljön sor. Amennyiben fel nem ajánlott kisvízfolyás- és csatornaszakaszok üzemeltetésének és fenntartásának átvétele is szükséges a belvízelvezetés vagy öntözővíz-továbbítás garantálása érdekében, a vízügyi hatóság az adott vízfolyás, vízilétesítmény vonatkozásában a vízügyi igazgatóságot hatósági határozatban üzemeltetőnek kijelölheti. Üzemeltetési szerződés megkötésére természetesen az olyan vízfolyások, csatornák esetében is lehetőség van, amelyet nem a törvény hatálybalépését követő három hónapon belül ajánlottak fel, hanem azt követően, a vízügyi igazgatási szerv által lefolytatott vizsgálati szakaszban, vagy a hatósági eljárás során.

Az átvételről szóló üzemeltetési szerződés, illetve a kijelölő határozat alapján a vízügyi igazgatóságnak három hónap áll rendelkezésre az adott kisvízfolyás és csatorna gyakorlati átvételére, így a felajánlott létesítmények tekintetében az állam által biztosított egységes üzemeltetés 2014. október 1-jével kezdődhet meg, a hatósági döntéssel kijelölt vízfolyások, csatornák esetében pedig a hatósági döntés közlését követő 90. naptól.

Mivel a polgári jogi jogviszony elsődlegességet élvez a kijelölő hatósági döntéshez képest, ezért üzemeltetési szerződés megkötésére a hatósági döntés hatálya alatt is lehetőség van. Ilyenkor a vízügyi hatóság a kijelölő döntést hivatalból visszavonja.

A 7. §-hoz

A vizek kártételei elleni védelem és védekezés, azaz a vízkárelhárítás fogalmának pontosítását tartalmazza a gyakorlati tapasztalatok alapján, az egységes jogalkalmazás megvalósítása érdekében. A vízkárelhárításnak része ugyanis a védekezésen túlmenően a megelőzés és a helyreállítás is, így a megelőzést szolgáló védőművek építését, rekonstrukcióját, fejlesztését, üzemeltetését és fenntartását, valamint a védekezést követő helyreállítást a vízkárelhárítás részének kell tekinteni.

A 8. §-hoz

A szövegcserés módosítás a Vgtv. nagyvízi mederkezelési tervekre vonatkozó 24. § (7) bekezdését annyiban módosítja, hogy a mederkezelési terveket a vízügyi igazgatási szervek irányításáért felelős miniszter hirdeti ki.

A 9. §-hoz

A vízgazdálkodásért felelős miniszternek a nagyvízi mederkezelési terv rendeletben történő kihirdetésére vonatkozó felhatalmazását [Vgtv. 45. § (8) bekezdés o) pontja] az előző §-okkal összhangban hatályon kívül helyezi, mivel a vízügyi igazgatási szervek irányításáért felelős miniszter kap a rendeletalkotásra felhatalmazást.

A Vgtv. 1. melléklet 13. pontja a mezőgazdasági célú vízgazdálkodás fogalmát tartalmazza. Az egységes vízgazdálkodási rendszer megteremtésére tekintettel a fogalom módosítására szorul, hiszen a kizárólagos állami tulajdonban lévő vizek és közcélú vízilétesítmények szintén hozzájárulnak a mezőgazdasági célú vízgazdálkodáshoz, a forgalomképes és a kizárólagos állami tulajdonú művek egyaránt állami vagyonkezelésbe tartoznak, így a törvény a fogalmat pontosítja.

A 10. §-hoz

Az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvénynek a tárgyi mentességekről szóló 32/C. §-ának kiegészítését tartalmazza, amely szerint a nagyvízi meder és a parti sáv, mint jogi jelleg feljegyzése, illetve a vízfolyás bejegyzése tárgyi díjmentes eljárásnak minősül.

Szintén tartalmazza a vizek és vízilétesítmények vagyonkezelői jogának vízügyi igazgatási szerv vagy a helyi önkormányzat részére történő bejegyzése díjmentességét, hogy a vízitársulat kezelői jogának törlése és az állami vagy önkormányzati vagyon felett a vagyonkezelői jog tulajdoni lapon történő szerepeltetése mielőbb megvalósulhasson.

A 11. §-hoz

Magyarország gazdag vízhálózata, olyan kivételes adottság, amely meghatározó szerepeli tölt be a folyóink, tavaink mellett található települések lakóinak életében.

Ugyanakkor a jelenlegi jogi szabályozás indokolatlanul kis teljesítményt engedélyez a motoros csónakok esetében, amely megnehezíti a vizet szerető emberek mindennapi életét.

Ennek megfelelően a törvény célja, hogy a motoros csónakok esetében megvalósítsa a 7 méteres testhosszúság 1994. előtti jogszabályi állapotnak megfelelő visszaállítását, illetve a motorteljesítmény 4 kW-ról 7,5 kW-ra történő emelését, amely változás nem veszélyezteti a vízi közlekedés biztonságát.

A 12-14. §-hoz

A vízvédelmi feladatokat a továbbiakban nem a környezetvédelmi hatóság látja el, hanem azt - a vízügyi hatósági feladatokhoz kapcsolódóan - a vízvédelemmel és a vízgazdálkodással együttesen foglalkozó hatósághoz telepíti a Kormány szervezetalakítási jogkörében, ezért a vízterhelési díjjal összefüggésben a vízterhelési méréseket és az adatszolgáltatási kötelezettség ellenőrzését a továbbiakban a környezetvédelmi hatóság helyett a vízvédelmi hatóság fogja elvégezni. A levegőterhelést továbbra is a környezetvédelmi hatóság ellenőrzi.

A fentiek alapján szükséges a környezetterhelési díjról szóló 2003. évi LXXXIX. törvény módosítása.

A 15. §-hoz

Egyrészt az elkülönített vagyon fogalmát pontosítja, mivel az állami vagyon kikerül a vízitársulat vagyonából, így elkülönített vagyona azt már nem tartalmazhatja. Egyben a társulati művek további része sem elkülönített vagyon automatikusan, hiszen a vízitársulat saját tulajdonát képező művek a saját vagyon részei, így csak az üzemeltetésre átvett műveket és az üzemeltetésükre kapott pénzeszközt kell elkülönített vagyonnak tekinteni.

Másrészt a vízitársulatokról szóló 2009. évi CXLIV. törvény (a továbbiakban: Vt.tv.) társulati közfeladat fogalmának módosítását tartalmazza, mivel a forgalomképes állami tulajdonú vizek és vízilétesítmények kezelését a továbbiakban a vízügyi igazgatóságok fogják ellátni, vagyonkezelőként felelősséget vállalva a művek üzemeltetésében, fenntartásában és fejlesztésében. Így a társulati közfeladat fogalomból kikerül az állami művek kezelése.

Harmadikként a társulati művek fogalma változik, amely magában foglalja:

- a vízitársulat saját tulajdonában lévő vízilétesítményt,

- az önkormányzati tulajdonban lévő művet, amelyek fenntartására, üzemeltetésére és fejlesztésére a tulajdonos a vízitársulattal üzemeltetési szerződést kötött, vagy

- magántulajdonban lévő művet, amelyek fenntartására, üzemeltetésére és fejlesztésére a tulajdonos a vízitársulattal üzemeltetési szerződést kötött.

A 16. §-hoz

A vízitársulat az általa üzemeltetett vízgazdálkodási műveken területi vízrendezési, vízkárelhárítási és mezőgazdasági vízhasznosítási feladatokat lát el.

Az állami és önkormányzati vagyon tekintetében vagyonkezelő - a vagyontörvény figyelembevételével - a vízitársulat nem lehet [vagyontörvény 18. § (9) bekezdése és 3. § (1) bekezdés 1. pontja].

A vízitársulat által eddig kezelt állami vízilétesítmények a vízügyi igazgatóság vagyonkezelésébe kerülnek, fenntartások, üzemeltetésük és fejlesztésük elsődleges felelőse a vízügyi igazgatóság lesz, ezért a társulati feladatellátás tartalmának módosítását (csökkentését) tartalmazza a törvény.

A 17. §-hoz

A társulat az érintett települési önkormányzat költségvetési hozzájárulásából, önkéntes támogatásokból és a vállalkozásból származó eredményéből végzi tevékenységét. A társulat közfeladataihoz történő önkormányzati hozzájárulás mértékéről, folyósításának feltételeiről az üzemeltetési szerződésben kell rendelkezni.

A társulat a továbbiakban állami műveket nem kezel, így központi költségvetési támogatásra sem tarthat igényt.

A 18. §-hoz

Az üzemeltetési szerződés megkötésének rendjére vonatkozó szabályt tartalmaz, és kiemeli, hogy nincs szükség a versenyeztetésre.

A 19. §-hoz

A vízitársulatok jegyzett tőkéjébe 1992-ben került a forgalomképes állami tulajdonú vizilétesítmények értéke, mivel az 1992. január 1-jei rendező mérleg és rendező eredménykimutatás készítéséről szóló 6/1992. (III. 18.) PM rendelet 6. § (2) bekezdése szerint a közcélú létesítmények értékét a jegyzett tőkébe át kellett sorolni.

A közcélú vizek és vizilétesítmények ugyanakkor továbbra is állami tulajdonban vannak és a tulajdonosi joggyakorló azokat nem idegenítette el, a vízilétesítményeknek csak az értéke került számviteli szempontból a társulati jegyzett tőkében feltüntetésre.

Hangsúlyozandó, hogy az állami tulajdonban lévő, közcélú vizilétesítmények jegyzett tőkében történő feltüntetése ellentétes a Vt.tv.-vel, mivel a Vt.tv. jelenleg hatályos 1. § 4. pontja értelmében is a közcélú vizek és vízilétesítmények a társulat elkülönített vagyonába tartoznak, és a jegyzett tőkébe csak a társulat saját vagyona sorolható (1. § 37. pont).

A vízitársulatok esetében is a jegyzett tőkét a cégjegyzékben fel kell tüntetni, azonban a jegyzett tőkére vonatkozóan (ellentétben a Kft-nél a törzstőkével vagy az Rt-nél az alaptőkével) minimális összeg nem került meghatározásra.

A fentiek alapján a forgalomképes állami tulajdonnak a vízitársulati jegyzett tőkéből történő kivonására és így a jegyzett tőke leszállítására van szükség, amelynek teljesítését a jelen § írja elő.

A vízitársulatok jelenleg forgalomképes állami tulajdonban lévő közcélú vízgazdálkodási műveket is kezelnek, illetve üzemeltetnek, így az ilyen vízilétesítmények felújítására, fejlesztésére irányuló európai uniós projekteknek is kedvezményezettjei lehetnek. Az uniós támogatással megvalósuló beruházásokhoz szükséges önerőt a magyar állam biztosítja a központi költségvetésből.

A törvény szerint a forgalomképes állami tulajdonú vízilétesítmények vagyonkezelését, azok fenntartását és fejlesztését a továbbiakban a vízügyi igazgatóságok fogják ellátni, így szükséges egyértelműen arról is rendelkezni, hogy a folyamatban lévő beruházásoknál a vagyonkezelői jogot gyakorló és a fenntartást továbbiakban végző vízügyi igazgatási szerv válik a törvény erejénél fogva a vízitársulat helyett kedvezményezetté.

A 20. §-hoz

A Vt.tv. 1. § 37. pontjának hatályon kívül helyezésére indokolt, mivel az 1992. január 1-jei rendező mérleg és rendező eredménykimutatás készítéséről szóló 6/1992. (III. 18.) PM rendelet 6. § (2) bekezdése szerint a közcélú létesítmények értékét a jegyzett tőkébe ugyan át kellett sorolni, azonban az állami tulajdon nem került elidegenítésre és nem vált a vízitársulat saját vagyonává. Egyben a jegyzett tőke és a saját tőke fogalmát a számviteli törvény rendezi, külön szabály és fogalom megállapítására nincs szükség.

A Vt.tv. 62. § (1) bekezdés c) pontja szerint a vízitársulat köteles a társulati művek körébe tartozó állami tulajdonú vizekre és vízilétesítményekre a 41. § (1) bekezdésében meghatározott hozzájárulást is tartalmazó vagyonkezelői, üzemeltetői, az önkormányzati és egyéb tulajdonú vizekre és vízilétesítményekre használati (üzemeltetési) szerződést kötni 2010. december 31-ig. A határidő eltelt, azonban az üzemeltetési szerződések megkötésére nem került sor. Továbbá a vízitársulat vagyonkezelő nem lehet és társulati hozzájárulás a megállapodásban nem írható elő. Ezért indokolt a § törlése.

-----STARTING---POINT---VEGE---

A 21. §-hoz

Hatályba léptető rendelkezést tartalmaz. Azon rendelkezések, amelyek az önkormányzati és magántulajdonnál az üzemeltetésre, fenntartásra történő átvételt követően alkalmazandók, később lépnek hatályba.