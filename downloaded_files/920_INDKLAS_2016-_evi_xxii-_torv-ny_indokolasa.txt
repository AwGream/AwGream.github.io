2016. évi XXII. törvény indokolása

a konzuli védelemről szóló 2001. évi XLVI. törvény módosításáról

-----STARTING---POINT---ALTALANOS--- 

A magyar konzuli szolgálat tevékenységének sokrétűségéből adódóan, annak jogi hátterét a releváns nemzetközi szabályozáson túlmenően számos belső - kifejezetten konzuli tárgyú, illetve ágazati - jogszabály alkotja. A konzuli tisztviselők feladat- és hatáskörére vonatkozó alapvető rendelkezéseket a konzuli védelemről szóló 2001. évi XLVI. törvény (a továbbiakban: Konztv.), illetve a végrehajtását szolgáló, a konzuli védelem részletes szabályairól szóló 17/2001. (XI. 15.) KüM rendelet (a továbbiakban: Vhr.) tartalmazza. Az említett jogszabályok módosításával a törvény a konzuli szolgálat hatékonyságát kívánja még inkább fokozni azáltal, hogy az eljárások további egyszerűsítéshez és informatikai támogatottságuk fejlesztéséhez, valamint az európai uniós konzuli együttműködés kínálta lehetőségek kihasználásához szükséges feltételeket megteremti.

Hazánk külgazdasági, külpolitikai és nemzetpolitikai prioritásaival összhangban az elmúlt években a konzuli tisztviselők tevékenysége révén olyan eljárások váltak elérhetővé, illetve kerültek továbbfejlesztésre a külképviseleteken, amelyek a magyar közigazgatás szolgáltató és ügyfélbarát jellegét erősítik. Az ily módon egyre inkább sokoldalúvá váló konzuli feladat- és felelősségi kör megkívánja a konzuli szolgálat szervezeti felépítésére vonatkozó előírások pontosítását, ami egyúttal a konzuli tisztviselők kinevezésére vonatkozó - eddig miniszteri rendeletekben található - rendelkezések törvényi szintre való emelését is jelenti. A módosításnak köszönhetően tehát lehetővé válik, hogy a konzuli szolgálat részét képező hivatásos és tiszteletbeli konzulok kinevezésének feltételei - az utóbbiakra vonatkozó rendelkezések már jelenleg is a Konztv. részét képezik - egyazon, törvényi szintű jogszabályban kapjanak helyet.

A jogszabályi alapok egyszerűsítést szolgálja továbbá a konzuli tisztviselők tanúsítvány kiállítási tevékenységére vonatkozó szabályozás átemelése a Konztv. és a Vhr. rendszerébe, ami egyúttal a konzuli tisztviselő konzuli okirat készítési és konzuli tanúsítvány kiállítási tevékenységének részletes szabályairól szóló 1/2002. (I. 23.) KüM-IM együttes rendelet (a továbbiakban: Rendelet) hatályon kívül helyezését vonja maga után.

A külföldön tartózkodó magyar, illetve valamennyi uniós állampolgárnak nyújtott konzuli védelem hatékonyságát fokozza az európai uniós konzuli együttműködést új alapokra helyező, és valamennyi uniós tagállam konzuli szolgálatának rendelkezésére álló eszköztárat bővítő új közösségi norma, a Tanács (EU) 2015/637 irányelve a harmadik országokban képviselettel nem rendelkező uniós polgárok konzuli védelmét elősegítő koordinációs és együttműködési intézkedésekről és a 95/553/EK határozat hatályon kívül helyezéséről (a továbbiakban: Irányelv), amelynek a magyar jogba való átültetését szolgálja jelen törvény. Az Irányelv rendelkezéseit leképező belső jogi szabályozás törvényi és rendeleti szintű jogszabály módosítást is szükségessé tesz, ezáltal a Konztv. és a Vhr. együttes módosítása teremti meg a Magyarországot is érintő európai uniós kötelezettségek végrehajtásának feltételeit.

-----STARTING---POINT---RESZLETES---

Az 1. §-hoz

Az ügyfél jóhiszeműségére vonatkozó rendelkezés a hatósági eljárásokban ismert alapelvet kívánja kiterjeszteni a Konztv. által lefedett valamennyi eljárástípusra.

A 2. §-hoz

A módosítás pontosítja a konzuli szolgálat szervezeti felépítésére vonatkozó rendelkezéseket, vagyis a hivatásos konzuli tisztviselők kinevezésére vonatkozó - jelenleg a Vhr.-ben és a Rendeletben található - szabályokat törvényi szintre emeli. Ezáltal a Konztv.-ben - összhangban a konzuli kapcsolatokról Bécsben, 1963. április 24-én elfogadott egyezményben alkalmazott fogalmi keretekkel - a hivatásos és a tiszteletbeli konzuli tisztviselők kinevezésének alapvető szabályai egyaránt megtalálhatóak.

A 3. §-hoz

A magyar állampolgároknak nyújtott konzuli védelem lehetséges esetköreit bővítő rendelkezés, amely összhangban a konzuli tisztviselők által jelenleg is folytatott gyakorlattal, a konzuli szolgálat fellépésének lehetőségét nem korlátozza az erőszakos bűncselekmények körére. A módosítás egyúttal az Irányelvnek 9. cikk b) pontjának való megfelelést is szolgálja, mivel az utóbbi - amikor nevesíti a konzuli védelem esetköreit - a „bűncselekmény áldozatává válás” kifejezést alkalmazza, és ezáltal a konzuli fellépést nem szűkíti az erőszakos bűncselekményekre.

A 4. §-hoz

Az Irányelv a válsághelyzeti készültség és együttműködés szabályait a képviselettel nem rendelkező uniós polgárok konzuli védelmének biztosítására figyelemmel rögzíti. A módosítás értelmében - az Irányelv 13. cikkével összhangban - a katasztrófa, háború vagy fegyveres összeütközés esetére vonatkozó rendelkezésben külön említésre kerül a képviselettel nem rendelkező polgároknak történő segítségnyújtás és az egyeztetés a helyi konzuli együttműködést koordináló tagállammal (vezető állammal). A módosított rendelkezés egyúttal meghatározza a vezető állam fogalmát az Irányelv Preambulumban rögzített fogalom-meghatározását alapul véve.

Az 5. §-hoz

A Konztv. fogalomhasználatát pontosító rendelkezés, amely hangsúlyozni kívánja, hogy a konzuli védelem ezen esetköre az ügyeinek vitelében akadályozott magyar állampolgárokra vonatkozik.

A 6. §-hoz

Az eljárások és a jogszabályi háttér egyszerűsítését szolgálja a konzuli tisztviselő tanúsítvány készítési feladataira vonatkozó szabályozás pontosítása és részletezése a Konztv.-ben, valamint a Vhr.-ben, ami egyúttal a Rendelet hatályon kívül helyezését vonja maga után, tekintettel arra, hogy az utóbbinak valamennyi rendelkezése - a szükséges módosításokat követően - átkerül a hivatkozott jogszabályok rendelkezései közé, ezáltal segítve a szóban forgó konzuli tevékenység szabályozásának egyszerűsítését és áttekinthetőségét. A tanúsítvány-készítéssel kapcsolatos előírások, különösen a vonatkozó adatkezelés részletes szabályainak törvényben való elhelyezése, az információs önrendelkezési jogról és az információszabadságról szóló 2011. évi CXII. törvényben megfogalmazott kívánalmaknak való megfelelést szolgálja.

A 7. §-hoz

A jogszabályi háttért egyszerűsíti és teszi egyértelművé az okirat, pénz és egyéb érték konzuli tisztviselő általi megőrzésre való átvételre vonatkozó szabálynak az áthelyezését azon hatósági feladatkörök közé, amelyeket a konzuli szolgálat az érdekvédelem ellátása érdekében végez. A megőrzésre való átvételre a Konztv. hatályos szövegezése szerint sem vonatkoznak a közjegyzőkről szóló 1991. évi XLI. törvény rendelkezései, ezért a továbbiakban nem indokolt ezen esetkört a tanúsítvány készítésre vonatkozó alcímben feltüntetni. Ugyanakkor a Konztv. rendszerével való összhangot szolgálja azon hatósági eljárások között való elhelyezését, amelyek a konzuli védelem ellátásának elősegítését szolgálják. A megőrzés részletes szabályai a Vhr.-ben kerülnek kidolgozásra.

A 8. §-hoz

A Polgári Törvénykönyvről szóló 2013. évi V. törvény hozzátartozó fogalmára történő visszautalás, tekintettel arra, hogy egyes tanúsítvány készítési rendelkezéseknek a Konztv.-be való beemelése szükségessé teszi - a közeli hozzátartozón kívül - a hozzátartozó fogalmának a definiálását is.

A 9. §-hoz

Jogharmonizációs záradék.

A 10. §-hoz

A Konztv. fogalomhasználatát pontosító rendelkezés. Figyelemmel a Konztv. konzuli szolgálat fogalmának meghatározását tartalmazó 2. § (1) bekezdésére, a „magyar” jelző a továbbiakban elhagyható.

-----STARTING---POINT---VEGE---

A 11. §-hoz

A hatályba léptető rendelkezést tartalmazza.

A 12. §-hoz

Jogharmonizációs záradék, amely az Irányelv 17. cikk (1) bekezdésében foglalt rendelkezésnek történő megfelelést szolgálja.