2007. évi CXLVIII. törvény indokolása

a Magyar Köztársaság Kormánya és az Amerikai Egyesült Államok Kormánya közötti ingatlancseréről szóló megállapodás kihirdetéséről

Indokolás

A Táncsics-börtön épülete a Budapest, I. kerület Táncsics Mihály utca 9. szám alatti ingatlan részét képezi. Az ingatlan egészének tulajdonjogát az Amerikai Egyesült Államok Kormánya vétel jogcímén 1948-ban szerezte meg. (Az ingatlan azelőtt került az Amerikai Egyesült Államok tulajdonába, hogy az UNESCO Világörökség Bizottsága a Budai Várat a Világörökség részévé nyilvánította volna 1987-ben. A kulturális örökség védelméről szóló 2001. évi LXIV. törvény alapján jelenleg az ingatlan nem kerülhetne külföldi állam tulajdonába.) Az ingatlanból 1600 m2 tulajdonrész tulajdonjogát, amelyen a Táncsics-börtön is található, az amerikai fél a Magyar Népköztársaság Kormánya és az Amerikai Egyesült Államok Kormánya között az Amerikai Egyesült Államok egyes budapesti ingatlanainak tulajdonjogával és használatával összefüggő kérdések rendezéséről szóló Budapesten, 1985. január 23-án aláírt megállapodás alapján adta át a magyar állam tulajdonába. E nemzetközi szerződés rendelkezett arról is, hogy az amerikai fél a Táncsics-börtön egy részét 33 évre évi 1 USD névleges bérleti díjért visszabérli a magyar államtól. A bérleti jogviszony 2018-ban jár le, s az a megállapodás alapján további 33 évre változatlan feltételekkel meghosszabbítható. A Táncsics-börtön épülete jelenleg az Amerikai Egyesült Államok budapesti nagykövetségén szolgálatot teljesítő amerikai tengerészgyalogosok szálláshelye. Az amerikai fél az ingatlant esetenként reprezentációs célokra használja. Az épület történelmi jelentősége ellenére - a szigorú amerikai biztonsági előírások miatt - a nagyközönség számára nem látogatható.

Figyelembe véve a Táncsics-börtön épületének a magyar történelemben játszott szerepét, kiemelt jelentőségét, indokolt, hogy a teljes ingatlan visszakerüljön a magyar állam tulajdonába. A magyar fél ezért az érdemi tárgyalások felgyorsítását szorgalmazva a kérdést évek óta napirenden tartja. A Táncsics-börtön kérdése szerepelt Gyurcsány Ferenc miniszterelnök és George W. Bush elnök 2006. június 22-i budapesti megbeszélésén is, melyen Bush elnök pozitívan igazolta vissza a Táncsics utcai ingatlan tulajdonjogának megszerzésére irányuló magyar igényt. Ennek első lépéseként dr. Göncz Kinga külügyminiszter és April H. Foley, az Amerikai Egyesült Államok budapesti nagykövete 2006. október 20-án Szándéknyilatkozatot írt alá a Táncsics-börtönt is magában foglaló teljes ingatlan magyar tulajdonba adására vonatkozóan. Ez alapján kerülhetett sor a jelen törvény tárgyát képező ingatlancsere megállapodásnak (továbbiakban: Megállapodás) a kidolgozására, majd kormányhatározatban kapott felhatalmazás alapján annak aláírására 2007. szeptember 10-én.

A Megállapodás 11. cikkével összhangban az aláírást követően a felek a saját belső joguk szerinti eljárás befejezéséről értesítik egymást. Ez a belső jogi eljárás a magyar fél tekintetében a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésében részletezett, jelen törvény 1. §-a szerinti felhatalmazás a Megállapodás kötelező hatályának elismerésére. Ennek megtörténtéről a külpolitikáért felelős miniszter diplomáciai úton értesíti az amerikai felet. A Megállapodás a későbbi értesítő diplomáciai jegyzék kelte napján lép hatályba.

Tekintettel arra, hogy a Megállapodás hatálybalépésének naptári napja a kihirdetéskor még nem lesz ismert, a 2005. évi L. törvény 10. § (4) bekezdése alapján azt a külpolitikáért felelős miniszter annak ismertté válását követően a Magyar Közlönyben haladéktalanul közzétett egyedi határozatával állapítja meg.

A Megállapodás szerint az amerikai fél a magyar állam tulajdonába adja a Táncsics-börtönt is magában foglaló I. kerület Táncsics u. 9. szám alatti ingatlant. Ennek fejében a magyar fél vállalja a Szabadság tér 10. és 11. szám alatti, a magyar állam tulajdonában lévő és a Kincstári Vagyoni Igazgatóság kezelésébe tartozó ingatlanok általános irodai célra történő felújítását és amerikai tulajdonba adását. Az amerikai fél ezt meghaladó, saját biztonsági előírásai szerint támasztott igényeit az amerikai fél fedezi. Ennek részleteit a felek külön megállapodásban rendezték („J” Függelék). Ellentételezésként az amerikai fél egyidejűleg további két ingatlant ad át, ezek a Budapest, V. kerület Széchenyi rkp. 12. és a Budapest, XII. kerület Béla Király út 3-1. alatti ingatlanok.

A felek szintén külön megállapodásban vállalták, hogy az átalakítási munkálatokat a Szabadság téri ingatlanoknak a Kulturális Örökségvédelmi Hivatal által műemlékvédelmi szempontból megőrzendőnek nyilvánított épületrészei, illetve elemei figyelembevételével végzik el. E külön megállapodás („K” Függelék) is a Megállapodás szerves részét képezi.

Az ingatlancsere ügylet lebonyolítása érdekében a Kincstári Vagyoni Igazgatóság elkészítette a cserében érintett ingatlanok értékbecslését, melynek megállapításait jelen indokolás melléklete tartalmazza.

A felek egyetértenek abban, hogy a Magyar Népköztársaság Kormánya és az Amerikai Egyesült Államok Kormánya között az Amerikai Egyesült Államok egyes budapesti ingatlanainak tulajdonjogával és használatával összefüggő kérdések rendezéséről szóló Budapesten, 1985. január 23-án aláírt megállapodás vonatkozó rendelkezéseit a törvényben szereplő Megállapodással végrehajtottnak tekintik.

Az amerikai fél kiemelt figyelmet szentel a nagykövetségi épületegyüttes védelmének, így a jelenleg már meglévő kordonrendszer kibővítése céljából 2007. augusztus 13-án megállapodást kötött az V. kerületi Önkormányzattal. Ezt a Megállapodás „I” Függeléke tartalmazza, de a Megállapodásnak nem szerves része.

A Táncsics-börtön ünnepélyes átadásának tervezett időpontja a szabadságharc kitörésének 160. évfordulója: 2008. március 15. A felek tisztában vannak a szimbolikus évforduló jelentőségével, azonban tudatában vannak annak is, hogy a felújítási munkálatok megvalósítására kellő időt kell hagyni. Ennek következtében a fenti határidőre az épületek ünnepélyes átadása ugyan megtörténne, de az amerikai félnek a Táncsics-épületből az új ingatlanokba történő átköltözése, és ezáltal annak a magyar fél általi használatba vétele csak egy későbbi időpontban, a munkálatok végleges befejezését követően (pl. az amerikai biztonsági felszerelések beépítését követően) történhet meg. Az amerikai fél kész erre az időtartamra 16 000 USD havi bérleti díjat fizetni az immár teljesen magyar tulajdonú épület további használatáért.

A Megállapodás 5. cikke szerint az ingatlanfelmérésről (felmérésekről) készített dokumentum (dokumentumok) bármelyik Szerződő fél kérésére „F” Függelékben a jelen Megállapodáshoz csatolhatóak, azonban erre vonatkozó igény végül nem merült fel a szerződő felek részéről.

Tekintettel arra, hogy a Megállapodás szövege szerint mindkét nyelvű változat hiteles, kihirdetésre csak a magyar nyelvű változat kerül.

Melléklet

Az ingatlancserében érintett ingatlanok értékbecslésének adatai: 

 

 I. ker. Táncsics Mihály u. 9.

 V. ker. Széchenyi rkp. 12.

 XII. ker. Béla Király út 1-3.

 V. ker. Szabadság tér 10.

 V. ker. Szabadság tér 11.

 Értékelés dátuma

 2007. március 30.

 2007. április 5.

 2007. március 17.

 2006. július 31.

 2006. július 31.

 Telek területe

 6782 m2

 387 m2

 2141 m2

 4368 m2

 3842 m2

 Felépítmény(ek) alapterülete:

 1444 m2

 2060 m2

 348 m2

 u.a.

 u.a.

 Teljes ingatlan értéke összesen:

 3 403 900 000 Ft

 767 000 000 Ft

 281 000 000 Ft

 1 357 738 676 Ft

 1 526 601 511 Ft

 Ebből amerikai tulajdonban

 5183 m2

 -

 -

 -

 -

 Az amerikai tulajdonban lévő hányad értéke

 2 601 000 000 Ft

 -

 -

 -

 -

 A teljes ingatlan műemléki értéke

 3 495 000 000 Ft

 -

 -

 -

 -

Megjegyzés: Az épületek értékelésének összevetése alapján a központi költségvetés hozzávetőlegesen 800 millió forint többlettel zárna, azonban a Szabadság téri ingatlanok jelentős felújításra szorulnak, melyet a magyar fél vállal. A Megállapodás szerint ez kizárólagosan az általános irodai és lakás használat céljaira alkalmas épülethez elengedhetetlen felújítási munkálatok elvégzését jelenti. Az amerikai fél ezt meghaladó, saját biztonsági előírásai szerint támasztott igényeit az amerikai fél fedezi maximum nettó 1,5 millió USD értékben. Ezen túlmenően a Szabadság téri biztonsági kordon átalakításával kapcsolatos kiadásokat szintén az amerikai fél fedezi.

A számítások szerint a műemlékvédelmi előírásoknak is megfelelő felújítási munkálatok költsége 300-400 000 forint/m2, azaz 2,5-3,5 milliárd forintra rúghat, így a központi költségvetést, a magyar félnek átadandó amerikai ingatlanok jelentette bevétel, vagyis 800 millió forint figyelembevételével, 1,7-2,7 milliárd forint terhelné. A felújításhoz szükséges összeg elkülönítésre került a költségvetésben.

Az Országgyűlés Külügyi bizottsága által megadott, 400 000 Ft/m2 összeghatárig terjedő, közbeszerzési eljárás alóli mentesítés értelmében a Szabadság tér 10. és 11. szám alatti ingatlanok felújítását végző, NATO-tanúsítvánnyal is rendelkező cégek kiválasztása zártkörű pályázat keretében történik meg, figyelemmel az épületek céljából következő biztonsági követelményekre. A legmegfelelőbb tervező-kivitelező kiválasztásához a pályázati felhívás anyagának tartalmaznia kell a beruházás részletes terveit, mégpedig oly módon, hogy abból az is kiderüljön, hogy mely elemeit melyik fél finanszírozza. Ennek érdekében egy a magyar fél által megbízandó generáltervező az amerikai fél által elkészített előzetes tervek alapján, de a vonatkozó magyar jogszabályok, előírások betartásával kidolgozza a részletes tervdokumentációt párhuzamosan a kapcsolódó engedélyeztetési eljárással. A kivitelezést elősegítendő, az V. kerületi Önkormányzat vállalta a hatáskörébe tartozó, a felújításhoz szükséges építésigazgatási és más engedélyek gyorsított kiadását.